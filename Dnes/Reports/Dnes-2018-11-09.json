{"url": "https://www.dnes.bg/eu/2018/11/09/rim-v-razruha-zapusnati-ulici-bokluk-navsiakyde-lud-trafik.393101", "text": "Преди две години популисткото Движение \"Пет звезди\" обеща да отърве италианската столица от корупцията и лошото администриране. Нещата сега едва ли изглеждат по-добре, но дали вината е на кмета Вирджиния Раджи? Едно предстоящо съдебно решение и един референдум може да решат съдбата й, пише ДПА..\n\r\nСлед упадъка на Римската империя градът никога не е бил образец за добро управление. Но през последните години италианската столица според мнозина нейни жители е изпаднала в пълен хаос. Средният римлянин \"вижда запуснати улици, боклук навсякъде, луд трафик, вечно непристигащи автобуси, градини и паркове в занемара\", пише в поместен наскоро пост във влиятелния граждански блог \"Roma fa schifo\" (Рим е гаден).\n                    \n                    \n                \r\nСамо през последните няколко месеца двайсетина градски автобуса бяха унищожени от пожари, дървета се стоварваха върху коли и сгради по време на бурите, ескалатор в метрото пропадна и нарани над 20 човека, а по улиците в жилищните квартали зейнаха кратери с дълбочина един метър. \n\r\nОсвен това градът стана ловно поле за дивите животни, привлечени от несъбрания боклук. Сред тях са гигантските чайки, които обичат да отмъкват сандвичите на туристите, и диви прасета, виждани да бродят нощем по улиците.\n\r\nИ всичко това става пред очите на кмета Вирджиния Раджи от антисистемното Движение \"Пет звезди\". Избрана с голямо мнозинство през 2015 г. с платформа за \"чиста политика\" след големи корупционни скандали, дискредитирали политиците от преди управлявалите партии, самата Раджи след това бе замесена в подобен скандал по дело за предполагаема шуробаджанащина. \n\r\nВ събота съдът трябва да реши дали Раджи е излъгала в показанията си, че нейният бивш началник на персонала Рафаеле Мара не е повлиял върху решението й да назначи брат му Ренато на висок пост в градския съвет. Ако бъде призната за виновна, Раджи ще трябва да подаде оставка, най-малкото по силата на етичния кодекс на Движение \"Пет звезди\".\n\r\nНо има предположения, че Раджи може да реши да упорства, за да избегне предсрочни избори, в които нейната партия вероятно ще претърпи поражение. На 2 ноември Раджи каза по тв канал \"La7\", че е \"много спокойна\" относно предстоящата присъда; тя съобщи, че \"много\" римляни й казват да продължи и изключи възможността за предсрочни избори. \"Междувременно продължаваме да работим\", каза тя.\n\r\nНе всички са въодушевени от перспективите.\n\r\n\"Смятаме, че кметът просто не става и нейната администрация се доказа като напълно некомпетентна\", казва пред ДПА Франческа Барцини, една от организаторките на \"Roma dice Basta\" (Рим казва стига) - възникнал наскоро протестен формат, привлякъл няколко хиляди души. \n\r\nНа 27 октомври хора се събраха пред кметството на изградения по проект на Микеланджело площад \"Кампидолио\" и издигаха транспаранти с лозунги като \"Великото сметище\" - намек за заглавието на филма \"Великата красота\", носител на \"Оскар\" за 2014 година. Раджи заклейми протестиращите като самозабравили се левичари или \"псевдо интелектуалци, които никога в живота си не са се качвали в автобус\" и каза, че е прекарала последните две години \"давайки всичко от себе си, ден и нощ, за да опита да оправи един опустошен град\".\n\r\nТя е изправена пред още по-трудни задачи.\n\r\nСамо като пример - потребителското сдружение \"Кодаконс\" установи през юни, че по улиците на Рим има 60 хиляди дупки и че градската компания за обществен транспорт ATAC е в процедура за фалит, след като е натрупала дългове за близо 1,3 милиарда евро. В неделя, ден след като бъде произнесена присъдата срещу Раджи, римляните са призовани да гласуват в референдум, който също може да бъде заплаха за кмета. Става въпрос за либерализацията за превозите с автобус и метро за сметка на монопола на ATAC. Кметът е против референдума, защото иска да остави обществените услуги в публични ръце, а поддръжниците на референдума твърдят, че външни играчи може да съумеят да подобрят ужасните услуги на ATAC.\n\r\nОчаква се референдумът да се провали поради слабо участие, но въпреки това натискът върху Раджи няма да спадне.\n\r\nНаскоро тя бе атакувана от вътрешния министър и крайнодесен лидер Матео Салвини, чиято партия \"Лига\" оглавява националното правителство в коалиция с \"Пет звезди\". Той се хвана за станалото наскоро изнасилване и убийство на младо момиче в центъра на Рим, за да осъди \"черните дупки\" в сигурността на града. Ходът му беше възприет като кампания срещу действащия кмет. Преди две седмици министърът на държавната администрация Джулия Бонджорно, съюзничка на Салвини, каза пред вестник \"Стампа\": \"Не обвинявам никого [за проблемите в реда и законността в Рим], но казвам, че този, който служи като кмет, е обективно отговорен за положението\".\n\r\nСпечелването на римското кметство ще укрепи позициите на Салвини на най-популярен политик в Италия. Но според блогъра от \"Рим е гаден\" Масимилиано Тонели една поредна промяна в ръководството няма да излекува Вечния град. Необходима е, твърди той, промяна в манталитета на обикновените римляни. \n\r\nТой ги дамгосва като \"невежа\" тълпа, която негодува срещу проблемите на своя град, но се противопоставя на решенията за решаването им. Например всеки се оплаква от несъбрания боклук, но е против изграждането на нови инсталации за обработка на отпадъци. Според Тонели такъв подход \"блокира всеки прогрес, голям или малък\".\r\n(БТА)\r\n ", "date": "2018.11.09", "title": "Рим в разруха: Запуснати улици, боклук навсякъде, луд трафик"}
{"url": "https://www.dnes.bg/politika/2018/11/09/fake-news-cariat-komardjiia-kgb-ist.393138", "text": "Експремиерът Симеон Сакскобургготски се оплака, че също е жертва на фалшиви новини.\r\nВъпреки това той призна, че не е правил опити да ги опровергава, защото те били толкова абсурдни, че не заслужават такива.\n\r\n\"Комарджия, КГБ-ист, стокхолмски синдром и други, но виждам, че хората го взимат на шега\", коментира Сакскобургготски, който присъства на международна конференция \"Фалшивите новини на истинските тролове“ (Fake news of true trolls).\r\nА за твърденията, че е агент на КГБ и това, че царските имоти не са негови, а на държавата, Сакскобургготски заяви, че едното е толкова фалшиво колкото и другото.\r\n                    \n                    \n                Според него дори няма какво да обяснява, защото това са абсурдни теми, които се фокусират по един изцяло злонамерен и насочен начин.\r\n\"Ако имаше формула срещу фалшивите новини, щях вече да съм я използвал. Мисля, че по-интелигентите хора разбират. Други, които са потърпевши, също. В крайна сметка една лъжа си има давност. Надявам се в една правова страна като България и ЕС, където частната собственост е неприкосновена, мисля, че трябва така да гледаме на нещата\", обясни той.", "date": "2018.11.09", "title": "Fake news! Царят – комарджия, КГБ-ист..."}
{"url": "https://www.dnes.bg/politika/2018/11/09/evrodeputat-s-nadejda-v-shengen-skoro.393164", "text": "На конгреса си в Хелзинки \"Европейската народна партия\" избра Манфред Вебер за свой водещ кандидат за изборите за Европарламент през 2019 година. \n\n\n\"ГЕРБ подкрепи Вебер. Той направи нужното, за да се извини и да обясни думите си. Премиерът Борисов направи изключително трезв анализ на всичко, което се случва в ЕС. Той лансира отдавна идеите си за справяне с няколко от проблемите на Европа, а сега се оказва прав. Той направи една от най-силните речи. Европа минава през един от най-трудните си моменти. Все по-трудно е да каже някой, че трябва да сме обединени и да търсим общото. Надявам се много скоро да влезем в \"Шенген\". Много колеги казват, че България е държана прекалено дълго на полусъединител\", отбеляза евродепутатът от ГЕРБ/ЕНП Андрей Новаков.\n                    \n                    \n                \r\nВ студиото на \"Денят ON AIR\", той подчерта, че има държави в еврозоната, други не, едни са в „Шенген“, други не, едни подлежат на мониторинг, други не, това показва, че очевидно има двоен аршин.\n\r\n\"За да станеш част от клуба на най-богатите в еврозоната, трябва да си показал много търпение. Никой не иска криза като гръцката. Банковата ни система засега изглежда стабилна. Ако питате мен, България трябва да бъде приета в \"Шенген\" утре. Тези, които изтъкват недостатъците ни, трябва да направят мониторинг у нас. Уморих се България да бъде дежурният виновен. Дори имаме странното удоволствие да ни критикуват\", категоричен бе той.\n\r\nПо въпроса дали участието ни в ЕС е финансово изгодно, гостът уточни, че по груби сметки ще получим 4,5 пъти повече от това, което внасяме в евробюджета.\n\r\n\"Ако внасяме 1 млрд. лв., ще получим 5 млрд. лева. Парите от еврофондовете няма да секнат. Ако искаме да бъдем нормална държава, то нека се държим нормално. Компаниите, които си позволяват да третират хората от Източна Европа като второ качество хора – трябва да им се наложи много тежка глоба, а ако повторят – да им бъде отнето правото да продават в Източна Европа. Силата е в нас. Достатъчно е ние да си повярваме\", заяви Новаков пред Bulgaria ON AIR.\n\r\n", "date": "2018.11.09", "title": "Eвродепутат с надежда: В \"Шенген\" – скоро!"}
{"url": "https://www.dnes.bg/notifikacii/2018/11/09/moskva-kym-viena-tvyrdenieto-za-shpionaj-ni-vredi.393159", "text": "Руското министерство на външните работи заяви, че твърденията на Виена, че пенсиониран австрийски полковник от края на 90-те год шпионажини е шпионирал в полза на Москва, вредят на положителните отношения между двете страни, предаде Ройтерс. \nВ изявление, публикувано на страницата си в интернет, министерството добавя, че твърденията се основават по-скоро на подозрения, а не на реални доказателства. Посочва се още, че министерството е изразило протест пред австрийския посланик в Русия, който е бил повикан днес във ведомството.\r\nАко бъде признат за виновен, австриецът може да получи до десет години затвор.\r\nВъншният министър на Австрия Карин Кнайсъл отмени визитата си в Русия, планирана за началото на декември и повика на разговор представители на руското посолство във Виена, предаде ТАСС. \r\n ", "date": "2018.11.09", "title": "Москва към Виена: Твърдението за шпионаж ни вреди!"}
{"url": "https://www.dnes.bg/mish-mash/2018/11/09/kogato-myjete-se-zabavliavat-stavat-mnogo-poveche-ot-deca.392992", "text": "\n\r\nНякои хора наистина знаят как да се забавляват. Те намират хумор навсякъде и във всичко. \r\nПо принцип тези личности са истинската душа на компания, която дава положително и смешното на всички наоколо.\r\nА когато мъжете се забавляват, те се превръщат в повече от деца! Убедете се в това от следващата ни галерия, а ", "date": "2018.11.09", "title": "Когато мъжете се забавляват... Стават много повече от деца"}
{"url": "https://www.dnes.bg/notifikacii/2018/11/09/v-bogatite-strani-spad-v-rajdaemostta-v-drugite-beibi-bum.393131", "text": "Световната раждаемост е намаляла наполовина от 1950 година, като са налице големи различия според жизнения стандарт в отделните страни, се посочва в публикувано днес проучване на Института за метрология и здравна оценка във Вашингтон (IHME), цитирано от Франс прес.\n\r\nВ проучването, публикувано в медицинското списание \"Лансит\", се съобщава, че общият брой на децата, които се падат на една жена в света, е намалял от 4,7 през 1950 година до 2,4 в момента.\n\r\nДеветдесет и една страни, разположени основно в Европа и на американския континент, нямат достатъчно раждания, за да запазят сегашния брой на населението си.\n\r\nСитуацията в Африка и Азия е различна - ражданията там се увеличават, според проучването на института, финансиран от фондация Бил и Мелинда Гейтс.\n                \n                \r\nКипър е най-малко \"плодовитата\" нация на земята с по едно раждане средно на жена, сочат данните на института. Точно обратното важи за жените в Мали, Чад и Афганистан, които средно раждат по 6 бебета или 7 в Нигерия.\n\r\nСред социалноикономическите фактори, които обясняват това неравенство, особено важна роля играе образованието, според авторите на проучването.\n\r\nОбикновено увеличението на населението в развиващите се страни е придружено с подобряване на жизнения им стандарт, освен ако не са засегнати от войни или други бедствия, посочва Али Мокдад от Института за метрология и здравна оценка. В крайна сметка това може да повлияе на броя на ражданията.\r\n\"Колкото повече се подобрява икономиката на тези страни, толкова по-вероятно е да спадне раждаемостта им\", уточнява Мокдад.\n\r\nПродължителността на човешкия живот се е увеличила от 1950 година от 48 на 71 години средно за мъжете и от 53 до 76 години средно за жените по света.\n\r\nПо-продължителният живот води и до по-специфични здравни проблеми - сърдечносъдовите заболявания са основната причина за смъртността по света, се посочва в проучването на Института за метрология и здравна оценка във Вашингтон. \r\n/БТА/", "date": "2018.11.09", "title": "В богатите страни спад в раждаемостта, в другите – бейби бум"}
{"url": "https://www.dnes.bg/eu/2018/11/09/merkel-se-pritesni-zasilva-se-antisemitizmyt.393158", "text": "Германският канцлер Ангела Меркел предупреди, че в Германия се засилва антисемитизмът и отново заяви, че трябва да се предприемат решителни действия срещу расизма, ксенофобията и социалното изключване. Това стана на церемония, организира днес по повод 80-годишнината от Кристалната нощ, предаде ДПА.\n\r\n\"В Германия отново има процъфтяващ еврейски живот\", каза Меркел на церемонията в най-голямата синагога в Берлин. \"Но същевременно сме свидетели на тревожен антисемитизъм, който заплашва еврейския живот в нашата страна и други места по света, които се смятаха за сигурни\", заяви тя.\n\r\n\"За жалост, почти свикнахме с факта, че всяка еврейска институция трябва да бъде охранявана или специално пазена от полицията\", каза Меркел. \"Но ние изпитваме страх от нападенията срещу хора с еврейски шапчици и сме шокирани от нападението през август срещу еврейския ресторант в Кемниц, извършено с десни подбуди\", заяви тя.\n                    \n                    \n                \r\nПодобни криминални деяния на антисемитска основа навяват \"лоши спомени за началото на преследванията срещу евреите през 30-те години\", каза канцлерът.\n\r\nВ синагогата присъства и германският президент Франк-Валтер Щайнмайер. По-рано в реч в Бундестага той каза, че катастрофите през двете световни войни и Холокоста, са неделима част от германската идентичност.\n\r\nФренският премиер Едуар Филип също изрази сериозно безпокойство от факта, че инцидентите, свързани с антисемитизъм в страната, са нараснали тази година с 69 процента, предаде ДПА.\n\r\n\"Всяка атака срещу някой от нашите граждани заради това, че е евреин, отново отеква като звук от чупене на стъкла\", заяви Филип по повод 80-ата годишнина от Кристалната нощ. Френското правителство е твърдо решено \"да не остава безразлично\" към антисемитизма, написа Филип в пост във Фейсбук.\n\r\nВ министерството на образованието ще бъде създаден нов екип, който да реагира на проявите на антисемитизъм в училищата, каза премиерът. Правителството възнамерява също да прокара законодателство, което да гарантира, че езикът на омразата ще бъде бързо премахван от уебсайтове и социални медии.\n\r\nКоментарите на премиера бяха направени, след като в последните седмици бе съобщено за няколко случая на антисемитски графити във френски университети. Две убийства на възрастни еврейки в Париж, извършени тази и миналата година, се разследват като престъпления от омраза.", "date": "2018.11.09", "title": "Меркел се притесни: Засилва се антисемитизмът"}
{"url": "https://www.dnes.bg/temida/2018/11/09/granicharite-ubili-brakonier-niama-da-hodiat-v-turciia.393149", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nБургаският съд отказа да изпълни съдебна поръчка на турските съдебни власти по делото срещу нашите гранични полицаи. Днес бе заседанието в морския ни град по искането за правна помощ на I-ви Тежък наказателен съд - гр. Къркларели, предава БТА.\r\nМотивите на съда са, че изпълнението на съдебната поръчка на Турция за ново изслушване на граничния полицай Цонков и тримата му колеги би накърнило суверенитета на България. За престъпленията, в които са обвинени нашите гранични полицаи, е изтекла абсолютна давност. По този начин би бил нарушен правният принцип \"не два пъти за едно и също нещо\", пише . \n\n\r\nБургаският съдия Петя Георгиева прекрати производството по искането на Турция. Определението е окончателно и не подлежи на обжалване.\r\nПроцесът в Турция по същество е насрочен за 12 март.", "date": "2018.11.09", "title": "Граничарите, убили бракониер, няма да ходят в Турция"}
{"url": "https://www.dnes.bg/zvezdi/2018/11/09/keit-hydsyn-stana-poslanik-na-oon.393154", "text": " Малко над месец след като роди своята дъщеря, Кейт Хъдсън пое първия си ангажимент като холивудска звезда. Тя бе назначена за посланик към Световната продоволствена програма на Обединените нации (ООН).\r\n \r\n„Сигурна съм, че може да привлечем повече хора към това движение, за да може да няма гладуващи хора по света“, заяви актрисата по време на нейното представяне в Калифорнийския университет в Лос Анджелис.\r\n \r\n„Работата на Световната продоволствена програма е много повече от доставяне на храна на хората. Става дума за укрепване на семействата, възстановяване на общности и осигуряване на равен достъп до храна за всеки, който се нуждае от нея, за да оцелее“, обясни тя в своята реч.\r\n \r\nПрез последните три години Кейт подкрепяше инициатива на „Майкъл Корс“ за намаляване на глада по света.\r\n \r\n„Като майка осъзнавам, че правилното хранене играе важна роля в живота на едно дете. Когато се запознах за първи път с работата на продоволствената програма, аз ужасно много исках да стана посланик и да работя заедно със #ZeroHunger. Всеки заслужава правилната храна и нутриентите, от които се нуждае, за да отключи своя истински потенциал“, това написа преди броени дни звездата в Instagram и публикува снимка с деца, с които се храни на една маса.\r\n \r\nСветовната продоволствена програма (WFP) е специализирана агенция към ООН. Основната ѝ цел е хуманитарна – борба с глада по света.\r\n \r\n\r\n ", "date": "2018.11.09", "title": "Кейт Хъдсън стана посланик на ООН"}
{"url": "https://www.dnes.bg/politika/2018/11/09/radev-kym-naroda-osnovite-na-demokraciiata-sa-kritichno-zastrasheni.393161", "text": "29 години след началото на прехода основите на българската демокрация са критично застрашени, обяви президентът Румен Радев в свое обръщение към народа по случай утрешния 10 ноември. \n\n\n\"Преди 29 години от тази дата започна преходът. Разни хора влагаха в него различни надежди, но всички очакваха повече свобода и справедливост. Свобода на мисълта и свобода на словото. Многопартийна система и честни избори. Демократична конституция, разделение на властите, върховенство на закона. Тези принципи, макар и трудно, намериха място в българското законодателство. Европейският път спомогна за тяхното налагане\", се чете в посланието на държавния глава. \r\n \r\nПо думите му обаче 29 години по-късно основите на българската демокрация са критично застрашени. \n                    \n                    \n                \r\n\"Свободата на словото е спомен от миналото. Четвъртата власт абдикира от ролята си на коректив. Рухнаха професионалните стандарти в медиите, а с тях и доверието на гражданите в поднасяната информация. Пропагандата задушава плурализма. Свободомислието се наказва. Възродиха се познатите механизми на партията-държава. Демократичните институции атрофират. Решенията се вземат на тъмно, често еднолично. Лобизмът и корупцията пронизват цялата система на държавно управление и го правят арогантно, без страх от санкция\", обяви още Румен Радев.\n\r\nСпоред него законите у нас се пишат все по-често в интерес на бизнес кръгове, а не на гражданите. \"Това пролича и с гласуването на новия данък върху старите автомобили, който засяга огромното мнозинство от хората. Уважаеми депутати, българите притежават стари автомобили, не защото са безотговорни към природата, а защото не могат да си позволят нови. Бедността на българите не е грях, за да я облагате с данък\", заяви президентът, цитиран от своята пресслужба.\r\n \r\nПо думите на държавния глава демографският срив и емиграцията са комплексна оценка за моралната и социалната криза в обществото. \"Тя не може да бъде скрита зад скромните проценти на растежа. Кризата налага радикално преосмисляне, възвръщане към демократичните принципи и закона и политика, ориентирана към човека\", допълни Радев.\r\n \r\n\"Преди 29 години демократичните промени започнаха със смяна на върха. Днес демократичните свободи се нуждаят от широка, гражданска подкрепа. Това изисква характер и усилие. Всеки ден, от всеки човек. Загубата на демократичните завоевания връща историческия часовник на България назад.\r\n \r\nУбеден съм, че заедно, няма да го допуснем. Българският народ съзнава, че може да сбъдне своя огромен потенциал само в свободна и демократична държава. Корупцията и беззаконието траят толкова, колкото трае общественото търпение и безучастност. Но всяка порочна система е исторически обречена. Вярвам, че заедно ще защитим своите граждански и социални права, ще изведем България на пътя на закона и благоденствието\", завърши своето обръщение президента Радев.", "date": "2018.11.09", "title": "Радев към народа: Основите на демокрацията са критично застрашени"}
{"url": "https://www.dnes.bg/obshtestvo/2018/11/09/ne-sluchiliiat-se-prehod-i-nostalgiia-po-soca.393156", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\n10 ноември 1989 г. завинаги ще остане в историята на България като деня, в който беше свален от власт Тодор Живков. Денят, в който започнаха политическите промени в страната, в който започна Преходът към демокрация и пазарна икономика. Датата, която даде много надежди, но и разби много очаквания.\n\r\nНа тази дата на пленум в Централния комитет на БКП Тодор Живков е освободен от поста генерален секретар на партията, след като еднолично е управлявал в продължение на 33 години. \n\r\nС какво помним този ден и оправдаха ли се надеждите на хората? Има ли носталгия по соца – коментар в предаването \"Директно\" по телевизия Bulgaria ON AIR на журналиста Екатерина Банчева и историка Боян Жеков. \n                    \n                    \n                \r\n\"Самият живот е преходи и всеки който обявява край, обявява край и на самия живот. Можем да кажем дали промяната такава, каквато я мислихме, се случи по начина, по който се случи. Промяна се случи безспорно, но никъде в никакво изследване не е била описана тази смяна на системата – от тоталитарна към демократична. Всички тогава бяхме много наивни – политици и граждани“, смятат гостите в студиото. \n\r\nКакво се знае и какво остана скрито? \n\r\nСпоред историка Боян Жеков един от главните проблеми в изследването на този период е, че документалното наследство не е разкрито. Много тайни остават в тези документи, ако въобще ги е имало. Голяма част от уговорките са били на едно устно и скрито ниво, коментира още той.\n\r\n\"Въпросът не е дали има документи или не. Не може всичко да е документирано. Устните свидетелства, хората, които помнят, които са преживяли тези неща, също са важни\", смята Банчева.\n\r\nСрамуваме ли се от миналото и има ли носталгия по соца? ", "date": "2018.11.09", "title": "(Не)Случилият се Преход и носталгия по соца"}
{"url": "https://www.dnes.bg/temida/2018/11/09/28-prisydi-krajba-i-godina-i-sedem-meseca-zatvor.393144", "text": "След споразумение рецидивист с доста богат стаж зад гърба си ще лежи само една година и седем месеца в затвора за поредната си кражба.\r\nПрисъдата е след внесен обвинителен акт от Районната прокуратура във Велико Търново.\r\nПрестъпникът се признал за виновен, че е откраднал 8 800 лева, както и чайник, две скари, две сок машини и две тенджери под налягане – всички вещи на обща стойност 9 135 лв.\r\nРецидивистът е осъждан 28 пъти, уточняват от прокуратурата.\r\nРешил да извърши поредната кражба от дома на възрастен мъж, за който знаел, че е спестовен и има пари.\r\nУспял да проникне в имота и да вземе различни вещи и спестените от пострадалия 8 800 лв.\r\nСпоразумението има последици на влязла в сила присъда.", "date": "2018.11.09", "title": "28 присъди, кражба и... година и седем месеца затвор"}
{"url": "https://www.dnes.bg/eu/2018/11/09/kydeto-re-e-zameneno-s-ia-putin-hvali-brexit.393120", "text": "Активисти на Proud Bear са разположили в британската столица Лондон билбордове с образа на руския президент Владимир Путин, а също и на бившия британски министър на външните работи Борис Джонсън, съобщава РИА „Новости“, като се позовава на съобщение на групата в „Туитър“. \n\n\n\r\nНа два билборда е сложен Путин заедно с надпис BREXIT, в който латинското Rе заменено с буквата Я от кирилицата и се е получило BЯEXIT.\n\r\nАктивистите на Proud Bea обясняват, че така искат да ознаменуват излизането на Великобритания от ЕС и намекват, че Русия е изиграла важна роля в референдума от лятото на 2016 година, когато 52% от гласувалите се обявиха за напускане.\n                    \n                    \n                \r\nОбединеното кралство трябва да напусне ЕС на 29 март 2019.\n\r\nProud Bear е купила за кампанията си три билборда. На два от тях е Путин с руското знаме и слоган „Да празнуваме заедно червено-бяло-синия BЯEXIT\", а също \"BЯEXIT значи BЯEXIT\".\n\r\nНа третия билборд е Борис Джонсън с руското знаме в ръка и надпис \"Спасибо тебе, BOЯIS\". (Благодаря ти, Борис).\n\r\nЧленовете на Proud Bear се наричат „руски агенти на ГРУ“, които „помагат на народа на Англия да се освободи от Европейския съюз и демократичните избори“.", "date": "2018.11.09", "title": "Където Rе е заменено с Я – Путин хвали Brexit"}
{"url": "https://www.dnes.bg/eu/2018/11/09/britanski-ministyr-podade-ostavka-zove-za-nov-referendum.393162", "text": "Британският държавен министър на транспорта Джо Джонсън - по-малък брат на бившия външен министър и виден застъпник за Брекзит Борис Джонсън, подаде оставка, съобщи Ройтерс.\n\r\nТой призова и за нов референдум, за да не изпадне Великобритания във васална зависимост или хаос, накъдето според него я водят плановете на премиера Тереза Мей за Брекзит.\n\r\nДжо Джонсън отправи ожесточени критики срещу начина, по който Мей води преговорите за Брекзит и заяви, че Великобритания е на ръба на най-голямата криза след Втората световна война. \"За мен става все по-ясно, че проектът за споразумение за изтегляне е ужасяваща грешка\", заявява той в изявление, цитирано от Ройтерс.\n\r\nДжо Джонсън е бивш журналист от \"Файненшъл таймс\" и на референдума през 2016 г. е гласувал Великобритания да остане в съюза. В изявлението си той посочва, че плановете на Мей за Брекзит са избор между васално положение и хаос и според него, за да се избегне тази ситуация, която определя като най-тежкия провал на британското държавно управление от Суецката криза през 1956 г., трябва да бъде организиран нов референдум.\n                    \n                    \n                \r\n\"Да поставиш страната пред избор между две силно непривлекателни възможности, васално положение или хаос, е провал на британското държавно управление в невиждани от Суецката криза размери\", заяви той.\n\r\n\"Тъй като реално Брекзитът се оказа толкова далече от онова, което бе обещано преди време, демократичният ход е да се даде възможност на обществото да се произнесе окончателно\", заявява Джо Джонсън. \n\r\nТой е 14-ият министър, подал оставка, откакто през юни миналата година Мей не прецени добре ситуацията и свика предсрочни избори, отбелязва Ройтерс. \r\n", "date": "2018.11.09", "title": "Британски министър подаде оставка, зове за нов референдум"}
{"url": "https://www.dnes.bg/zvezdi/2018/11/09/princ-hari-razkri-zashto-bashta-mu-zavede-megan-do-oltara.393151", "text": "Преди дни стана ясна още една малка тайна, но и главен детайл от сватбата на годината – тази на принц Хари и Меган Маркъл. \r\nВ документален филм за баща си – Чарлз, който съвсем скоро ще отбележи 70-ата си годишнина, Хари разказва за неговата реакция на молбата му именно той да отведе Меган към олтара.\r\n \r\nИсторията е само една от тези, които разказват близките на престолонаследника във филма на BBC – част от празничната подготовка в чест на юбилея.\r\n \r\nХари си спомни как неговият баща му е помогнал за сватбата с Маркъл: 19 май тази година именно принц Чарлз отвежда Меган към олтара, тъй като нейният баща отсъства заради здравословни проблеми, а също така се замеси и в скандал с постановъчно фото как се подготвя за сватбата.\r\n \r\nХари разказа, че лично помолил баща си да помогне на него и Меган. „Помолих го и той без да се замисли отговори: „Да, разбира се, ще направя всичко, което е нужно за Меган, тук съм, за да ви подкрепя“, спомня си Хари.\r\n \r\nВсички световни канали които предаваха това важно събитие, заснеха трогателния момент, в който Меган и Чарлз се запътиха към Хари, а младоженецът наклони глава към баща си и му прошепна: „Благодаря, татко“.\r\n \r\nОсвен това, по време на тържеството Чарлз подкрепя и майката на булката, която пристига сама на сватбата. Преди дни стана ясно, че Дория е получила покана да се присъедини към кралското семейство по време на коледните празници – а това не би станало така бързо без участието на бащата на Хари, пише OK Magazine.\r\n \r\nСъщо така Чарлз съвсем скоро говори за бъдещото си внуче – бебето на Меган и Хари. По време на гостуването си в Западна Африка, той заяви, че се безпокои и е загрижен за околната среда. „Съвсем скоро ще имам още един внук. Струва ми се безумен фактът, че нашите наследници ще живеят в разрушен свят, който ние им завещаваме. Всички наши внуци заслужават по-добро бъдеще“, заяви принцът на Уелс.\r\n \r\n", "date": "2018.11.09", "title": "Принц Хари разкри защо баща му заведе Меган до олтара"}
{"url": "https://www.dnes.bg/balkani/2018/11/09/pojar-v-turski-mol-niama-danni-za-postradali-bylgari.393163", "text": "Пожар горя в търговски център в турския град Люлебургаз, съобщиха медиите в южната ни съседка.\r\nПо първоначални информация няма загинали хора. Имало е обаче блокирани хора на последния етаж на търговския център, които се извеждат от пожарникарите.\r\nПожарникари, полицейски и линейки са пристигнали на мястото на пожара.\r\nУправителят на Къркарели Осман Билгин заяви, че има ранени и обгазени хора. По първоначална данни огънят е тръгнал от детски кът в сградата. \r\nПо информация на Генералното консулство на Република България в Одрин до този момента няма постъпили от турските власти данни за пострадали български граждани, съобщиха от Министерството на външните работи.", "date": "2018.11.09", "title": "Пожар в турски мол, няма данни за пострадали българи"}
{"url": "https://www.dnes.bg/obshtestvo/2018/11/09/diado-iztyrva-700-leva-na-zemiata-otmyknaha-mu-gi.393113", "text": "Нагла кражба на близо 700 лева от пенсионер разкри полицията в Павликени.\r\nВ сряда към тях за помощ се обърнал 86-годишен мъж, който тъкмо бил получил пенсията си.\r\nСлед като взел сумата от пощата, той прибрал парите в плик. Минути по-късно го изпуснал на земята и докато успее да го вдигне, непознат човек се втурнал към него и го отмъкнал.\r\nПолицията незабавно се заела със случая и заловила злосторника – 57-годишен мъж от Павликени, който е бил осъждан и преди. Сумата е върната на пенсионера.", "date": "2018.11.09", "title": "Дядо изтърва 700 лева на земята – отмъкнаха му ги!"}
{"url": "https://www.dnes.bg/politika/2018/11/09/zaharieva-uspokoi-paktyt-na-oon-ne-uzakoniava-migraciiata.393123", "text": "Външният министър Екатерина Захариева опроверга червената шефка Корнелия Нинова, която по-рано заяви, че България ще подкрепи глобалния пакт за миграцията ООН. \r\n \r\nСпоред Нинова документът не защитава националните ни интереси и превръща нелегалната миграция в легална.\r\nЗахариева обаче отсече, че няма решение на България за присъединяване или не към Глобалния пакт за безопасна, организирана и законна миграция към ООН.\n\r\nМВР шефът Младен Маринов пък призова да не се спекулира със страховете на хората.\r\n\"Няма как България да вземе решение да се присъедини или не към подобен документ без дебат в парламента и без да сме сигурни, че той ще отговаря на всичките ни цели\", коментира Захариева.\r\n                    \n                    \n                По думите й пактът няма на узакони незаконната миграция. По него се работи от две години и половина, като експерти правят преглед точка по точка на документа, за да се види дали има такива, които не съответстват на българските цели. Захариева призова БСП \"да спят спокойно\".\r\nСпоред нея кампанията срещу пакта за миграцията е като тази на социалистите към Истанбулската конвенция, за която пък по време на парламентарния контрол обяви, че България е единствената страна, която не я е ратифицирала и заради това да се прилага в целия ЕС.\r\n\"Очевидно интересите са да бягаме от всичко, което е свързано съучастие на България в международни организации\", обвини тя левицата.\r\nСпоред външния министър българската позиция по този проблем е ясна - спиране на незаконна миграция, всяка държава да определя сама колко и какви мигранти да приема, обща международна борба с трафикантите.\r\nТя увери, че никаква друга позиция България няма и не може да има. На 14 ноември ще има дебат по пакта в парламентарната комисия по външна политика.", "date": "2018.11.09", "title": "Захариева успокои: Пактът на ООН не узаконява миграцията!"}
{"url": "https://www.dnes.bg/politika/2018/11/09/bonusi-a-cacheva-pusna-proverka-v-agenciiata-po-vpisvaniiata.393129", "text": "Правосъдният министър Цецка Цачева разпореди проверка заради тлъстите бонуси, които са раздадени в Агенцията по вписванията и се зарече, че ако има нарушения, ще е безкомпромисна.\n\n\r\nОказа се, че въпреки сериозните щети, които претърпя бизнесът заради срива на Търговския регистър през лятото, служители на отговорната Агенция по вписванията, са били поощрени за добре свършена работа.\r\nТака през октомври са били разпределени 700 хил. лв. \"допълнителни възнаграждения за постигнати резултати\" за юли, август и септември, като четирима софийски директори са си разделили 20 хил. лв.\r\nНадолу по веригата различни началници са получили по над 2 хил. лв. Поощрени са и шефовете на отделите, които пряко са носили отговорност за блокажа на регистъра.\r\n                    \n                    \n                Най-малко са получили хората, които обслужват офисите на агенцията в провинцията – техните бонуси са били под 700 лв. и те са възмутени от това, защото са понесли лично недоволството на бизнеса.\r\nЗаради скандала Цачева предприе мерки.\r\n\"Наредбата за заплатите за служителите в държавната администрация е в сила от 2012 г. Съгласно тази наредба всеки един ръководител на административна структура определя нарочни вътрешни правила. Като в тях се дава възможност за изплащане на така наречените бонуси, които са резултат от няколко неща.\r\nПреди всичко става въпрос за икономии в определения бюджет на всяка една административна структура, които в масовия случай се натрупват от болнични листове на служители, които през съответния период са били в платен отпуск по болест, както и целта на тези средства е да стимулира съответните представители на администрацията за полагане на максимални усилия в изпълнение на служебните си задължения\", заяви тя.\r\nЦецка Цачева поясни, че като всеки един министър е задължена да даде оценка на изпълнителния директор, без да утвърждава конкретните суми, получени от съответните служители на администрацията.\r\nТя обясни, че е говорила с изпълнителния директор на Агенцията по вписванията, която я е уверила, че разпоредбите на наредбата и вътрешните правила са стриктно спазени.\r\nСпоред нея между законност и морал има разлика, но не може само заради срива в Търговския регистър за съвестните служители да не се приложи наредбата за бонусите. \n\r\n\"След напрежението, което се създаде, след затрудненията на българския бизнес, на съсловия, на адвокатите, за българските граждани, неведнъж съм изказвала гнева си от това, което се случи. Нека да държим сметка за усилията на всички тези служители, които работят в агенцията, каза се точното им число 635, които и в периода на срива полагаха и изпълняваха задълженията си. Тези хора трябваше след вдигане на функционалността на регистъра да положат максимални усилия да влезе в ред и в срок работата\", коментира тя. \n\r\nСпоред нея е редно да бъдат поощрени тези служители, които изпълняват задълженията и след работно време, ако има проблем. \n\r\nЦачева уточни, че тя като министър е дала оценка на новия директор на Агенцията, която според нея се справя много добре с работата си. \n\r\n\"Съобразила съм нейните усилия за възстановяване в пълнота функционалността на регистъра, както и работата по отношение на останалите три регистъра, които са в Агенцията по вписванията. Съобразих, че Габриела  Козарева изпълнява препоръките, които бяха дадени от Инспектората на министерството по повод проверката, която бе извършена непосредствено след срива на Търговския регистър. Моята оценка за нея е единица, т.е.  тя показва много добри резултати\", похвали я министърката.", "date": "2018.11.09", "title": "Бонуси, а? Цачева пусна проверка в Агенцията по вписванията "}
{"url": "https://www.dnes.bg/stranata/2018/11/09/v-kyrdjali-obryshtat-gryb-na-tiutiuna-pregryshtat-shafrana.393029", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nНай-скъпата подправка в света, шафранът, вече се отглежда и в Kърджалийско. Въпреки всеобщото схващане, че грижите за него са трудоемки, това съвсем не е така, твърди Нермин Исмаил от село Глухар, която вече трета година отглежда шафрановия минзухар и дори увеличава посевите си.\n\r\nПричината е високото качество на това нетипично за нашите ширини цвете. \n\r\nПодкрепа да замени отглеждането на трайни насаждения като овошки с шафран ѝ дава председателят на Асоциацията на производителите на шафран в България - Хасан Тахиров, предава . \n\r\nТой от години говори за това, че тук в планинските райони крсивото лилаво цвете може да замени доскорошната прехрана на хората тук – тютюна.\n                    \n                    \n                \r\nВ райони като Кърджали се работи усилено шафранът да стане основно препитание, още повече, че е доста доходоносно.\n\r\nВ подкрепа на това предстои пътуване на български производители начело с Хасан Тахиров в Иран, където да се почерпи опит не само за отглеждането, а и за обработването му, което би донесло още по-големи печалби.", "date": "2018.11.09", "title": "В Кърджали обръщат гръб на тютюна, прегръщат – шафрана! "}
{"url": "https://www.dnes.bg/temida/2018/11/09/specsydyt-izcialo-opravda-aleksei-petrov-za-oktopod.393152", "text": "Алексей Петров е оправдан по всички обвинения по делото \"Октопод\". Делото приключи току-що с присъда в Специализирания наказателен съд. Оправдан е и Антон Петров-Хамстера.\n\r\nБившата барета и негови приближени бяха арестувани през февруари 2010 г. Това е делото \"Малък Октопод\". Разследването на т.нар. \"Голям Октопод\" не стигна до съда и беше прекратено.\r\nЗаедно с още няколко души Петров бе обвинен за участие в организирана престъпна група за рекет и изнудване, както и за разгласяване на държавна тайна.\n\n\n\n\r\nДелото започна през 2010 година, когато бившият съветник в ДАНС беше показно задържан в дома си. Тогава Петров определи ареста като \"политическа репресия\".\r\n                    \n                    \n                След дълга сага на отлагане, прехвърляне между отделните инстанции делото беше прекратено в Софийския градски съд, т.к. скандално известната Румяна Ченалова, съдията по делото, беше отстранена.\r\nСлед отстраняването й през пролетта на 2015 г. делото мина от градския в Специализирания съд. Едно от обвиненията срещу Петров отпадна по давност. През ноември 2015 г. в един и същи ден починаха двама от основните свидетели по делото – Георги Цветанов при катастрофа, а Пламен Устинов заради саморазправа.\n\r\nПрез март 2016 г. Алексей Петров и още няколко души успяха да осъдят България заради задържането им в операция \"Октопод\". Европейският съд по правата на човека разгледа жалбите им и постанови държавата да им плати общо 114 000 лева.", "date": "2018.11.09", "title": "Спецсъдът изцяло оправда Алексей Петров за \"Октопод\""}
{"url": "https://www.dnes.bg/politika/2018/11/09/oshte-dvama-deputati-dadoha-imuniteta-si.393155", "text": "Проф. Георги Михайлов от БСП и Пламен Христов от \"Воля\" са се отказали писмено от депутатските си имунитети, съобщава \"Фокус\".\n\n\r\nТака отказалите се от имунитетите си депутати стават четирима от общо шестимата, на които главният прокурор Сотир Цацаров ги поиска, за да възбуди наказателно производство срещу тях. \r\nБорис Кърчев от ГЕРБ и Елена Йончева от БСП първи се отказаха от специалния си статут.  \r\nДо момента решение да се откажат от имунитетите си не са взели Веселин Марешки и Кръстина Таскова от \"Воля\".\r\n ", "date": "2018.11.09", "title": "Още двама депутати дадоха имунитета си"}
{"url": "https://www.dnes.bg/obshtestvo/2018/11/09/stari-problemi-zapaleni-bokluci-zatvoreni-ulici.393125", "text": "Сред множеството от получените сигнали в платформата на избрахме да ви запознаем с проблема за замърсения въздух.\r\n\"В района около 79-то СОУ в Люлин 7 всяка сутрин има силна и непоносима миризма на Не ми е известно кой е източникът на обгазяването и дали е в този район или идва от другаде и засегнати да са и други райони. Миризмата се усеща само сутрин в ранните часове до около 7:00-7:30 ч., след което се разсейва и изчезва. Моля за проверка по случая.\"\r\nНа повечето от нас е ясно, че  през студените дни горенето на гуми, дрехи, метали, пластмаси и всевъзможни битови отпадъци е масово явление. Замърсяването на въздуха е обичайно за много райони на София при началото на отоплителния сезон. Чрез платформата Helpbook.info вашите сигнали за тази вредна практика ще се придвижат към отговорните органи - РИОСВ и Столичен Инспекторат.\n                    \n                    \n                \r\nПрехвърляме се към община Перник, към която е подадено оплакване за  В сигнала се твърди, че на главния вътрешен път се е образувало незаконно сметище на строителни и всякакъв друг вид отпадъци. \"Преминаващи от други населени места се възползват и това увеличава боклуците всеки ден. Почистващата фирма допринася за натрупването на боклуци като избутва такива в дерето. Моля, да бъдат предприети мерки за предотвратяването на тази свинщина!\"\n\r\nНяма как да не завършим отново с проблема за - този път по локалното платно за движение на Околовръстен път, при строежа на Garitage park в \"Малинова долина\". \"Колите на работниците от строежа са ги паркирали върху тротоара и самото платно за движение, където се движат рейсове 111 и 314. Отделно, всеки ден по един или повече ТИР-а спират и те на самата улица, за да ги разтоварват и вече разминаването на два автобуса става невъзможно.\"\n\r\nАко и Вие видите нередност, проблем, с който се сблъсквате всеки ден и искате да подадете сигнал - направете го онлайн в \n\r\nПлатформата на Investor Media Group ще ви даде възможност не само да придадете гласност на проблема, но и да изпратите сигнал до отговорните институции.", "date": "2018.11.09", "title": "Стари проблеми: Запалени боклуци, затворени улици"}
{"url": "https://www.dnes.bg/notifikacii/2018/11/09/mejduzvezdni-posetiteli-tri-asteroida-pokrai-zemiata.393132", "text": "Три големи астероида ще прелетят близо до Земята на 10 ноември, съобщи в. \"Мирър\", позовавайки се на НАСА.\n\n\r\nНай-големият от астероидите е с диаметър 30 м.\r\nПървият астероид - 2018 VS1 ще се доближи максимално до Земята в 14,03 ч. по Гринуич (16,03 ч. български време). Той е дълъг от 13 до 28 м, като траекторията му ще е на 1 386 772 км от нас.\r\nСамо 16 минути по-късно край Земята ще прелети астероид с диаметър 30 м - 2018 VR1. Той обаче ще е по-отдалечен - на 5 милиона км, съобщи БТА.\r\nВечерта - в 18,21 ч. по Гринуич (20, 21 ч. българско време) край Земята ще прелети астероидът 2018 VX1, който е широк 17 м. Той ще се доближи най-много до нас - на 381 474 км.\r\nМакар и тези разстояния да изглеждат големи, НАСА ги класифицира като \"близко преминаване\".\r\n ", "date": "2018.11.09", "title": "Междузвездни посетители – три астероида покрай Земята"}
{"url": "https://www.dnes.bg/temida/2018/11/09/taksidjiia-na-syd-nasilil-15-godishna-snimal.393122", "text": "Таксиметров шофьор от Благоевград застава на подсъдимата скамейка за изнасилване, блудствени действия и създаване на порнографски материал с участие на непълнолетно момиче.\r\nРайонната прокуратура е внесла в съда обвинителния акт срещу 46-годишния мъж.\r\nТой познавал непълнолетната В. от 9 г., покрай приятелските отношения между семействата им. Тя била и приятелка с дъщеря му, майките им също дружали.\r\nОт 20 март 2018 г. Янко позвънил няколко пъти по телефона на В., за да се срещнат, под предлог да поговорят и да получи информация за поведението на дъщеря си и жена си. Момичето му отказвало.\r\nОбажданията му станали все по-чести и настоятелни, като В. решила да се отбие до адреса, на който живеело приятелското семейство, както и да вземе свои дрехи, които по-рано оставила у тях.\r\n                    \n                    \n                Около 14 ч. на 23 март 2018 г. тя отишла в жилището, където бил само мъжа и пиел ракия. Той я разпитвал за жена си и дъщеря си. Впоследствие обаче се приближил и започнал да я прегръща, опипва и целува. Момичето се отдръпнало и направило опит да се съпротивлява и да го отблъсне.\r\nОбвиняемият я бутнал към едно от леглата, свалил дънките й и я ударил по лицето, след което осъществил насилствен полов акт и блудствени действия. Освен това мъжът заснел на мобилен телефон три видеоклипа, съдържащи реални блудствени действия и съвкупление с участието на пострадалата.\r\nМъжът я заплашил, че ако разкаже за случилото се на майка си или на жена му, щял да ги публикува във Facebook. Деянията му продължили около два часа, а през това време той нанесъл множество удари по тялото и лицето на детето, дърпал го за косата, заплашвал го с нож и словесно, пише \"\".\r\nСъщият ден, след като се прибрала вкъщи разплакана, В. споделила на майка си за случилото и бил подаден сигнал в Районното управление в Благоевград. Таксиметровият шофьор е задържан и от март е в ареста.", "date": "2018.11.09", "title": "Таксиджия на съд: Насилил 15-годишна, снимал..."}
{"url": "https://www.dnes.bg/cars/2018/11/09/bonus-malus-zashto-kak-i-kakvo-predstavliava-eto-i-otgovorite.393139", "text": "Във връзка с откритата процедура по обществено обсъждане на предложената от Комисията за финансов надзор (КФН) наредба и методика за въвеждане на системата Бонус-малус за застраховката \"Гражданска отговорност\", се породиха редица въпроси в медийни изяви и интернет. КФН публикува разяснения по част от тези въпроси:\r\nОт доста време насам се говори, че застрахователи ще въведат системата \"бонус-малус\" за задължителната \"Гражданска отговорност\". Много се говори за тази система, но малко хора знаят какво точно съдържа тя. Затова от Комисията за финансов надзор предлагат отговорите.\n\n\r\nЕдин от основните въпроси е: \r\n                    \n                    \n                От КФН поясняват, че застраховката се сключва за моторно превозно средство, защото у нас собствеността на кола може да се прехвърля само чрез нотариално заверено пълномощно, а това не се отразява в регистрите на МВР. Това означава, че автмобилът може да се управлява от човек, различен от собственика по документи.\r\n\"Така се създава реалната възможност множество на брой шофьори да предизвикат пътно-транспортно произшествие с едно МПС. Има страни в Европейския съюз, където в талона на автомобила изрично се вписват всички водачи, които имат право да го управляват, и законът не позволява водачи на дадено МПС да бъдат лица, които не са вписани в талона. Такава система позволява при сключването на застраховката реално да се отчитат характеристиките на действителните водачи на автомобила\", посочват от КФН.\r\nТе посочват, че никъде в ЕС не се сключва застраохвка само за водача.\r\nЕвропейското законодателство изисква изрично Гражданската отговорност да покрива отговорността на лице, което управлява кола, дори и без да е собственик. Също така трябва да се покрива отговорността на хора, които управляват съответната кола без разрешение - например при кражба, или пък без валидна книжка. Това налага застраховката да бъде свързана с определен автомобил.\r\nДруг фактор, който определя сключването на застраховката за автомобила е примерът, в който едно семейство използва един автомобил. Така ако двама души управляват една кола ще трябва да се сключи повече от една застраховка.\r\nПри сега съществуващата нормативна уредба не е възможно задължителната застраховка Гражданска отговорност да се сключва само на името на водача и съответно механизмът на системата „бонус-малус“ не може да отчита единствено и само поведението на даден водач.\r\n\r\nКФН посочва, че застрахователната системата следва да остане платежоспособна и да покрива настъпилите щети от застрахователни събития и след въвеждането на системата \"бонус-малус\". Това означава, че по-малкият приход от добросъвестните шофьори следва да се компенсира от по-голям приход от тези, които са извършили нарушения на пътя.\r\nСпоред статистиката по-голямата част от водачите са изрядни и нямат регистрирани нарушения или причинени вреди и чисто математически процентът \"бонус\" няма как да бъде по-голям от процента \"малус\". Очаква се по-голямата част от собствениците на автомобили да бъдат в бонус класовете и да имат намаление на премията. Тяхното намаление трябва да се компенсира с увеличението, плащано от по-тесен кръг хора, което обуславя и по-големия процент на увеличение.\r\n\r\nОт Комисията посочват, че ако класът на автомобилите не се запазва, то системата ще се заобикаля лесно чрез формалното й прехвърляне на друг собственик, който няма нарушения. Например, при натрупани много нарушения баща може да прехвърли автомобила си на своето малолетно дете или на друг близък роднина, който няма регистрирани нарушения.\r\nПри покупка на автомобил се предвижда купувачът лесно и бързо да може да получи  информация от Гаранционния фонд относно статуса на автомобила, който го интересува, и да прецени дали да купи тази кола или да иска отстъпка от цената, която да покрие разходите му за по-скъпата застраховка. Това ще бъде и допълнително утежнение за собственика на автомобил, който допуска много административни нарушения или причинява много вреди при управлението на автомобила, защото този собственик ще бъде затруднен да продаде автомобила си.\r\n\r\nТези автомобили се застраховат с обществени поръчки, в които всички превозни средства се застраховат по списък, а не индивидуално и по средна цена. На практика системата \"бонус-малус\" много трудно би могла да бъде съвместима с механизма на обществената поръчка. В някои от държавните ведомства дори не се обявяват индивидуални данни за МПС, за които се сключват застраховките и по този начин не може да се проследи индивидуална история за тези конкретни МПС.\r\n\r\nЗащото е приложен принципът, че човек трябва да е информиран предварително за евентуални неблагоприятни икономически последици за него от настъпването на промени в нормативната уредба. Чисто логически изрядните шофьори ще имат интерес да останат с такова поведение на пътя, а нарушителите да коригират своето поведение.", "date": "2018.11.09", "title": "Бонус-малус: Защо, как и какво представлява? Ето и отговорите"}
{"url": "https://www.dnes.bg/notifikacii/2018/11/09/spinnaker-e-nai-golemiiat-mozyk-kompiutyryt-koito-misli.393128", "text": "За 30 години човек може да научи много, но едва ли ще стане толкова умен, колкото най-мощният суперкомпютър, който беше пуснат в експлоатация на 2 ноември и до момента се справя страхотно с работата си да имитира напълно човешкия мозък.\r\nSpiking Neural Network Architecture (SpiNNaker) е новроморфен компютър, който съдържа в себе си 1 милион ядра и 1200 хил. взаимносвързани платки, които изпълняват ролята на мозъчни нерви.\r\nНеговият дом е Университетът в Манчестър, където той близо седмица \"преосмисля начина по който работят съвременните компютри\".\r\nНа учените им отнема 20 години да създадат концепция за машината и 10, за да я построят, а днес тя е \"най-големият мозък\" на Земята.\r\n                \n                SpiNNaker не просто може да мисли, той сам създава и увеличава броя на невроните си и може да извършва близо 2 млн. действия в секунда. За разлика от обикновените компютри, които изпращат огромно количество информация по стандартната, вече остаряла и претоварена система, суперкомпютърът пренасочва милиарди малки количества информация в хиляди различни посоки едновременно, имитирайки работата на невроните, а именно – предаване на информация посредством електрически и химически сигнали.\r\nНо не си мислете, че SpiNNaker е най-големият мозък, защото има много ядра. Не, той е просто голям по размер, но има още работа по него, за да изпълнява пълните функции на човешкия мозък. Със своите 1 млн. ярда, суперкомпютърът е сравнително малък, дори спрямо мозъка на мишка, която има 100,000,000 неврона, а за да достигне този на хората, са му нужни още 100,000 пъти повече ядра.\r\nВъпреки това, той все пак е доста по-умен, позволявайки на учените да надникнат от близо в процесите, които се случват в човешкия мозък, изпълнявайки редица от симулации в реално време. А след време може би ще се използва в създаването на технологии, които ще помагат на роботите да говорят, да се движат и дори да мислят.", "date": "2018.11.09", "title": "SpiNNaker е най-големият мозък! Компютърът, който мисли"}
{"url": "https://www.dnes.bg/zvezdi/2018/11/09/chernata-zlatka-blagodaria-na-gospod-za-sina-si.393150", "text": "Златка Димитрова публикува в социалните мрежи снимка на сина си, като не пропусна да я съпроводи с трогателен текст, изразяващ обичта ѝ към детето.\r\n\"Той е всичко, за което съм мечтала!... той е този, за когото всичко ще направя!... той е всичко, което имам!\", пише в съобщението.\r\nПлеймейтката благодари на Господ, че е станала майка на момчето, както и не пропуска да спомене името на фотографа – Марияна Стоянова. Хлапето е седнало до няколко кончета върху диван с позлатени орнаменти. \r\nДетето на Димитрова е от приятеля ѝ Мирослав, с когото плеймейтката няма сключен официален брак.\r\n \r\nЗаговори се, че двамата са се разделили в началото на тази година, тъй като бизнесменът много пътувал.\r\n \r\n", "date": "2018.11.09", "title": "Черната Златка: Благодаря на Господ за сина си!"}
{"url": "https://www.dnes.bg/stranata/2018/11/09/pojar-goria-v-centyra-za-psihichno-zdrave-v-tyrgovishte.393157", "text": "Пожар е горял в Центъра за психично здраве в Търговище. При инцидента няма пострадали.\r\nСигналът за дим от покрива на една от постройките е подаден следобед, съобщиха от РД \"Пожарна безопасност и защита на населението\".\r\nНа мястото са пристигнали дежурни екипи на пожарната с два автомобила. Благодарение на тях пожарът своевременно е бил локализиран и изгасен. \r\nПо първоначални данни той е възникнал при извършване на ремонтни дейности. Листа в пролука между ламаринени сегменти на покрива на сградата са се запалили от газова горелка при полагане на покривна изолация. \r\nПо време на гасенето на пламъците пациентите от отделението към областната болница са били временно евакуирани.", "date": "2018.11.09", "title": "Пожар горя в Центъра за психично здраве в Търговище"}
{"url": "https://www.dnes.bg/notifikacii/2018/11/09/cska-s-klasika-sreshtu-tigrite-ot-bistrica.393160", "text": "ЦСКА постигна победа с 3:0 срещу опашкаря Витоша (Бистрица) на стадион \"Българска армия\". Като цяло \"червените\" изглеждаха доста беззъби в предни позиции в голяма част от мача, но в заключителните 15 минути показаха лицето си.\r\nМауридес вкара първото попадение за тима си, след като бе точен в 77-ата минута, а това бе първи негов гол от игра, от доста време насам. В 89-ата минута Десподов удвои с хубав гол, а Мауридес оформи крайния резултат с втория си гол в мача, в последните секунди.\r\nСрещата бе от 15-я кръг, а след нея ЦСКА е на 2-ата позиция с 35 точки, докато Витоша е на 12-ото място с 13 точки.\r\n", "date": "2018.11.09", "title": "ЦСКА с класика срещу \"тигрите\" от Бистрица"}
{"url": "https://www.dnes.bg/stranata/2018/11/09/kak-edin-malyk-chovek-poluchi-goliama-podkrepa.393119", "text": "Редовно в училище учителките питат децата: \"Кое тежи повече – 1 килограм памук или 1 килограм желязо\". Същият въпрос можем да си зададем за малкия Калин, който е наистина много малък. Дали неговата силна усмивка \"тежи\" повече отколкото него самия...? \r\nКики, както се обръщат към него майка му Велина и татко му Калоян, се ражда, тежащ малко повече от един килограм. Но още с първата си глътка въздух, малкият показва на всички в болницата, че е готов да се бори... и то с усмивка. \r\nДетенцето прекарва два месеца в отделението за недоносени на \"УМБАЛ-Пловдив\" и заедно с целия медицински персонал и любовта на семейството си, Кики се бори да наддаде килограми, за да може най-после да се прибере вкъщи. \r\n                    \n                    \n                След изписването от неонатология, Велина, Калоян и Кики най-после могат да бъдат истинско семейство. За тях борбата, обаче, продължава, тъй като на детенцето все още не е онова пухкаво бебенце, което би трябвало да бъде всяко двумесечно детенце, съобщават от фондация \"За Нашите Деца\". \r\nВ продължение на 6 месеца, тримата заедно правят всичко по силите си, за да може Кики да започне да се храни нормално и да напълни бузките, но задачата се оказва прекалено трудна – малкият наддава с едва 100 грама на месец. \r\nТогава Велина решава да потърси подкрепа от специалист и от докторите в болницата разбира за Христо Спасов – кинезитерапевт, който работи в \"УМБАЛ-Пловдив\" по проект \"Грижа в ранната възраст\", изпълняван от фондация \"За Нашите Деца\". \r\nОсвен активни занимания с него, Кики започва да посещава сесии по хидротерапия, осигурени по програма \"Ранна детска интервенция\" на Център за обществена подкрепа \"За деца и родители\". Безплатните водни занимания са осигурени по съвместен проект на фондация \"За Нашите Деца\" и фондация \"Международен женски клуб\", който стартира по-рано тази година. Междувременно, родителите на Кики консултира и нашият специалист \"Ранна детска интервенция\" Нели Кънева, която изработва специална индивидуална програма за работа вкъщи, за да може малкият да повиши теглото си още по-бързо. \r\nРезултатите не закъсняват. Само след 6 посещения на водна терапия, в рамките на 1 месец, Кики качва цели 750 грама. Велина е изумена и изразява своята искрена благодарност за \"чудото, което се е случило\". \r\nЕкипът ни в Пловдив продължава подкрепата за малкия Кики и неговите родители, които с всеки изминал ден се чувстват все по-спокойни и вярват, че детенцето им ще се развива пълноценно и ще порасне в силно и здраво момче. С все същата силна усмивка.\r\nПрез първите девет месеца на 2018-та година фондация \"За Нашите Деца\" е подкрепила 339 деца по проект \"Грижа в ранна възраст\", а 102 е общият брой случаи на семейна подкрепа от екипа на Центъра ни за обществена подкрепа \"За Деца и Родители\" в Пловдив. \r\n\"Ние силно вярваме, че активната социална работа, психологическата подкрепа и мобилизирането на различни специалисти около едно дете са основните фактори, които помагат за излизането от ситуация на уязвимост и за справяне с трудностите в живота на едно семейство, както е това на малкия Кики. Затова не спираме да предоставяме пряка подкрепа за деца и семейства с подход, базиран на потребностите и възможностите на хората, на които помагаме\".", "date": "2018.11.09", "title": "Как един малък човек получи голяма подкрепа"}
{"url": "https://www.dnes.bg/politika/2018/11/09/niama-levi-niama-desni-kitai-vietnam-model-za-bylgariia-sled-10-i.393067", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\n10 ноември 1989 г. - тази дата сложи край на една епоха и постави началото на друга - т. нар. преход. На самата дата беше извършен преврат от партийната върхушка. Тодор Живков, който беше пречка за перестройката на Михаил Горбачов, беше отстранен. Но какво се промени - цели 29 години от началото на Прехода у нас и има ли перспектива?\r\nСпоред треньора по художествена гимнастика Нешка Робева след 10-и ноември някои българи живеят по-добре от преди, но България не е София. Тя е категорична, че нещата не стоят толкова добре в провинцията, отколкото в столицата и другите големи градове.\r\n\"Аз съм от онези глупаци, които имаха големи, но вече разрушени илюзии. Капитализмът няма цвят. Ние можехме да тръгнем по пътя на Китай, където все още има комунизъм, но икономиката се развива по капиталистически образец\", обясни Робева в \"България сутрин\".\r\n                    \n                    \n                Тя е на мнение, че в момента няма социалисти, няма демократи, няма нито леви, нито десни - има политици, които са честни, но и такива, които мамят.\r\nПо думите на музиканта и член на ДСБ Стоян Михалев няма голяма промяна в държавата и управляващите от времето на комунизма и сега.\r\nТой смята, че службите, които са оперирали тогава, действат и сега, но просто са преустроени. Хората, които управляват, също не са се сменили до голяма степен.\r\n\"В последните години работих във Виетнам - и там комунисти са управлявали и в момента управляват. Те също са избрали китайския път на развитие. Но техните комунисти са мениджъри - развиват, правят конкуретна среда, а нашите комунисти освен да крадат, друго не могат да правят\", допълни Михалев.\r\n\"Ние живеем по-добре със сигурност, но не заради тези, които ни управляват, а заради това, че влязохме в НАТО и ЕС. Паднаха границите и хората имат възможност да пътуват. Ако това не беше станало, щяхме да сме страна като Беларус. Този Преход беше направляван от тези, които управляваха по времето на комунизма\", уточни Михалев пред ", "date": "2018.11.09", "title": "Няма леви, няма десни! Китай, Виетнам... модел за България след 10-и?"}
{"url": "https://www.dnes.bg/sofia/2018/11/09/falshivite-novini-shest-pyti-po-byrzi-ot-istinskite.393103", "text": "Фалшивите новини се разпространяват шест пъти по-бързо от истинските, заяви министърът за Българското председателство на Съвета на ЕС Лиляна Павлова по време на международната конференция \"Фалшивите новини на истинските тролове\" в НДК, цитирана от БТА.\r\nПавлова отбеляза също, че според проучванията хората много по-лесно се доверяват на фалшивите новини и постави въпроса как може да се преодолее този процес.\r\nТя даде пример, че месечно потребителите във Facebook, които четат новини и различна информация, са около 2 милиарда, 1,2 милиарда са в WhatsApp, 600 милиона - в Instagram. \r\n80% от тях казват, че са чели фалшиви новини, а 70 на сто - че трудно разграничават коя новина е фалшива. \r\n                    \n                    \n                \"Заразата, болестта, която се разпространява, е сериозна и голяма, и няма рецепта\", посочи Павлова.\n\r\nМинистърът смята, че кодексът за добри практики е добро начало, но изрази убеждението си, че всеки трябва да се противопостави на фалшивите новини. Статистиката показва, че 18 държави в света са имали проблем с фалшиви новини, благодарение на което има изкривени изборни резултати. \r\n\"България е също една от тези държави, помним изборите през 2013 г. и т.нар. Костинбродска афера\", коментира Павлова.\r\nТя отбеляза, че фалшиви новини е имало и за българското председателство - например новини, че ще ни отнемат председателството и ще се даде на друга държава. \r\n\"На всички е ясно каква е процедурата, никога не е стоял въпросът за отнемане на българското председателство, ремонтът на НДК никога не е бил условие да се проведе или да не се проведе председателството\", припомни Павлова. Тя допълни, че освен това, всеки ден сме били подложени на кибератаки.\r\n\"Когато сайтовете са фалшиви или новините са в социалните мрежи, не можеш да реагираш, необходими са регулации, за да могат да действат компетентните органи и да можем да си търсим правата\", посочи тя.\r\nПавлова очерта четири категории фалшиви новини - със сензационно съдържание, тоест за печелене на пари и трафик; дезинформация - манипулация, настройване на общественото мнение или с чисто лобистки интерес; третият вид са партийните фалшиви новини - за дискретиране на политик или партия, а четвъртият - сатира и пародия. \r\nТя посочи, че, като се изключи сатирата и пародията, вниманието трябва да се насочи към останалите видове, и предупреди, че никой не е застрахован от фалшиви новини.\r\nСпоред изследване, направено тази година, около 1,8 милиона души в България попадат ежедневно на фалшиви новини, пък обяви вицепрезидентът Илияна Йотова на конференцията.\r\n\"Ще бъде интересно да проследим колко от изказванията и публикациите по време на предстоящата например предизборна кампания за европейските избори, ще бъдат причислени към дезинформацията. Евроизборите ще бъдат и първият сериозен тест затова, как се изпълняват мерките за борба с фалшивите новини. Предизборната кампания ще бъде коренно променена и различна от това, което сме виждали досега -  и като послания, и като дезинформация, и като инструментариум и механизми\", уточни тя.\r\nПо думите и за истинските новини е нужно средно шест пъти повече време да достигнат до 1 500 души, отколкото на фалшивите. \r\n\"80% от европейците са попадали на невярна или подвеждаща информация\", каза Йотова. ", "date": "2018.11.09", "title": "Фалшивите новини – шест пъти по-бързи от истинските"}
{"url": "https://www.dnes.bg/stranata/2018/11/09/fondyt-za-deca-v-nzok-eksperiment-s-jivota.393062", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПритесненията около закриването на Фонда за лечение на деца и преминаването му към НЗОК от догодина се засилват.\r\n\n\n\n\r\n\"Поради редица причини, включително и политически, на Фонда всъщност не му беше даден шанс да изчерпи функциите си\", коментира пред  бившият директор на Фонда за лечение на деца Тинка Троева.\r\nТя поясни, че еднозначен отговор за това какво ще се случи с институцията при преминаването ѝ към НЗОК не може да се даде към момента.\r\n                    \n                    \n                В края на миналата седмица управителят на касата д-р Дечо Дечев заяви, че след прехвърлянето на фонда към НЗОК – Обществен съвет няма да има и дори оспори ползата от съществуването му като изнесе данни, че този орган е одобрявал деца за лечение в чужбина без ясни оферти. Въпреки това той твърди, че нито едно дете не е било спряно от лечение.\r\nСпоред него след прехвърлянето парите за логистика - път, престой и преводачески услуги ще се изразходват по-ефективно.\r\n\"Фондът е създаден, за да подпомага организационно и финансово лечението на децата в България и чужбина. Целта е в целия този процес административната процедура да се сведе до минимум, за да може да изпъкне медицинската експертиза в полза на децата. Не виждам обаче как това ще се случи, дори напротив\", отсече Тинка Троева.\n\r\n ", "date": "2018.11.09", "title": "Фондът за деца в НЗОК: Експеримент с живота!"}
{"url": "https://www.dnes.bg/politika/2018/11/09/ioncheva-nastoiava-deloto-sreshtu-men-e-porychka.393109", "text": "За пореден ден червената депутатка Елена Йончева настоя, че искането за свалането на имунитета й е политическа поръчка.\r\n\"Запознах се подробно с искането на Главния прокурор да образува дело срещу мен. В това искане пише, че делото е по сигнал на Делян Добрев, Тома Биков и Антон Тодоров. Всички предприети действия на прокуратурата се базират единствено на твърденията на тези три лица. Няма нито един факт, който да сочи, че от мен са били извършвани незаконни действия. Нито един факт за извършени престъпления. Надявам се делото, възможно най-бързо, да влезе в съда. Това е мястото, където истината ще стане ясна\", казва Йончева в писмо до медиите.  \r\n\"Отправеното искане е потресаващо. Клевети, които отдавна се лансират от депутати на ГЕРБ. Няколко пъти призовах съответните отговорни институции да направят проверка - призовах, както от трибуната на Народното събрание, така и пред представители на медиите\", допълва тя.\n\n\n\r\n                    \n                    \n                Тя уточнява, че е запозната с методите на репресии на ГЕРБ и това е класическа схема.\r\n\"Твърденията за \"вероятно пране на пари\" идват само два дни, след като аз и мои колеги настояхме за независима техническа експертиза на качеството на строителството на българските магистрали – вземане на вертикални ядки и анализ в лицензирани европейски лаборатории\", обяснява още Йончева. \r\nПо думите и през последната година е внесла в ДАНС и прокуратурата документи, свързани с вероятни корупционни практики при строителството на преградното съоръжение на българо-турската граница. \r\nЙончева обяснява, че в ДАНС, а и в прокуратурата е внесла и документи за създадената от Делян Добрев схема в община Хасково  - схема за усвояване на огромни финансови ресурси от приятелско-роднински кръг – аферата \"Кумгейт\". \r\n\"Клевета срещу мен е отправяна и от Бойко Борисов, за което беше осъден\", казва още тя.\r\n\"Работата ми като журналист винаги е била публична, видима. Прословутият договор, за който депутати от ГЕРБ  са поискали от прокуратурата да насочи своето внимание, е за закупуване на телевизионна техника /камери, сателитни телефони, техника за директни включвания, монтажна апаратура/. Тази техника е налична, както и цялата документация. В своята дейност по заснемането на документални филми в Сирия, Турция, Украйна, Ирак, Афганистан, Чечня…. съм се срещала и с бандити, с престъпници. По нашия екип е стреляно, били сме отвличани и бити…Опитът за сплашване няма да мине\", се казва в заключение на позицията на Елена Йончева. ", "date": "2018.11.09", "title": "Йончева настоява: Делото срещу мен е поръчка!"}
{"url": "https://www.dnes.bg/science/2018/11/09/dikciia-char-i-zagar-kompiutyrno-generiran-tv-vodesht.393077", "text": "\r\nКитайската държавна информационна агенция Синхуа (Xinhua) представи най-новото си попълнение в нюзрума - компютърно генериран водещ на новинарски емисии. Той може да говори, да се движи, да жестикулира и е облечен в костюм. Има си и англоезична версия.\r\nКиберводещият е дигитална версия на известен ТВ водещ в агенцията. Той може да работи неуморно по 24 часа в денонощието, по седем дни в седмицата, 365 дни в годината.\r\nЦифровото копие е разработено с помощта на машинно самообучение, така че да имитира реалистично гласа, изражението на лицето и жестовете на оригиналния водещ. От агенцията твърдят, че той чете текстове като професионален водещ. Повечето зрители обаче са на обратното мнение, след като видяха и сравниха прототипа с оригинала.\r\n                    \n                    \n                Алгоритъмът му се захранва от видеоизлъчвания на живо, за да научат AI водещия да говори. Според блогпост на Синхуа, водещият с изкуствен интелект е бил създаден, за да се намалят разходите за производството на новини и да се подобри ефективността.\r\nДвиженията на водещият изглеждат плавни и много близки до реалността. Визуално единствено устата разваля донякъде илюзията. Английската реч също не е идеална. Въпреки че е базирана на истинската реч на англоговорящ журналист, гласът звучи роботизирано и странно.\r\nВ крайна сметка все по-често се убеждаваме, че нито една професия не е защитена от автоматизация и роботизация, дори телевизионният водещ.\r\nПремахването на човешкия елемент от производството на новини може би наистина ще намали разходите, но няма да ги направи по-ангажиращи. Слушането на монотонен роботизиран глас да обяснява процесите в политиката или световната търговия наистина не звучи като бъдещето, за което мечтаем.\r\nОт друга страна обаче скоростта, с която се развива изкуственият интелект позволява лесно да си представим AI водещи, които са неразличими от истинските… за добро или за лошо.\r\n\"Аз, който бях изцяло клониран от истински образ, успях да овладея воденето на телевизионно предаване, както човешкият образ, на база на който съм създаден\", казва AI-водещият.", "date": "2018.11.09", "title": "Дикция, чар и загар... компютърно генериран тв водещ"}
{"url": "https://www.dnes.bg/balkani/2018/11/09/obiski-vyv-firmi-na-nai-bogatiia-makedonec-orce-kamchev.393110", "text": "Прокурори от Специалната прокуратура в Скопие днес извършват обиски във фирми на бизнесмена Орце Камчев, предаде агенция МИА.\r\nПреди две години Камчев бе извикан на разпит в Специалната прокуратура, но оттам тогава не съобщиха в какво качество и за кой случай е повикан.\r\nПовече информация се очаква по-късно през деня, посочва БТА.\r\nСпоред класация на сп. \"Форбс\" Йордан /Орце/ Камчев е най-богатият македонец с капитал от 228 милиона евро.\r\n ", "date": "2018.11.09", "title": "Обиски във фирми на най-богатия македонец Орце Камчев"}
{"url": "https://www.dnes.bg/eu/2018/11/09/francuzite-trymp-e-rasist-i-opasen-politik.393089", "text": "Огромното мнозинство французи - над 80 на сто, смятат президента на САЩ Доналд Тръмп за опасен политик и дават отрицателна оценка за качествата му на държавен лидер. Такива са резултатите от проучване на службата \"Одокса\", поръчано от държавното радио \"Франс енфо\" и в. \"Фигаро\", предаде ТАСС.\n\n\r\nДанните от интернет анкетата, осъществена на 7 и 8 ноември, бяха огласени точно преди Тръмп да пристигне във Франция - на 11 ноември президентът на САЩ ще участва в тържествата по случай 100-годишнината от края на Първата световна война, посочва агенцията.\n\r\nОсемдесет и три процента от анкетираните французи заявяват, че в очите им Тръмп е \"опасен политик\", а 84 на сто го смятат за \"расист\". А две трети от състава на тази група подчертават, че качества като смелост, компетентност и ефективност са \"слабо присъщи\" на Тръмп, предава БТА.\n                    \n                    \n                \r\nНещо повече, 80 на сто от французите нямат никакво желание в страната им да дойде на власт подобен политик. Противно мнение споделят само привърженици на крайнодесния Национален сбор, бившия Национален фронт. Участници в допитването посочват, че името на Тръмп буди у тях най-вече асоциации с Марин Льо Пен, оглавяваща тази партия.\n\r\nСпоред 90 на сто от участниците в проучването предприеманите от Тръмп протекционистки мерки в икономиката, по-специално вдигането на митата върху металите от внос и други стоки, ще се отразят зле на Европа. Но 57 на сто признават, че тези инициативи ще бъдат полезни за икономиката на самите САЩ и ще създадат там нови работни места.", "date": "2018.11.09", "title": "Французите: Тръмп е расист и опасен политик! "}
{"url": "https://www.dnes.bg/izlojbi/2018/11/09/bejancite-izkliucheni-ot-obshtestvoto-v-rodina-za-vagabonta.393095", "text": "\n Глас на маргинални или заглушени теми и позиции в публичното пространство дава за трета година галерия \"Васка Емануилова\".  На преден план изпъква обществения диалог по темата за различията у нас.\r\nКуратори на форума за 2018 г., чието заглавие и тема е \"Родина за вагабонта\", са независимите художници, критици и куратори – Мохамад Салеми (Ню Йорк, Берлин) и Патрик Шабус (Виена, Берлин).  Те се занимават с актуалния днес проблем за куиър мигрантите и бежанците в Източна Европа.\r\nДвамата създават изложба и поредица от събития, в които куиър бежанците се разглеждат по думите на Патрик Шабус като \"двойно изключени (в политически и културен аспект) от собствените си общества и все още не са приети в обществото на приемащата държава\". \n                    \n                    \n                \r\nОткриването е на 9 ноември от 18.00 часа. Тогава ще разберем повече за това как човешката сложност и търсенето на по-добър живот и равни политически и социални права се виждат в различни истории и художествени проекти на международно известни и добре представени автори, свързани с куиър проблемите, като Брус ЛаБрус, Барбара Хамер и Вирон Ерол Верт. Част от изложбата е и работата \"Help (Помощ)\" на Боряна Венциславова.  Тя е метафора на цялостната ситуация, в която често се оказват мигрантите и бежанците и по-специално тези, определящи се като куиър. \n\r\nСъбитието ясно ще обозначи живота с куиър идентичност във време на усилващ се расизъм, национализми, увеличаваща се пропаст между богати и бедни, и в качеството на живот, и дискриминация. \n\r\nБез да дава категорични отговори на множеството въпроси или да защитава било то дясната или лявата политическа позиция по проблемите, събитието се опитва да даде възможност за съпричастност към конкретната човешка ситуация.\r\nЧаст от  него  е и проектът за публичното пространство \"Постави се на мое място\" на \"Колекция Азбука\"  – артистичен колектив, създаден от двамата куратори. На фасадата на галерията, както и на различни други места в София са разлепени плакати, които разказват историята на куиър бежанец от Афганистан, който е избягал от сексуално насилие в родината си, но пристигайки в България, се оказва сексуално малтретиран в българските бежански домове за мигранти.\n\r\nА повече за това къде е Мястото и гласът на куикър мигранта в Европа и света ще ни разкаже на 10 ноември Вирон Ерол Верт и Жоао Флоренцио във Фабрика Автономия.", "date": "2018.11.09", "title": "Бежанците – изключени от обществото в \"Родина за вагабонта\""}
{"url": "https://www.dnes.bg/politika/2018/11/09/1-glas-11-leva-goranov-iska-zapazvaneto-na-partiinite-subsidii.393093", "text": "Финансовият министър Владислав Горанов се обяви за запазването на партийните субсидии в размера, който политически сили получават и в момента.\r\nСпоред него партиите трябва да имат легален източник на финансиране, защото в противен случай ще попаднат в зависимост от хора или бизнеси, които имат възможност да ги използват за свои цели.\n\n\n\r\n\"Държавният бюджет определя размера на плащанията, не ми е известно да е променен законът за политическите партии, който да изисква друг механизъм за субсидии\", коментира Горанов.\r\nПо закон партиите получават от бюджета по 11 лв. на спечелен глас по време на парламентарни избори, а от БСП искат средствата да бъдат намалени.\r\n                    \n                    \n                Червеният депутат Александър Симов обяви, че темата за субсидиите отново ще бъде поставена на дневен ред в БСП. Според него, ако парите за партиите не бъдат намалени, за пореден път се влиза в схемата \"самозабравеният политически елит, който се прави, че съществува в някакъв сапунен мехур\". Последно предложение на левицата беше политически сили да получават по 5 лв. на глас.\r\nТома Биков от ГЕРБ обаче смята, точно както и Горанов, че ако субсидиите на партиите се премахнат, те ще изпаднат в зависимости.\r\n\"Многократно сме казвали, че партиите имат нужда от субсидии и ще допълня, че не е въпросът дали да има, или да няма субсидии за партиите. Ако няма субсидии – партиите ще изпаднат в зависимост. Големият въпрос е как се изразходват субсидиите, защото те се дават за партийна дейност\", коментира той.\r\nБиков отсече, че начина по който ГЕРБ харчат парите e прозрачен. \"Всеки може да провери ГЕРБ колко регионални семинари прави на регионалните структури, на Младежи ГЕРБ, на Жени ГЕРБ, на Старейшини ГЕРБ, за да се види седмица по седмица как се разходва тази субсидия и да питате и другите партии за какво дават субсидиите си\", коментира още Биков.", "date": "2018.11.09", "title": "1 глас – 11 лева! Горанов иска запазването на партийните субсидии"}
{"url": "https://www.dnes.bg/obshtestvo/2018/11/09/otgovornite-za-sriva-na-tyrgovskiia-bez-bonusi.393112", "text": "Отговорните служители за срива на Търговския регистър не са получили допълнителни възнаграждения. Това увери  изпълнителния директор на Агенцията по вписванията Габриела Козарева в становище до медиите във връзка с изплатените бонуси на служители в Агенцията, раздавани в периода, през който регистърът не е работил.\r\nСтава ясно, че Агенцията е изплатила допълнителни възнаграждения за постигнати резултати, съгласно Наредбата за заплатите на служителите в държавната администрации и Вътрешните правила за заплатите в Агенция по вписванията. \r\nСумата, изплатена в последното тримесечие на 2018 г. е в размер на 599 007 лв. Тя е разпределена според индивидуална оценка на всеки от общо 635-те служителя на Агенцията. \r\nСредномесечният фонд \"Работна заплата\" на Агенцията по вписванията е в размер на 813 034 лв., стана ясно от становището.\n\n\r\n\"Всеки работодател търси начини да стимулира служителите си, а в държавната администрация механизмът това да се случи са допълнителните възнаграждения от икономии, които могат да се изплащат до 4 пъти в годината. Изплащането на бонуси в Агенция по вписванията е следствие от показани добри резултати на служителите и начин да ги мотивираме да продължават да работят ефективно\", коментира Козарева. \r\n\"Отговорните за срива на Търговския регистър – Директорът и експертите от Дирекция ИОТ, не са получили ДМС за последното тримесечие. Нека не забравяме, обаче, че останалите служители на Агенцията не са спирали работата си, дори и по време на срива\", допълва тя.\r\nАгенцията по вписванията администрира четири регистри – Търговски регистър и регистър на ЮЛНЦ, Имотен регистър, Регистър Булстат и Регистър на имуществените отношения на съпрузите. \r\nВ изпратената позиция се уточнява, че дори и по време на срива на Търговския регистър, работата в цялата Агенция не е спирала. В писмото се уточнява, че след инцидента, работата в институцията е с по-голям интензитет от обичайния и се работи и в извън работно време. Към момента Агенцията се произнася в срок по всички постъпили вписвания, като е преодоляна забава от 20 дни.", "date": "2018.11.09", "title": "Отговорните за срива на Търговския – без бонуси! "}
{"url": "https://www.dnes.bg/obrazovanie/2018/11/09/seksizym-provokaciia-kich-tv-alma-mater-sys-skandalna-reklama.393086", "text": "\r\nЛоша реклама няма, гласи една популярна фраза. Водени от тази максима, явно и в студентската телевизия \"Алма Матер\" към Факултета по журналистика и масова комуникация към СУ, са решили да си направят рекламен клип, който обаче разгневи не един и двама. \n\r\nВъв видеото участва лично директорът на студентската телевизия Башар Рахал. Седнал на столче пред входа на най-стария университет у нас приканва студентите да се явят на кастинг за водещи в телевизията. И това, докато момиче в ролята на асистентка му носи кафе.\r\n                    \n                    \n                И, естествено, \"кастинг директорът\" я оглежда подобаващо. Отпред и отзад.\r\nНезависимо какви са били очакванията за тази реклама, отзвукът е недвусмислен. За дни клипът е гледан десетки хиляди пъти, а критиките са още толкова. Някои от хората отбелязват, че през 2018 г. е недопустимо да се допуска такава реклама, още повече и на студентска телевизия.\r\nСпоред директорът на телевизия \"Алма Матер\" Башар Рахал провокацията в рекламния клип е търсен ефект, а лоша реклама няма - стига човек да може да си я защити.\r\n\"Не очаквахме чак такъв ефект. Телевизията съществува вече девета година, но досега никой не знаеше за нея\", коментира пред Нова тв директорът на медията. И подчерта, че провокацията е била търсена.\r\nА самото видео определи като \"пародия и скеч\".\r\n\"Обвинението е, че е пошло и сексистко, поне от това, което чета. Търсили сме няколко ефекта вътре. Далеч сте от мисълта, че не знам какво е сексизъм, как започна движението Me Too. По-скоро това е една пародия и ние сме целели да бъде пародия. То е очевидно, че е част от скеч\", каза Рахал.\r\nИнвестирахме около 50 лева в този клип, а в момента той се върти по всички медии, пресметна той обявата от маркетингова гледна точка. Рахал обясни, че цел на телевизията е \"студентите сами да се изразят от свое име, а не някой да говори от тяхно име\".\r\n Във Facebook Жана Попова, преподавател в СУ, поиска извинение.\r\n\"Г-н Рахал, казвам се Жана Попова. Изчаках да чуя Вашето извинение, но не го откривам. Преподавател съм във ФЖМК. Преподавам на студентите ни какво е пародия, ирония, сарказъм. Смятам, че това е слово, което трябва да бъде защитавано, за да говорим в обществото за стереотоипи, които понякога са доста страшни. Смятам, че трябва да бъде използвано по най-финия начин\", посочва тя.\r\nБившият директор на \"Алма матер\" – доц. Светлана Божилова от факултета по журналистика на СУ, коментира, че явно има разминаване между посланието на клипа и нагласите у журналистите и студентите по журналистика. По думите ѝ клипът е гаф, но призова да се даде шанс на новия екип.\n\r\nПреподаватели от ФЖМК остро осъдиха рекламния клип. \n\r\n\"Ние се ръководим от убеждението, че журналистиката не е шоупрограма, а публична гражданска професия, която има сериозен ангажимент към обществото. Именно университетът е мястото, в което студенти и преподаватели, заедно, утвърждаваме професионалните стандарти. Убедени сме, че лошият вкус е лоша реклама\", пише в становището им. \n\r\nАкадемичната общност не е стока, която се продава и купува, гласи още мнението на преподаватели в СУ. \n\r\n\"В този смисъл \"шеговития\" клип на Университетската телевизия \"Алма матер\" не бива да бъде подминаван като младежка провокация.\n\r\nСмущаващ е не само клипът, но и пълната липса на прозрачност за това кой носи отговорност за него. Ние продължаваме да не знаем кои са членовете на Управителния и Програмния съвет на телевизията. Не знаем кой и какъв е външният продуцент, който ще се разпорежда с публичната собственост на Университета (материална и символна), но знаем какъв ще е крайният резултат от това. И той не е в полза на обществото.\n\r\nНека запазим Университета като място на свободния дух и да не го превръщаме в търговска площ на подменени академични ценности, призовават преподавателите в СУ. ", "date": "2018.11.09", "title": "Сексизъм, провокация, кич? ТВ \"Алма Матер\" със скандална реклама"}
{"url": "https://www.dnes.bg/zvezdi/2018/11/09/seksapil-i-krasota-s-victoria-s-secret-2018-a.393117", "text": "\n\r\nЗа първи път от три години ревюто на Victoria's Secret се завърна в САЩ. Събитието се състоя в Ню Йорк, а към сексапила на супермоделите е добавено огромно разнообразие от модни предложения и актуални тенденции при бельото.\r\nРазбира се, гвоздеят на предложенията бяха част от капсулната колекция на бранда с Mary Katrantzou и сутиенът за милиони Fantasy Bra, който тази година бе носен от Елза Хоск.\r\nОсвен появата на всички ангели на Victoria's Secret, Адриана Лима направи своята финална поява за бранда, а триото Джиджи, Бела и Кендъл се появиха в пълния си блясък.\r\nОбщо 18 нови лица сред моделите направиха своя дебют и за първи път сложиха ангелските крила на Victoria's Secret.\r\nВижте най-доброто от модния подиум и тазгодишното ревю-спектакъл в галерията на", "date": "2018.11.09", "title": "Сексапил и красота с Victoria's Secret 2018-а"}
{"url": "https://www.dnes.bg/eu/2018/11/09/marin-lio-pen-idva-v-sofiia-za-forum-na-krainodesni.393100", "text": "Лидерката на френската крайна десница Марин Льо Пен ще посети София на 16 ноември, за да се срещне с националистически и популистки съюзници от Източна Европа във връзка с предстоящите през май догодина избори за Европейски парламент, предаде Франс прес.\r\nВ българската столица председателката на партията \"Национален сбор\" ще участва в конференция под надслов \"Европа на нациите и на свободата, нов модел за европейските граждани\". \r\nНа форума на крайнодесни формации тя ще се срещне с председателя на българската партия \"Воля\" Веселин Марешки, наричан \"българският Тръмп\", председателя на чешката партия \"Свобода и пряка демокрация\" Тамио Окамура, с бившия лидер на белгийската фламандска партия \"Влаамс беланг\" и настоящ лидер на Движението за Европа на нациите и свободата /ДЕНС/ Херолф Анеманс, както и с представител на Австрийската партия на свободата, съобщи ДЕНС вчера в Тwitter. \r\n                    \n                    \n                В Европейския парламент то е представено от политическата група \"Европа на нациите и свободата\", част от която са \"Национален сбор\", италианската партия \"Лига\" и Австрийската партия на свободата.\r\nНа 1 май във френския град Ница вече се състоя среща на тези политици, организирана от Движението за Европа на нациите и свободата, където те защитиха \"идентичността\" на нациите и гръко-християнския произход на европейската \"цивилизация\", припомня АФП, цитирано от БТА.\r\nТова е второто посещение на Марин Льо Пен в чужбина във връзка с предстоящите европейски избори през май. На 8 октомври тя се срещна в Рим със своя италиански съюзник Матео Салвини, председател на партията \"Лига\". \r\nДвамата заедно отправиха нападки срещу \"бункера Брюксел\". Тези срещи се вписват в стратегията на \"Национален сбор\" за създаване на съюзи във Франция и Европа, отбелязва агенцията. ", "date": "2018.11.09", "title": "Марин Льо Пен идва в София за форум на крайнодесни"}
{"url": "https://www.dnes.bg/stranata/2018/11/09/mlada-jena-v-koma-otkriha-na-jp-liniiata-do-popovo.393111", "text": "Млада жена е в кома след като е открита на жп линията София - Варна край Попово. \r\nСигналът за инцидента е подаден вчера преди обяд от служител на НК \"Железопътна инфраструктура\", съобщиха от МВР в Търговище.\n\n\r\nПри обход на трасето със специализирана машина служителят се натъква на тяло на жена в безпомощно състояние. Установена е самоличността й - 31-годишна жена от поповското село Глогинка, както и това че е пътувала с бърз влак от Варна за Попово, до която гара има закупен билет. Тялото й е открито на около 1500 метра западно от гарата в Попово.\r\nПри извършения оглед на местопроизшествието са установени множество охлузвания и наранявания по тялото й. Тя е настанена в ОАРИЛ на болницата в Търговище с опасност за живота. В кома е и до днес няма промяна в състоянието й, информира БТА .\r\n                    \n                    \n                Установено е, че жената не е прегазена от машината, травмите й са в резултат от падането върху твърдата чакълеста настилка. Причините за възникване на инцидента се изясняват. Случаят се разследва в досъдебно производство.", "date": "2018.11.09", "title": "Млада жена в кома откриха на жп линията до Попово"}
{"url": "https://www.dnes.bg/science/2018/11/09/kolko-teji-zemiata-a-kolko-tejat-vsichki-hora.393098", "text": "Планетата Земя е нашият дом. Изглежда голяма и безкрайна от нашите погледи, но благодарение на науката сме успели да достигнем до почти всяко едно крайче, криещо в себе си някаква уникалност. \r\nЖивеем в епоха, в която сме любопитни, питаме, търсим и правим открития с много бързи темпове. Вече сме си отговорили на много въпроси: Колко е голяма планетата ни спрямо другите?; Къде се намираме в Слънчевата система и Галактиката Млечен Път?; От какво е изградена планетата ни? и още много други. \r\nНо колко тежи космическото тяло, върху което стъпваме? Текущата най-добра оценка за масата на Земята е 5.9722 умножено по 1 септилион кг.\r\nЗа сравнение, цялата маса на човечеството е 287 млн. тона, или 5400 кораба Титаник.\r\n                    \n                    \n                Земната маса е стандартна единица маса в астрономията, която се използва за обозначаване на масите на други планети, включително скалисти земни планети и екзопланети. Една слънчева маса е около 333 000 земни маси.  Масата на Луната е около 1.2% от тази на Земята, така че масата на Земята + тази на Луната е близо до 6.0456 умножено по 1 септилион кг или около 6,000,000,000,000,000,000,000,000 килограма.\r\nПо-голямата част от масата се дължи на желязо и кислород (около 32%), магнезий и силиций (приблизително 15%), калций, алуминий и никел (около 1,5% от всеки).\r\nТочното измерване на земната маса е трудно, тъй като е еквивалентно на измерването на гравитационната константа, която е основната физическа константа, известна с най-малка точност, поради относителната слабост на гравитационната сила. \r\nКак става това? - с формула.\r\nОказва се, че, ако поставите две топки за боулинг една до друга, те ще се привлекат гравитационно. Привличането е изключително леко, но ако вашите инструменти са достатъчно чувствителни, можете да измерите гравитационното привличане. От това измерване можете да определите масата и на двата обекта. Същото важи и за две топки за голф, но привличането е още по-слабо, защото размерът на гравитационната сила зависи от масата на обектите. По подобен начин можем да изчислим и масата на планетата ни. \r\nПо-лесно би ни било, обаче, ако изчислим масата на планетата като използваме плътността и. Сегашната общоприета стойност за плътност на планетата ни е 5.52 (с 5.52 пъти по-плътна от водата). Оттук вече става лесно. Трябва само да умножим плътността на Земята по обема ѝ. \r\nПо трети, нов и революционен начин можем да изчислим масата на планетата чрез субатомни частици. Група физици от Испания, са използвали нов метод, за да надникнат във вътрешността на Земята – с помощта на субатомните частици - неутрино, които постоянно преминават през нея, съобщава Science Alert.\r\nЧастиците неутрино са най-леките във Вселената. Специалистите мислят, че те могат да крият отговори на основни въпроси във физиката. Наричат ги \"призрачни\", защото почти не притежават маса и са неуловими. Частици неутрино се създават в ядрени реакции като тези в Слънцето. Електрически са неутрални, което означава, че през нас могат да преминават с милиарди всяка секунда.\r\nОткритият от испанските физици метод прилича на рентгена. При изследване с рентген, лъчите преминават през меките тъкани. По-плътните, като костите, ги поглъщат по-бързо и по-малко лъчи преминават от другата страна – така се получава снимка на скелета.\r\nЧастиците неутрино могат да бъдат погълнати от атомните ядра на материята, през която преминават. Колкото по-плътен е материалът, толкова по-голямо е поглъщането.\r\nЕкипът е определил плътността на различните слоеве на планетата ни, преброявайки преминалите неутрино под различен ъгъл. Така прецизно може да бъде определена и масата на Земята. Частиците неутрино преминават през всичко, дори през вътрешното ядро и затова ще ни дадат много ценна информация.\r\nЕто един интересен факт: Планетата губи повече маса, отколкото трупа. Всеки ден комети, прах и метеори проникват в атмосферата и добавят към теглото на Земята. \r\nСпоред микробиолога д-р Крис Смит всяка година планетата ни добавя към масата си около 40 000 тона от космически прах, но губи около 95 000 тона водород и 1600 тона хелий.\r\nВсяка година се губят над 50 000 тона маса, но това се равнява на 0.000000000000001% от цялата маса на планетата, така че няма за какво да се притесняваме – би отнело трилиони години да се изчерпа всичкият водород.", "date": "2018.11.09", "title": "Колко тежи Земята? А колко тежат всички хора?"}
{"url": "https://www.dnes.bg/balkani/2018/11/09/gruevski-ostava-deputat-zasega-ne-vliza-v-zatvora.393118", "text": "Собранието на Република Македония не отне мандата на депутата от ВМРО-ДПМНЕ Никола Груевски, тъй като на гласуването днес нямаше необходимото мнозинство от две трети. \r\n\"За\" отнемане на мандата на Груевски гласуваха 58 депутати, против бяха 29, съобщиха македонските медии.\n\n\r\nНа пленарното заседание нямаше дебати и депутатите по кратката процедура не приеха решението на съответната парламентарна комисия за отнемане на мандата на Груевски поради двегодишната му присъда затвор по делото \"Танк\".\r\nПрез май Груевски бе осъден на две години затвор заради това, че противозаконно е повлиял на служители на министерството на вътрешните работи за покупката на луксозен Мерцедес на стойност 600 000 евро, припомня БТА.\r\nГруевски сега чака решението на Наказателния съвет на Основния съд в Скопие по жалбата му за отлагане на присъдата, която трябваше да започне да изтърпява от 8 ноември.\r\n ", "date": "2018.11.09", "title": "Груевски остава депутат, засега не влиза в затвора "}
{"url": "https://www.dnes.bg/obshtestvo/2018/11/09/pylno-s-moneti-gyrne-otkriha-v-plevenskiia-zatvor.393102", "text": "На територията на Затвора в Плевен при обработка на земеделска земя за есенниците, е намерена археологическа находка, съобщи директорът на затвора Иван Петков, цитиран от БТА.\n\r\nПо думите му това е глинен съд - гърне, пълно с монети от периода преди 1877 година. \r\nСпоред него по всяка вероятност притежателите са заровили имането в периода от 1877 година, при обсадата на Плевен.\r\nБройката монети, които са от различен номинал и различен период, ще бъде установена от специалистите на Регионалния исторически музей.", "date": "2018.11.09", "title": "Пълно с монети гърне откриха в Плевенския затвор"}
{"url": "https://www.dnes.bg/world/2018/11/09/sedem-jertvi-na-pojar-v-seul-12-dushi-sa-postradali.393061", "text": "Най-малко седем души загинаха и други 12 пострадаха днес при пожар в туристическа спалня в столицата на Южна Корея, съобщи ТАСС. \r\nСпоред противопожарната служба в Сеул огънят е пламнал в 05.00 ч. местно време (23.00 снощи по Гринуич) на последния етаж от триетажната сграда в центъра на града.\r\nОгнеборци са потушили пожара за два часа. Според очевидци той е започнал в стая, разположена близо до изхода, затова хората от третия етаж не успели да излязат навън. Освен това старата сграда не била оборудвана с автоматична система за пожарогасене и други противопожарни средства.\r\nВ хостела е имало общо към 50 гости. \r\nСпоред лекарите някои пострадали са в тежко състояние и броят на жертвите може да нарасне. Прокуратурата е започнала разследване по случая, добавя ТАСС, цитирана от БТА.", "date": "2018.11.09", "title": "Седем жертви на пожар в Сеул, 12 души са пострадали"}
{"url": "https://www.dnes.bg/sofia/2018/11/09/i-nastana-edna-sueta-socialna-letishte-sofiia-jeliu-jelev.393048", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nЛетище \"София\" да бъде прекръстено на \"Желю Желев\". Това предлагат от СДС, откъдето настояват по този начин да бъде почетено името на първия демократично избран президент на България.\r\n\"Един достоен и заслужил държавник-гордост за България!. Считам, че той пое на раменете си огромна отговорност, точно когато опиянени от първите глътки свобода, май, не знаехме накъде да поемем. Достоен!\"\r\nС тези доводи десетки българи подписаха петицията, която призовава летището в София бъда бъде наречено на Желю Желев. \r\nТемата обиколи и кулоарите в парламента. Предложението е адресирано и до президента Румен Радев. Официален отговор от \"Дондуков 2\" все още няма.\r\n                    \n                    \n                В личния профил на началника на президентския кабинет Иво Христов се появи коментар.\r\n\"Защо не?! По времето на СДС започна масовата емиграция, старата сграда едва побираше куфарите на заминаващите, тъй че летището си струва да се свърже с това круширало трибуквие. Но пък по времето на БСП емиграцията заприлича на панически екзод и \"Позитано\" 20 също е добро име за летище\" .\r\nТемата вдъхнови стотици българи, а различни предложения как да се казва летището заляха виртуалното пространство. Според част от хората чужденците трудно ще произнесат словесната конструкция Желю Желев. По-добре било аерогарата да получи името \"Бойко Борисов\" - по-лесно за запомняне и произнасяне, шегуват се зевзеци в мрежата.\n\r\n ", "date": "2018.11.09", "title": "И настана една суета... социална: Летище \"София\" – \"Желю Желев\"!"}
{"url": "https://www.dnes.bg/politika/2018/11/09/angelkova-bez-bezkontrolni-stroeji-na-vitosha.393063", "text": "Работната група, която трябва да промени в Плана за управление на \"Витоша\", цели да подобри достъпа до планината за софиянци, обяви министърът на туризма Николина Ангелкова. Тя беше категорична, че няма да се допусне безконтролно строителство в планината.\r\n\"Планът за управление на \"Витоша\" трябва да бъде променен, за да могат да се подменят лифтовете и съоръженията. Там друго строителство категорично няма да има. Предвиден е изключително строг контрол и се гарантира, че ние ще следим за това. Ние сме длъжни обаче да осигурим достъп на столичани до Витоша. Това е едно огромно богатство, което не се използва\", категорична бе Ангелкова пред bTV.\n\n\r\n                    \n                    \n                Тя посочи, че управлението е стабилно, а управленските приоритети се постигат. Тя даде пример с Бюджет 2019, където е заложен икономически ръст от 3,7% и ниска безработица.\r\nСпоред нея изказванията на вицепремиера Валери Симеонов, по отношение на майките на деца с увреждания, са недопустими.\r\n\"Оставката е личен акт, аз не мога да коментирам неговите действия. За мен е важно да продължим да изпълняваме поетите ангажименти към хората с увреждания. Например, ние работим за осигуряване на максимална достъпност до морските плажове\", каза Ангелкова.\r\nМинистърът на туризма отчете поредна година с ръст в туризма – над 5,5 млн. чуждестранни туристи са посетили страната ни, а летният ни сезон бележи ръст от 3,1%.\r\n\"Трябва да се изгради допълнителна инфраструктура, освен в съществуващите курорти – Пампорово, Боровец и Банско, да насочим вниманието към зимните ни курорти в Стара Планина. Там има изключително добри възможности и хората се надяват на това, за да може тези региони да дръпнат в икономическото развитие\", посочи Ангелкова.", "date": "2018.11.09", "title": "Ангелкова: Без безконтролни строежи на Витоша!"}
{"url": "https://www.dnes.bg/notifikacii/2018/11/09/melbyrn-myj-napadna-s-noj-policai-edin-chovek-e-ubit.393065", "text": "Мъж е нападнал с нож полицаи в центъра на австралийския град Мелбърн. Това съобщи в. \"Острелиън\", като се позова на очевидци. Един човек е загинал, посочва ТАСС.\n\r\nМестни медии разпространиха кадри, показващи висок мъж, който се опитва да намушка полицейски служители, а после пада на земята, предаде Франс прес.\n\r\nНападателят е бил прострелян от полицаи, арестуван и откаран в болница в критично състояние заедно с трима от ранените, уточнява ДПА, цитирана от БТА.\r\nМеждувременно автомобил се заби в сградата на търговски център в австралийския град  Мелбърн. Полиция и екипи на аварийните служби са отцепили района,  информира националната медийна корпорация Ей Би Си, цитирана от ТАСС.\n                \n                \r\nВ центъра на мелбърнския бизнес квартал, край сградата на мола,  движението на транспорта е спряно, районът е отцепен. Полицията на щат  Виктория разследва инцидента.\n\r\nПротивопожарната служба съобщи, че огънят, пламнал на  местопроизшествието, е бил ликвидиран за 10 минути. Градските власти  засега не коментират станалото. Няма данни за пострадали.", "date": "2018.11.09", "title": "Мелбърн: Мъж нападна с нож полицаи, един човек е убит"}
{"url": "https://www.dnes.bg/usa/2018/11/09/adski-pojar-v-kaliforniia-hiliadi-evakuirani.393046", "text": "\n\r\nДесетки хиляди хора напуснаха домовете си заради бързо разрастващ се горски пожар в Северна Калифорния, предадоха световните агенции.\r\nИма информация за загинали. Огънял е обхванал болница и стотици домове, а хиляди хора са били принудени да бягат от пламъците с колите си или пеша, съобщиха властите, цитирани от Ройтерс.\r\nИзпълняващият длъжността губернатор на Калифорния Гавин Нюсъм обяви извънредно положение в окръг Бют, на около 290 км северно от Сакраменто, след като пожарът се разпрострял на повече от 18 000 акра само за осем часа без изобщо да бъде овладян, посочва БТА.\r\nРазпалван от силните ветрове в условия на суша, пожарът, наречен \"Лагерен огън\", е помел град Парадайс, заплашвайки 26-те му хиляди жители с пламъци, високи 15 метра. Град Чико с 93 000 жители може да е следващият на пътя на пожара, който според прогнозите е тласкан в западна посока от ветрове със скорост 56 км/ч, каза началникът на противопожарната служба в окръг Бют Дарън Рийд.\r\n                    \n                    \n                Получихме съобщения за смъртни случаи, но те още не са проверени, каза на пресконферениця шерифът на Бют Кори Хонеа.", "date": "2018.11.09", "title": "Адски пожар в Калифорния: Хиляди евакуирани"}
{"url": "https://www.dnes.bg/sofia/2018/11/09/ima-li-osnovanie-cacarov-za-6-te-deputatski-imuniteta.393064", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nГлавният прокурор Сотир Цацаров поиска вчера имунитета на шестима народни представители, които да бъдат разследвани за различни престъпления и впоследствие евентуално обвинени. Това са Елена Йончева, Георги Михайлов, Веселин Марешки, Пламен Христов, Кръстина Таскова и Борис Кърчев.\n\r\nГеорги Михайлов от БСП е обвинен в умишлена безстопанственост и сключванне на неизгодни договори. На Веселин Марешки, Кръстина Таскова и Пламен Христов от \"Воля\" са повдигнати обвинения за изнудване. Борис Кърчев от ГЕРБ се разследва за неплащане на данъци в особено големи размери, а Елена Йончева, също от БСП, е обвинена в изпиране на пари в особено големи размери.\r\n                    \n                    \n                \"Обектът на мишената е Елена Йончева, другите са за гарнитура, за масовка. Елена не миряса - не спря да ходи да клати българската велика стена, да бута огради. Тя спомена, че няма да спре с разследването си за една къщичка в Барселона, това се пропуска избирателно\", коментира Соня Момчилова.\r\nСпоред нея Елена Йончева е единственият човек в Народното събрание, който ни информира за тежки престъпления.                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\n\"За Георги Михайлов разследването съм го писала аз. Има злоупотреба със средства, имам документите. Имам документите и за Елена Йончева. Естествено е тези хора да кажат, че всичко е плод на политически натиск\", настоя журналистът Ива Николова.\r\nПред  тя подчерта, че \"много народ напира да влиза в политиката\" именно за да използва имунитета.\r\nНиколова призова партиите, които са отговорници за това кой влиза в парламента, да внимават кого прибират.\r\nДепутатът от \"Воля\" Пламен Христов, чийто имунитет също бе поискан от Цацаров, застана пред камерата на  в кулоарите на парламента, за да обясни ситуацията.\r\n\"Готов съм да се откажа от имунитета. По-важното е да се знае, че исканите имунитети са по разследването, за което преди две години ни бяха поискани имунитетите и ги дадохме. Прокуратурата два пъти спира досъдебното производство. Дали съвпада с това, че поискахме оставките на двамата вицепремиери и казахме, че ако трябва ще спрем да се регистрираме? Дали защото за 2 години никой не успя да изнамери факти, че депутат от \"Воля\" е участвал в корупционна схема?\", заяви той.\r\nСоня Момчилова заяви, че за пореден път на обществото се напомня кои са обитателите на българския парламент и от обвиненията на Сотир Цацаров няма да последва нищо.", "date": "2018.11.09", "title": "Има ли основание Цацаров за 6-те депутатски имунитета? "}
{"url": "https://www.dnes.bg/politika/2018/11/09/ioncheva-i-kyrchev-sdadoha-imunitet-nared-sa-drugite.393066", "text": "Законотворците от БСП Елена Йончева и от ГЕРБ Борис Кърчев вече са дали съгласието си за сваляне на депутатския им имунитет, съобщи шефката на НС Цвета Караянчева.\r\nТя допълни, че в деловодството на парламента вече е постъпило искането на главния прокурор Сотир Цацаров за сваляне на имунитета на шестима народни представители.\n\n\n\r\nОсвен Елена Йончева и Борис Кърчев това са червеният Георги Михайлов, лидерът на \"Воля\" Веселин Марешки и неговите депутати Кръстина Таскова и Пламен Христов.\r\nГотовност да се откажат от защитата си, за да продължи разследването срещу тях, вчера заявиха и Георги Михайлов и Пламен Христов.\r\n                    \n                    \n                Марешки и Таскова не дадоха категоричен отговор на въпроса дали сами ще се откажат от имунитетите си или ще остават въпроса да бъде решен с гласуване в пленарната зала.\r\nЕлена Йончева е разследвана от прокуратурата за пране на пари в особено големи размери и по-точно за извършени финансови операции с парични средства, присвоени от КТБ. Разследването в специализираната прокуратура започна след сигнал от депутати.\r\nДругият червен депутат - Георги Михайлов е обект на обвинението заради умишлена безстопанственост и сключване на неизгодни договори. Те касаят Специализирана болница за активно лечение на хематологични заболявания в София и са на стойност 24 359 808 лв. за периода 2015 г. - 2017 г., когато той е бил директор.\r\nРазследването срещу Веселин Марешки, Кръстина Таскова и Пламен Христов е за изнудване.\r\nГлавният прокурор иска и имунитета на Борис Кърчев за престъпления за неплатени данъци в особено големи размери. Проверката касае периода юни - юли 2015 г., когато в Стара Загора, като управляващ \"Би Би Си Кейбъл\" ООД избегнал плащането на данъчни задължения в особено големи размери - 320 000 лева ДДС. Подадена била невярна декларация за ДДС.", "date": "2018.11.09", "title": "Йончева и Кърчев сдадоха имунитет. Наред са другите!"}
{"url": "https://www.dnes.bg/notifikacii/2018/11/09/niski-temperaturi-kak-da-se-grijim-za-kojata-si.393050", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         \r\nНиските температури и лошите климатични условия влияят на кожата ни, и ако не полагаме нужните грижи, най-вероятно тя ще изглежда суха, дехидратирана, зачервена и раздразнена.\r\nПрез есента и зимата следва да си обърнем повече внимание в сравнение с всеки друг сезон. За да предотвратим неприятните реакции на кожата, е нужно ежедневно да спазваме някои прости практики.\r\n\"Важно е тя да бъде подготвена за студените месеци още в началото на есента. Добре е да преминем към по-мазните кремове. Разбира се те трябва да бъдат съобразени с типа кожа\", посочи пред дерматологът д-р Анелия Здравкова.\r\n                \n                Тя напомни, че освен това е много важно да използваме слънцезащитни кремове, независимо от сезона, тъй като слънчевите лъчи оказват влияние през цялата година.\r\n\"Хората най-често твърде късно се сещат, че трябва да полагат специфични грижи за кожата си, когато това вече изисква много повече усилия, грижи и време\", отбеляза още специалистът.\r\n ", "date": "2018.11.09", "title": "Ниски температури: Как да се грижим за кожата си?"}
{"url": "https://www.dnes.bg/obrazovanie/2018/11/09/uchenite-poeha-kym-antarktida-mon-im-dade-300-bona.393044", "text": "Към Южния полюс днес потегля първата група от 27-ата Българска антарктическа експедиция. Българската антарктическа база \"Св. Климент Охридски\" е част от Националната пътна карта за научноизследователска инфраструктура.\r\nЗа пълноценното функциониране на инфраструктурата е предоставено финансиране от Министерството на образованието и науката в размер на 300 хиляди лв. за построяването на нова модерно обзаведена и оборудвана научна лаборатория на Антарктида, съобщи пресцентърът на МОН.\r\nЗа остров Ливингстън първи потеглят логистичният екип от осем души, заедно с двама биолози. Те са ръководители на два от осемте финансирани проекта от първия конкурс за полярни изследвания. Научният конкурс за проекти е финансиран от МОН с 200 хиляди лв. И двата проекта са свързани с изследването на морската акватория около Българската антарктическа база.\r\n                    \n                    \n                Проектът на д-р Ралица Зидарова ще изследва колонизационните процеси на морските кремъчни водорасли от Южния залив на остров Ливингстън, Антарктика, в условията на климатични промени. Той е разработен в сътрудничество с Института по океанология \"Фритьоф Нансен\" и с Института по биоразнообразие и екосистемни изследвания на БАН. Вторият проект е свързан с хидробиологичния мониторинг на крайбрежните морски води пред българската полярна база на остров Ливингстън и негов ръководител е доц. д-р Любен Кендеров от Биологическия факултет на СУ.\r\nПрез декември и януари ще заминат останалите три групи участници в 27-ата Българска антарктическа експедиция. В техния състав са и учените, които ще работят по другите финансирани проекти.\r\nОт тази година започва и подготовката на домакинството на съвещанието на Съвета на мениджърите на антарктическите програми /COMNAP/. Световната организация координира дейностите по логистиката между отделните полярни държави в Антарктика и Българският антарктически институт е неин член от 1994 г. България ще бъде домакин на поредната среща през 2019 г. Съвещанието е планирано да се състои от 29 юли до 2 август 2019 г. в Пловдив, като ръководител на Организационния комитет е заместник-министърът на образованието и науката Карина Ангелиева.", "date": "2018.11.09", "title": "Учените поеха към Антарктида. МОН им даде 300 бона"}
{"url": "https://www.dnes.bg/usa/2018/11/09/kilyryt-ot-kaliforniia-bivsh-morski-pehotinec.393052", "text": "Мъжът, който отне живота на 12 души в претъпкан бар в калифорнийския град Таузънд Оукс, е бивш военен на 28 години, предаде Франс прес, цитирайки Джеф Дийн, шериф на близкия до Лос Анджелис окръг Вентура.\n\r\nЗаподозреният, който се е самоубил, се казва Иън Дейвид Лонг и е служил в елитните части на морската пехота в периода 2008-2013 г. като картечар и бил повишен в чин ефрейтор, уточни шерифът на пресконференция.\r\nБил е 7 месеца на мисия и в Афганистан от ноември 2010 до юни 2011 г. Служил е и в бойна част на Хаваите. Има няколко военни награди за службата си.\n\n\r\n\"Имали сме много контакти с Лонг през годините за дребни инциденти\", добави Дийн. През април полицаи са го посетили и са повикали полицейски експерти психолози, защото той е действал \"ирационално\".\n                    \n                    \n                \r\nВ крайна сметка обаче полицейските експерти са го върнали у дома, защото не са имали причини да го арестуват или приемат в болница, обясни шерифът. \n\r\nСпоред техните впечатления е било възможно той да страда от посттравматичен стрес след участието си във военни действия, пише БТА.\n\r\nЛонг е бил въоръжен със законно закупен пистолет Глок 21, 45-и калибър. Пълнителят му обаче е бил по-голям от стандартния за този модел пистолети, който побира 10 патрона.\n\r\nНяколко очевидци потвърдиха, че нападателят е използвал димки при стрелбата, но шериф Дийн не потвърди тази информация.\r\n ", "date": "2018.11.09", "title": "Килърът от Калифорния – бивш морски пехотинец"}
{"url": "https://www.dnes.bg/sofia/2018/11/09/dryj-kradeca-naglec-s-neuspeshen-opit-da-tyrshuva.393057", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nНагъл опит за кражба улови камера в жилищен блок. Съобщението бе разпространено на страницата на \"Видяно в София\" във Facebook.\r\nОт описанието под поста става ясно, че случката се разиграва в столичния квартал \"Лагера\", а мъжът, който се опитва да влезе взлом в апартамента не успява и прави друг опит и със съседен апартамент в същата кооперация.\r\n\"Днес рано сутринта в 3:15 часа конкретното заснето лице опитва да влезе в апартамента ми! За мое щастие опита му не е успешен! Кварталът е Лагера! След това на видеото се вижда, че прави и друг опит на съседния апартамент! Моля, всеки да сподели видеото, за да стигне до повече хора и да открием конкретното лице! Ако някой го познава нека ми пише на лично съобщение!\"\r\nДали мъжът ще бъде задържан от органите на реда, предстои да разберем.\r\n\r\n ", "date": "2018.11.09", "title": "Дръж крадеца: Наглец с неуспешен опит да тършува"}
{"url": "https://www.dnes.bg/stranata/2018/11/09/pak-na-bunt-sreshtu-cenite-na-gorivata-v-dobrich-oshte-dovechera.393055", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nНедоволството на крайния потребител от цените на горивата не стихва и на демонстрация днес ще излязат граждани на Добрич, а през уикенда се очаква недоволни да протестират в Стара Загора, Бургас и Монтана.\r\nПрез изминалата седмица в няколко града бяха организирани автошествия, блокирани бяха ключови пътища в страната.\r\nОще от лятото цените плавно започнаха да се повишават, като достигнаха стойности от около 2.40 лв. за литър бензин, а тази на дизела почти се изравни с нея.\r\nСправка с цените на горивата в Европа показва, че горивата у нас се предлагат на средни цени. Най-скъпи са в Норвегия, а тези в Русия – най-евтини.\n\n\n\r\n                    \n                    \n                По думите на енергийния експерт проф. Атанас Тасев когато падат цените на суровия петрол, не така бързо започват да падат и цените на горивата по бензиностанциите, защото си има дълга верига.\r\n\"Реално не е икономически целесъобразно, след като вие сте купили гориво на по-висока цена, да свалите цената, на която продавате. Протести на шофьорите винаги е имало и винаги ще има. Просто зимата винаги изостря общественото недоволство\", обясни екпертът пред .\r\nТой допълни, че шофьорите може да настояват за държавна намеса, но не винаги държавата може да помогне за свалянето на цените на горивата, а точно обратното - може да влоши положението.\r\n\"Трябва да се отбележи, че у нас горивата са с един от най-ниския акциз в цяла Европа. Съответно не може да разчитаме, че ще се смъкне още. Когато има голямо търсене, естествено, че търговците ще вдигнат цената - просто българинът се вози като шейх - сам в колата\", твърди проф. Тасев.                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\n ", "date": "2018.11.09", "title": "(Пак) на бунт срещу цените на горивата. В Добрич – още довечера!"}
{"url": "https://www.dnes.bg/index/2018/11/09/festivalyt-melba-shte-predstavi-svetovni-imena-v-dizaina.393078", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \"МЕЛБА\" е името на предстоящия фестивал с участието на водещи лица от продуктовия, дигиталния и графичния дизайн на Европа. Кураторите на фестивала Адриана Андреева и Бояна Гяурова гостуваха в \"България сутрин\", за да разкажат повече за събитието.\n\r\nВ края на 2017 г. те създават архив на българските дизайнери, чиято цел е да ги свърже помеджу им. Преди това двете работят над 10 години с тези специалисти. Организират се и срещи наживо, където дизайнерите представят своите проекти.\n\r\n\"Целта на симпозиума е да запознае публиката и да даде положителен тласък на нашите творци да повярват в своите сили и да видят друг тип работа. Дизайнерите, които идват, са много изявени в своята област\", посочи Адриана Андреева пред \n                \n                \r\n\"Много от тези хора имат сайтове, но обединявайки ги, ние ги представяме по много достъпен начин на публиката. Сметнахме за нужно да създадем този архив и информацията да е достъпна за всички\", допълни колежката ѝ Бояна Гяурова.\n\r\nСпоред тях проблемът е, че няма широко приложение на дизайна в България. Но от друга страна смятат, че като авторство и идеи сме на много добро ниво, което съпоставимо със случващото се на световния пазар.\r\n ", "date": "2018.11.09", "title": "Фестивалът \"МЕЛБА\" ще представи световни имена в дизайна"}
{"url": "https://www.dnes.bg/video-prognoza/2018/11/09/esen-li-e-zima-li-gradusite-visoki-oshte-sedmica-shte-e-taka.393051", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПрез днешния ден в по-голямата част от страната облаците ще се разкъсат и ще намалеят. Максималните температури ще бъдат от 13 до 18 градуса. По Черноморието обаче почти през целия ден ще остане предимно облачно.\n\r\nТова посочи синоптикът на Симеон Матев. Той отбеляза, че най-студено тази сутрин е в Горочевци, а най-топло - в Царево, където дори температурата на водата е 16 градуса.\r\n\"Високото атмосферно налягане малко отслабва и това позволява да имаме повече слънчеви часове през следващите дни. В събота и неделя по-плътни ще са облаците в Източна България. Очертват се прекрасни събота и неделя, като на места отново ще имаме температури от над 20 градуса\", прогнозира Матев.\r\n                \n                В началото на следващата седмица ще се спусне малко по-хладен въздух и температурите леко ще се понижат. В средата на месеца ще приключи и сравнително топлото време.\r\nОт 15 ноември ни очаква понижение на температурите, а след 17-18 ноември ще има стойности от минус 5 до минус 8 градуса. В самия край на месеца е възможно да има по-интензивни валежи.\n\r\n ", "date": "2018.11.09", "title": "Есен ли е, зима ли? Градусите високи – още седмица ще е така!"}
{"url": "https://www.dnes.bg/rusia/2018/11/09/avstriia-razkri-svoi-voenen-shpioniral-v-polza-na-rusiia.393084", "text": "Спецслужбите на Австрия са задържали полковник от австрийската армия, който в продължение на 20 години е извършвал шпионаж в полза на Русия. Това пише вестник „Кронен цайтунг“, като се позовава на австрийското министерство на отбраната. \n\r\nРазследван е 70-годишен пенсиониран австрийски полковник, който от края на 1990-те години предавал на руското военно разузнаване информация за миграционната криза, австрийската военна авиация и артилерийските системи. По данни на изданието за услугите си полковникът от Залцбург е получил около €300 000. „Радваме се, че успяхме да установим заподозрения“, заяви от министерството на отбраната във Виена. \n\r\nВ публикацията се твърди, че на всеки две седмици австриецът установявал връзка с човек от руските спецслужби „Юрий“ и му предавал секретни документи. \n                    \n                    \n                \r\nОт австрийското военно контрарузнаване са посочили, че шпионажът на полковника е бил прекратен, след като руските спецслужби му предали сигнал, че австрийската страна го е разкрила. \n\r\nАвстрийската прокуратура е образувала углавно дело срещу полковника. Той може да получи присъда от две години затвор. \n\r\nМеждувременно австрийският външен министър Карин Кнайсъл отмени планираното си посещение в Русия и извика на разговор представители на руското посолство във Виена за обяснения по повод подозренията в шпионаж срещу австрийския полковник в оставка. Това съобщи на пресконференция австрийският канцлер Себасиан Курц. \n\r\n„Трябва да ви съобщим, че Австрия подозира полковник в оставка от австрийския бундесхеер /армията на Австрия/, че е работил за руското разузнаване, в продължение на дълги години той е подкрепял тяхната работа. Този процес по наша информация може би е започнал през 1990-те години и е продължил до 2018 г. Това означава, че се сблъскваме със случай на шпионаж. Затова министърът на отбраната включи правосъдните органи“, заяви Курц. \n\r\n„В нашите отношения с Русия това означава, че ако подозренията се потвърдят, такива случаи, не е важно дали се случват в Холандия или Австрия, няма да подобрят отношенията между Русия и ЕС. Шпионажът е неприемлив и руският шпионаж в Европа е неприемлив, той подлежи на осъждане“, подчерта австрийският канцлер, цитиран от ТАСС. \n\r\nКурц съобщи, че Австрия ще обсъди с партньорите си от ЕС евентуалните действия спрямо Русия заради шпионажа.\r\nПрессекретарят на руското посолство във Виена Булат Хайдаров отказа да коментира новината.", "date": "2018.11.09", "title": "Австрия разкри свой военен, шпионирал в полза на Русия "}
{"url": "https://www.dnes.bg/eu/2018/11/09/avstriia-otbeliazva-80-ata-godishnina-ot-kristalnata-nosht.393049", "text": "Австрийският президент Александер Ван дер Белен отбеляза вчера с призив срещу нетърпимостта 80-ата годишнина от Кристалната нощ - големия погром, извършен през 1938 г. от нацистите срещу евреите в Германия и анексирана Австрия, предаде Франс прес.\n\r\n\"Трябва да гледаме историята като пример, който ни показва докъде може да доведе политиката на изкупителната жертва, на насаждането на омраза и изключването\", заяви президентът на церемония на мястото на някогашната синагога в квартал Леополдщат на Виена - най-големият еврейски храм в австрийската столица преди разрушаването му при насилието срещу евреите на 9 и 10 ноември 1938 г.\n\r\nПри погрома са убити най-малко 30 души в Австрия и общо 91 в Третия райх. Около 7800 евреи са пратени в затвора, а 4000 са депортирани в концентрационния лагер Дахау.\n                    \n                    \n                \r\n\"Макар историята никога да не се повтаря, има ситуации и политическа риторика, които показват сходства\", каза Ван дер Белен.\r\n\"Да бъдем бдителни униженията, преследването и отнемането на права да не се повторят никога в страната ни или в Европа\", призова той.\n\r\nПо време на церемонията на мястото на синагогата беше открита светлинна инсталация - една от 25-те в австрийската столица, които бележат някогашното местонахождение на разрушените при погрома еврейски храмове, пише БТА.\n\r\nЕврейската общност във Виена отбеляза вчера годишнината от Кристалната нощ с шествие, наречено \"Светлина на надеждата\".\n\r\n ", "date": "2018.11.09", "title": "Австрия отбелязва 80-ата годишнина от Кристалната нощ"}
{"url": "https://www.dnes.bg/football/2018/11/09/ludogorec-aut-ot-liga-evropa-sled-ravenstvo-s-aek.393043", "text": "Лудогорец и АЕК Ларнака не успяха да се победят и завършиха наравно 0:0 в двубой от Група А на Лига Европа, игран на стадион \"Арена Разград\".\r\nФутболистите на треньора Антони Здравков действаха много несигурно и тотално бяха надиграни от гостите от Кипър при първите 45 минути. През втората част разградчани леко вдигнаха темпото и започнаха да владеят малко повече топката, но въпреки това \"зелените\" трудно успяваха да стигнат до чисто положение.\r\nТака самоубийственото реми между Лудогорец и АЕК ги остави извън играта за финалите на турнира. Двата отбора заемат трето и четвърто място в групата с актив от 2 точки, със 7 по-малко от лидерите Байер Леверкузен и ФК Цюрих.\r\n                    \n                    \n                Домакините имаха сериозни проблеми още в началото на срещата. В 3-ата минута лошо върната топка към Ренан накара стража да играе рисковано срещу Апостолос Яну. Вратарят елиминира противника си, но прати кълбото към Акоран. Испанецът обаче не успя да насочи удара си към опразнената врата.\r\nТри минути по-късно Асубре остана сам срещу вратаря на разградчани. Този път обаче Ренан демонстрира сериозна увереност и успя да спаси \"зелените\" от попадение.\r\n\r\n ", "date": "2018.11.09", "title": "Лудогорец аут от Лига Европа след равенство с АЕК"}
{"url": "https://www.dnes.bg/balkani/2018/11/09/grycki-pensioneri-se-mestiat-v-bylgariia-evtiniia-e-zdravei-jivote.393035", "text": "Пенсиите на гръцките пенсионери са намалени толкова много, че някои от тях се местят в България, една от най-бедните страни в Европа, съобщава агенция Bloomberg.\r\nСред тях е 75-годишният Георгиос. След смъртта на жена си той дал под наем апартамента си в Солун, вторият по големина град на Гърция, стегнал си куфарите и се преместил София. \r\nПенсията от 800 евро месечно му позволява \"да си живее царски\" в българската столица, казва той.\n\n\r\n\"Разбира се, има проблеми с приспособяването и приятелите. Но с парите, които имам, мога да се връщам често в Гърция, а имам и възможността да пътувам\", отбелязва мъжът, който не иска да каже фамилията си, за да не си навлече проблеми с гръцките данъчни власти.\r\n                    \n                    \n                Гърция, която е сред дестинациите, към които се насочват пенсионери от други европейски страни, сега наблюдава как нейни граждани поемат да изживеят старините си в по-евтината северна съседка, след като пенсиите им бяха намалявани поне 20 пъти по време на продължителната дългова криза.\r\nГръцките пенсионери правят рационален избор, премествайки се в България, отбелязва Bloomberg. По данни на Евростат през 2017 г. разходите за живот в Гърция са били почти два пъти по-високи отколкото в България, където са най-ниските в ЕС.\r\nМакар да има малко данни, които да покажат доколко разпространено е явлението, някои неофициални цифри намекват, че тенденцията може би се ускорява.\r\n\"Като цяло животът е с 30% по-евтин и то ако решите да останете в София, Бургас или Пловдив. В по-малките градове и села е евтиния\", казва Георгиос.\r\nБългария се присъедини към ЕС през 2007 г. и оттогава икономиката й нараства със среден годишен темп от 2,4 на сто. Същевременно това бе последната година на икономически растеж за Гърция, преди дълговата криза да заличи една четвърт от брутния й вътрешен продукт, да доведе до скок на безработицата и да остави страната няколко пъти да стига до ръба на излизане от ЕС.\r\nПенсията на 71-годишния Никос е била намалена с 45% през кризата до 1100 евро и има вероятност да бъде понижена още, ако кредиторите от еврозоната убедят гръцкия премиер Алексис Ципрас да придвижи плановете за нови намаления на пенсиите.\r\n\"Все още живея много приятно тук въпреки голямото намаление, тъй като цените на всички стоки и услуги са много по-ниски отколкото в Гърция\", казва той.\r\n\"Вече рядко ходя до Атина. Синът ми често ме посещава и винаги намира и купува неща, които в Гърция са по-скъпи\", допълва мъжът.\r\n(БТА)\n\r\n ", "date": "2018.11.09", "title": "Гръцки пенсионери се местят в България: Евтиния е! Здравей, животе! "}
{"url": "https://www.dnes.bg/travel/2018/11/09/chestita-2019-a-3-noshti-za-dvama-na-hotel-1-vecheria-1100-leva.393036", "text": "Коледно-новогодишните празници и тази година ще накарат стотици хиляди българи да потърсят начин за прекарване на вечерите извън дома и по възможност - по-далече от него.\r\nМнозина, които побързаха да си направят резервациите, вече са установили, че цените тази зима са с между 8 и 11% по-високи в сравнение с миналата Нова година.\r\nПлюс това престоят в хотел, тържествената вечеря и празничната програма поначало са на цени, които нямат нищо общо с регулярните.\n\r\nПроверка на \"\" сред туроператорските фирми, които организират новогодишни празници, показва, че средният процент на увеличение на цените в сравнение с миналата година е около 10%.\r\n                    \n                    \n                Например пакет от 3 нощувки в хотел с 4 звезди на двама човека в двойна стая плюс празнична вечеря с програма, който миналата година струваше средно 1000 лв. сега е средно по 1100 лв. \r\nСпоред туроператорите това важи само за коледно-новогодишните празници – иначе хотелите не са повишавали цените си в сравнение с миналата година извън тези натоварени дни.\r\nНастояват, че при записванията първо свършват най-скъпите куверти, а до средата на ноември те вероятно ще бъдат напълно изчерпани.\r\nЗа прекарване на коледната нощ в чужбина почти няма клиенти, още повече че в Сърбия и Македония Коледата е през януари. Ориентировъчните цени за такова пътуване са между 200 и 400 лв. на човек. Например 4 нощувки със закуска и празнична вечеря в Черна гора може все още да се намерят за около 300 лв.\r\nПо-посещавани дестинации, като например Охрид, струват по-скъпо - 350 лв. на човек в 4-звезден хотел със закуска и вечеря, плюс празнична вечеря, плюс пътуването дотам.\r\nГрупите за пътувания за Нова година на по-далечни и скъпи дестинации отдавна са попълнени. Кратък преглед на сайтовете показва, че тук-таме има свободни места. Но изкарване на новогодишната нощ в Дубай например е към 1770 лв., и то с намалението.\r\nСпоред директора на Института за оценки и анализи в туризма Румен Драганов в края на този декември на път ще тръгнат около 540 хил. българи, почти същият брой както миналата година.\r\nОбикновено около 200 хил. от тях пътуват за Коледа, а 240 хил. съчетават коледните празници с прекарване на новогодишната нощ извън дома. Към 120 хил. от пътуващите заминават за чужбина.", "date": "2018.11.09", "title": "Честита 2019-а: 3 нощи за двама на хотел + 1 вечеря = 1100 лева"}
{"url": "https://www.dnes.bg/sofia/2018/11/09/tramvai-izvyn-relsite-zabi-se-v-stylb-na-triygylnika.393037", "text": "Тежък инцидент с трамвай стана в столицата в късните часове на четвъртък.\r\nВ района на колелото на \"Триъгълника\" мотриса, движеща се по линия 7, излезе от релсите и се удари в стълб.\r\nПо трамвая, който е един от най-новите в Столичния електротранспорт, има щети, но при дерайлирането няма пострадали хора.\r\nВатманът каза пред  bTV, че инцидентът е станал неочаквано и няма обяснение какво се е случило.\r\nЕкипи техници пристигнаха на място, за да преместят мотрисата и да възстановят движението.\r\n ", "date": "2018.11.09", "title": "Трамвай извън релсите, заби се в стълб на \"Триъгълника\""}
{"url": "https://www.dnes.bg/notifikacii/2018/11/09/alesandro-del-piero-na-44-legendata-na-iuventus.392946", "text": "\n\r\nНа днешния 9 ноември рожден ден празнува един от най-популярните и обичани футболисти в света от края на XX и началото на XXI век – Алесандро Дел Пиеро. Роден през 1974 година в Конеляно, Италия, той започва професионалната си кариера едва на 17 година в Падуа.\n\r\nЗвездата му обаче изгрява в Ювентус, където Дел Пиеро изиграва 19 сезона от 1993 г. до лятото на 2012 и е дългогодишен капитан на отбора.\n\r\nС националния отбор на Италия пък печели Световното първенство в Германия (2006), сребърен медал от Евро 2000, както и две титли от Европейски първенства за младежи (1994 и 1996 г.).\n\r\n\n                \n                \r\nБъдещата футболна звезда е родена в семейството на електротехника Джино и домакинята Бруна. Баща им обаче е бил луд фен на футбола и така двамата му сина – Стефано и Алесандро, започват да тренират.\n\r\nИнтересно е, че бъдещият топ нападател първоначално започва да играе като... вратар. А причината е доста интересна – майка му настоява малкия й син да играе на този пост, за да се поти по-малко и да не се разболява.\n\r\nБъдещата футболна звезда се справя добре в училище и завършва счетоводство.\n\r\nТой е рекордьор по мачове и голове за Ювентус - 705 мача и 290 гола.\n\r\nЗа Ювентус Дел Пиеро дебютира срещу Фоджа на 12 септември 1993 г., когато Джовани Трапатони го пуска в игра в 74-та минута. Още в следващия мач срещу Реджина, където той отново остава резерва, той отбелязва и първия си гол с екипа на отбора само минута след като влиза в игра.\n\r\nПрез 2000 г. е обявен за най-скъпоплатения футболист в света с приход от 10 милиона евро за тази година от заплата, премии и реклами.\n\r\nПрез 2005 година се жени за своята съпруга Соня, от която има 3 деца.\n\r\nЗа националния отбор на Италия изиграва 91 мача, в които отбелязва 27 гола.\n\r\nС Ювентус той става 6 пъти шампион на Италия.\n\r\nКласиран е на 49-о място в Юбилейната анкета на УЕФА за най-добър футболист за периода 1954-2004 година.", "date": "2018.11.09", "title": "Алесандро Дел Пиеро на 44: Легендата на Ювентус"}
{"url": "https://www.dnes.bg/cars/2018/11/09/evrobum-na-e-kolite-a-u-nas-bum-na-dizelite.393038", "text": "Продажбите на коли, задвижвани с ток и газ, както и на хибриди нарастват с много бързи темпове, показват данни на Асоциацията на европейските производители на автомобили. \r\nПрез третото тримесечие на годината продажбите на автомобили с алтернативно задвижване в ЕС се увеличават с 29,7%. Това се дължи основно на сериозното нарастване на изцяло електрическите коли (+37,4%) и на хибридните (+37,1%).\n\n\r\nТърсенето на коли, задвижвани с втечнен нефтен газ и природен газ, също нараства – с 11,8%. Покупките на бензинови коли в ЕС се увеличават с 15,2%, а при дизеловите има спад от 18,2%.\r\nВ България продажбите на коли с алтернативно задвижване също бележи сериозен ръст от 218,4% като през третото тримесечие са продадени 691 такива автомобила, пише \"Труд\". \r\n                    \n                    \n                България обаче е сред четирите страни от ЕС, в които и продажбите на дизели се увеличават.\r\nУ нас ръстът е със 7,4%, а другите страни с ръст на дизелите са Дания (+24,9%), Румъния (+24,2%) и Полша (+4,3%). \r\nУ нас продажбите на дизели (5327 броя за тримесечието) са повече, отколкото на бензинови коли (5031). Подобна е ситуацията само в още две страни – Италия и Португалия.\r\n ", "date": "2018.11.09", "title": "Евробум на е-колите, а у нас бум на… дизелите"}
{"url": "https://www.dnes.bg/snimka-na-denia/2018/11/09/petychno-sutrin-vremeto-myglivo-a-po-obed-slynchevo.393039", "text": "В сутрешните часове днес, в равнините и низините, ще е с ниска слоеста облачност или мъгла, в отделни райони - придружени с ръмежи.\r\nВ часовете около и след обяд облачността ще се разкъса и намалее до предимно слънчево, но в източните райони ще се задържи значителна. Ще духа слаб североизточен вятър. \r\nМинималните температури ще са между 1 и 6 градуса, по-високи по морския бряг. Максималните ще са между 13 и 18 градуса, за София – 15, сочи  на синоптиците от НИМХ.\r\nПо Черноморието ще е облачно с временни намаления на облачността. В отделни райони ще има ръмежи. Ще духа слаб до умерен вятър от север-североизток. Максимални температури на въздуха ще са около 14-15 градуса. Температурата на морската вода е 16 градуса. Вълнението на морето ще е около 2 бала.\r\n                \n                Над планините ще преобладава слънчево време, с повече облаци над масивите в Източна България. Ще духа слаб вятър, предимно от североизток. Малко по-топло, с максимална температура на височина 1200 метра - около 12 градуса, на 2000 метра - около 6 градуса.\r\nИ през почивните дни над Източна България ще преобладава облачно време, с намалена видимост, възможно е и да преръмява. Над Западна България ще бъде предимно слънчево, с разкъсана висока облачност, значителна - в неделя.\r\nВятърът ще е от югоизток, предимно слаб. Максималните температури ще са между 13 и 18 градуса, а преобладаващите минимални - между 2 и 7 градуса.\r\n ", "date": "2018.11.09", "title": "Петъчно: Сутрин времето мъгливо, а по обед – слънчево"}
{"url": "https://www.dnes.bg/sofia/2018/11/09/biznesyt-po-grafa-umira-puskat-mu-telefon-da-se-oplache.393040", "text": "Компенсации за загубите, които търпят заради ремонта на \"Графа\", искат търговците там. Продължителните ремонтни работи, както и поредицата от ремонти на ремонта накара част от търговците сами да премахнат загражденията пред магазините си, тъй като клиентите им нямат възможност да стигнат до тях вече месеци. \r\nСпоред Малина Едрева, председател на групата на ГЕРБ в Столичния общински съвет, проблемът е по-скоро комуникационен. За да се разреши, от Общината инициират днес среща с бизнеса.\r\nИлиана Агопова има заведение за бързо хранене на \"Графа\". От години тя не само работи, но и живее на ремонтиращата се в момента улица. Местожителството й обаче скоро може да се промени.\r\n                    \n                    \n                \"На този етап, както сме отворили, собственоръчно махнахме загражденията отпред, за да можем да работим, защото работниците затварят и никой не може да припари до нито един търговски обект в редицата. Загубите са огромни. Имаме много голям кредит, заложила съм си жилището и може да го загубя\", казва Агопова пред \"Дарик\".\n\n\n\r\nТя напомни, че трябва да плаща заплати на служителите - човекът в кухнята и две продавачки, а и собствениците работят, защото не могат да си позволят да назначат още хора. По отношение на клиентите казва, че \"в лабиринтите се лутали по десетина - двадесет човека\", които стигали до заведението. \r\nНе приема като компенсация очакванията на общинските власти за нарастване на потока от хора в района след ремонта. И напомня, че преди ремонта имали десетки посетители само за обяд. Заради всичко това Илиана и нейни колеги искат компенсации.\r\nСпоред Малина Едрева от групата на ГЕРБ в Общинския съвет обаче, проблемът е изцяло комуникационен, тъй като районният кмет не е информирал работещите и живеещите в района какво се обсъжда на оперативките при кмета Йорданка Фандъкова. Затова и се предлагат решения. \r\n\"Първо, откриваме нарочен телефон за сигнали, който ще функционира само за този мащабен ремонт в центъра на София и ще бъде в рамките на срока на изпълнение за договора. Освен това, специално отваряме Facebook страницата на \"Транспорт за София\", за да можем да информираме за етапите и всичко, което е свързано със следващите стъпки по изпълнението на проекта. Имейл също ще бъде открит за сигнали за ремонта и мислим за още няколко мерки, които да подобрят комуникацията\", каза Едрева и допълни: \"Възможните компенсации трябва да бъдат внимателно прегледани, така че не ме карайте да кажа какво може да се случи, защото мога да кажа нещо, което след това не е възможно по закон и прокуратурата да се самосезира\". \r\nКакви са възможните по закон компенсации ще стане ясно на среща между търговците и Общината днес в 18 часа в Столичната библиотека.", "date": "2018.11.09", "title": "Бизнесът по \"Графа\" умира! Пускат му телефон да се оплаче"}
{"url": "https://www.dnes.bg/index/2018/11/09/receptata-dnes-carski-pylneni-chushki-s-pile.392942", "text": "\r\n10 бр. чушки\r\nедно сварено пилешко бутче\r\nедин средно голям сварен морков\r\nнастърган кашкавал\r\nсварен бял боб\r\nподправки – магданоз, копър, чубрица, черен пипер\r\n \r\n\r\n \r\nПочистваме чушките от семето. В купа прибавяме кашкавала, боба, моркова и на дребно нарязаното пиле. Накрая се прибавят подправките. Със сместа се пълнят чушките и се пекат до златисто. \r\n \r\n\r\n \r\n \r\n ", "date": "2018.11.09", "title": "Рецептата Dnes: Царски пълнени чушки с пиле"}
{"url": "https://www.dnes.bg/eu/2018/11/09/svetyt-se-pita-zashto-dogodina-veche-niama-da-ima-youtube.393041", "text": "\"Защо догодина вече няма да има YouTube ?\" - това е мрачното заглавие на едно видео, което за отрицателно време предизвика същинска паника и разпали повсеместен дебат за новата европейска регулация за авторските права в интернет.\r\nВъв въпросното видео загрижен мъжки глас прогнозира, че \"съвсем скоро YouTube няма да бъде това, което беше досега\". По-нататък се казва, че в близко време всички любими канали на юзърите щели да бъдат изтрити. Дори най-популярните ютюбъри нямало да бъдат пощадени, пише \"\".\r\nЗа съвсем кратко време видеото бе гледано над 3 милиона пъти. Непосредствено под него е постван линк към онлайн-петиция, озаглавена \"Спрете машината на цензурата! Спасете интернет!\". Междувременно петицията е подписана от над 1,5 милиона души.\r\n                    \n                    \n                \r\nВидеото, предизвикало масовата истерия, се позовава на изявления на шефката на сайта Сюзън Войчички, която призовава всички потребители, които качват видеосъдържания, да изразят несъгласието си с параграф 13 от планираната реформа на регулацията за авторските права.\r\nС хаштага #saveyourinternet потребителите на видеоплатформата имат възможност да дадат глас на своето недоволство в социалните мрежи.\r\nВ момента се води дискусия за напасването на европейската регулация за авторските права към дигиталното ни съвремие. Първоначално плановете за реформата бяха отхвърлени, но след продължителни дебати през септември Европарламентът все пак я одобри.\r\nСпоменатият по-горе параграф 13 съдържа следното изискване: онлайн платформите трябва да си осигурят лиценз от притежателите на авторските права и да отговарят за евентуални нарушения на авторските права от страна на потребителите. За YouTube това би означавало, че в случай на нарушение отговорност ще носи самата видеоплатформа, а не потребителят, който е качил съответното съдържание. От което следва, че YouTube може да бъде осъден от притежателя на авторските права. Понастоящем видеоплатформата е нещо като пасивен доставчик на услуги, който просто осигурява технически достъп до чужди съдържания. По този начин компанията не носи отговорност за нарушения на авторските права.\r\n\r\nС помощта на системата \"Content ID\" притежателите на авторски права имат възможност да идентифицират своите съдържания в YouTube. За целта всички качвани видеа автоматично се подлагат на проверка, като се сравняват с огромна база данни. Ако се установи нарушение на авторски права, техните притежатели могат да предприемат различни мерки, една от които е блокиране на видеото. Но системи като споменатата \"Content ID\" не винаги са надеждни. Много видеа, които нарушават авторски права, успяват да заобиколят системата за контрол.\r\nНякои интернет-активисти изразяват опасения, че след гласуването на новата регулация качваните в YouTube съдържания ще бъдат още по-строго филтрирани и контролирани. В същото време е факт, че филтрирането все още не е така усъвършенствано, че да идентифицира еднозначно защитени с авторски права съдържания. А това може да доведе до превантивното блокиране и на такива видеоклипове, за които системата не може да установи с абсолютна сигурност дали нарушават авторски права. В такъв случай ще бъдат заличени и безброй клипове, които не нарушават авторски права.\r\n\r\nВъв вторник говорител на ЕК заяви, че всеки, който може да даде конструктивен принос в сегашната законодателна процедура, е добре дошъл да се включи в дебата. И подчерта, че проектозаконът не е насочен срещу потребителите на YouTube, тъй като и в бъдеще те ще имат възможност да качват там свои видеоклипове. Целта е, добави говорителят, да се подсилят позициите на притежателите на авторски права.\r\n", "date": "2018.11.09", "title": "Светът се пита: Защо догодина вече няма да има YouTube?"}
{"url": "https://www.dnes.bg/usa/2018/11/09/molbite-za-ubejishte-v-sasht-ogranicheni-zashto.393045", "text": "Правителството на американския президент Доналд Тръмп предприе значителна стъпка за ограничаване на молбите за убежище от мигранти чрез регулация, според която хора, влезли незаконно в САЩ през южната граница, няма да имат право на убежище, предаде Ройтерс.\n\n\r\nСлед като планът влезе изцяло в сила, което се очаква да стане през следващите дни, мигрантите ще имат право да искат убежище, само ако са влезли в САЩ пред официалните входни точки.\r\n\"Това, което се опитваме да направим, е да канализираме молбите за убежище през входните точки, където има повече ресурси, капацитет и служители за експедитивно и ефикасно обработване на молбите\", обясни на брифинг с журналисти висш американски представител.\r\n                    \n                    \n                \"Системата ни за предоставяне на убежище се огъва под прекалено многото необосновани молби за убежище от чужденци, това натоварва прекомерно капацитета ни и ни пречи да предоставим бързо убежище на онези, които наистина го заслужават\", посочи министерството на вътрешната сигурност, цитирано от Франс прес.\r\nСъгласно имиграционните ни закони президентът има всички правомощия да преустанови или ограничи влизането на чужденци в САЩ, ако сметне, че това е от национален интерес, се казва в комюникето на министерството.\r\nТова решение заплашва да предизвика юридическа битка, отбелязва АФП.\r\nВлиятелният Американски съюз за граждански свободи (ACLU) реагира незабавно. \"Американският закон изрично позволява на хората да искат убежище, независимо дали са влезли по официалните канали или не, заяви в комюнике Омар Джадуат от съюза.\r\n\"Незаконно е да се заобикаля този принцип чрез дадена агенция или указ\", подчерта той, цитиран от БТА. Миналата седмица в декларация за имиграцията малко пред междинните избори президентът Тръмп обяви, че ще подпише указ по въпроса.\r\n ", "date": "2018.11.09", "title": "Молбите за убежище в САЩ – ограничени! Защо?"}
{"url": "https://www.dnes.bg/notifikacii/2018/11/09/bylgarinyt-bolnav-za-godina-1-mln-sa-bili-v-bolnica.393042", "text": "Над един милион души лежат в болница у нас годишно. Само през 2017 г. хоспитализираните са били 1 251 772, което прави почти всеки пети. Това показва справка от Националната здравноосигурителна каса, цитирана от \"Монитор\".\r\nНезависимо че частните болници разполагат с по-добри битови условия и НЗОК им плаща равностойно с останалите, лекуваните в тях пациенти по линия на касата са двойно по-малко.\r\nХоспитализираните в частните болници през миналата година са били 419 005, а в държавните и общинските – 946 390.\r\nОказва се, че някои от пациентите са лежали и в двата вида по отношение на собствеността лечебни заведения.\r\nПрез тази година дори има тенденция броят на хоспитализираните да нарасне до края на месец декември.\r\n                \n                От януари само до септември броят на преминалите болнично лечение е 1 029 439.\r\n1 785 987 435 лева е платила касата за лечение на хоспитализирани по клинични пътеки през миналата година.\r\nОказва се, че за близо две години са  лекувани 20 091 пациенти без здравни осигуровки. През 2017-а те са били 11573, а през 2018 -а са 8518 неизрядни платци към здравноосигурителната система.\r\nОт справката за двете години става ясно още, че българинът най-често ляга на легло в клиника от сърдечна недостатъчност (15,97%) и стенокардия (9,4% ), следвани от тези с увреждания на нервни коренчета и плексуси – 3,18%, и мозъчни инфаркти – 2,89 на сто.\n\r\n ", "date": "2018.11.09", "title": "Българинът – болнав! За година 1 млн. са били в болница"}
{"url": "https://www.dnes.bg/stranata/2018/11/09/da-oberesh-cigari-ot-magazin-za-47-sekundi.393054", "text": "Обирджии задигнаха куп стекове с цигари от магазин в Плевен, като стоката била изнесена за едва... 47 секунди. \r\nКрадците са трима – двама от тях влизат вътре, а другият чака отвън. Това показват кадрите от охранителни камери.\r\n\"Магазинът се намира между 4 жилищни блока и много от апартаментите гледат към входа му. Това обаче явно не е притеснило обирджиите, които след това дори са си тръгнали пеш\", каза пред Нова тв собственичката на разбития търговски обект Полина Петкова.\r\nТя подчерта, че това не е първата кражба от търговския обект. Друга подобна била извършена в началото на годината. Тогава плячката отново била цигари за около 2000 лева.\r\nСобственичката на магазина каза още, че в последно време имало бум на подобни кражби в района. \r\nРегистрирани са около 50, но разкриваемост на престъпленията нямало.", "date": "2018.11.09", "title": "Да обереш цигари от магазин за... 47 секунди"}
{"url": "https://www.dnes.bg/za-da-se-razbirame/2018/11/09/vseki-triabva-da-ima-v-jivota-si-po-edna-vezna-zashto.393013", "text": "Макар и да са смятани за колеблив знак, те ви посрещат с чаровна усмивка и внушителен външен вид. Представителите на зодия Везни – харесват скъпото, имат усет за красивото и винаги се отличават с визията си. Положителната им енергия бързо се усеща, но лесно се оставят да бъдат ръководени от чуждо мнение. Въпреки малките им слабости, всеки трябва да има в живота си по една Везна, ето защо.\r\n\r\nАко има някой, който комуникира с лекота и може да бъде наречен социална пеперуда, то това са представителите на зодия Везни. Те са комуникативни и много държат на истинските приятелства и коректните личности. Рядко може да видите предателство от страна на Везна.\r\n                    \n                    \n                \r\nВезните са справедлив знак и съвсем малко им трябва, за да ви преценят като личност. Когато допускате грешки, Везните ще ви изслушат и не биха ви накарали да се чувствате по-зле. Но това не означава, че няма да намерят подходящ начин да ви покажат къде бъркате.\r\n\r\nВезните са истински в общуването и определено флиртът не им е чужд. Любовта ги обича и те обичат любовта. Няма как да останете равнодушни към тяхното очарование, зад което може и да не се крие нещо повече от прост флирт, но...\r\n", "date": "2018.11.09", "title": "Всеки трябва да има в живота си по една Везна! Защо?"}
{"url": "https://www.dnes.bg/world/2018/11/09/voinata-na-sasht-sreshtu-terorizma-vzela-nad-500-000-jertvi.393053", "text": "Най-малко 500 000 души са изгубили живота си в Ирак, Афганистан и Пакистан от началото войната срещу тероризма, която САЩ започнаха след атентатите от 11 септември 2001 г., показва изследване, цитирано от Франс прес.\n\r\nДокладът на Института за международни отношения \"Уотсън\" към университета \"Браун\" в Роуд Айлънд посочва, че жертвите са между 480 000 и 507 000, но уточнява, че действителният им брой вероятно е по-голям.\n\r\nНовите данни показват увеличение от 110 000 души спрямо предишните, оповестени публично през август 2016 г., отбелязва в комюнике университетът.\n\r\nМакар войната срещу тероризма често да не получава нужното внимание от страна на обществеността, медиите и американските законодатели, нарастването на броя на загиналите показва, че тази война не само че не отслабва, а и остава интензивна, допълва той.\n                    \n                    \n                \r\nДанните включват цивилните, бунтовниците, полицията и местните сили за сигурност, а също американските военни и съюзническите сили.\n\r\nНай-много са цивилните жертви в Ирак - между 182 272 и 204 575 души, следван от Афганистан (38 480 души) и Пакистан (23 372-ма).\n\r\nВ Ирак и Афганистан са убити също близо 7000 американски войници, пише БТА.\n\r\nВъзможно е никога да не научим каква е реалната равносметка от тези войни, заяви авторката на доклада Нета Крофърд, тъй като много от жертвите, регистрирани като бойци, може всъщност да са цивилни.\n\r\nДокладът не включва косвените жертви на конфликта, като починалите от болести или в резултат на липсата на инфраструктура.", "date": "2018.11.09", "title": "Войната на САЩ срещу тероризма взела над 500 000 жертви"}
{"url": "https://www.dnes.bg/stranata/2018/11/09/dushi-dryj-dryj-policeiskite-kucheta-kak-se-obuchavat.393047", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         \r\nОбучението на кучето няма как да се случи, без да се изгради здрава  връзка на доверие между водача и кучето. Като всяко друго обучение, и полицейското следва строги правила, има си методика, кучето се обучава с хуманни  методи.\r\nЖивотните пристигат във Велико Търново още на тримесечна възраст от полицейските кучешки центрове в Берковица и София. Тук те преминават специализирано обучение.\r\nС всяко куче работи по един водач – персонално, разказва . \r\nВ зависимост от дейностите, които извършват, служебните кучета се профилират – на специализирани и патрулни.\r\n                    \n                    \n                Много пъти са намирали предмети, които са били обект на кражба, намирали са вещи, които са били собственост на извършителя, а кучетата които са специализирани, са намирали наркотици, от които марихуана, хашиш, амфетамини, разказват водачите, които отглеждат животните с любов.\r\nТвърдят също, че немската овчарка е най-подходяща за работа в екип и изпълнение на поставените задачи. ", "date": "2018.11.09", "title": "Души, дръж, дръж... Полицейските кучета: Как се обучават?"}
{"url": "https://www.dnes.bg/stranata/2018/11/09/diado-si-spi-opirat-mu-noj-v-gyrloto-obirat-go.393058", "text": "Брутални нападения над възрастни хора в Пазарджишко. Пострадали са мъж на 77 години и жена на 83 години. Нападателите са задържани.\r\nКошмарът започва малко след 20:30 ч. в пазарджишкото село Огняново, когато мъж нахлува в къщата на 77-годишния Милан Чолаков и го заплашва с нож.\r\n\"Аз съм заспал. Изведнъж някой влиза тука. Лампата е светила. Аз не бях заключил. Хваща ме за гушата и ми казва: Сега ще те убия. Дай ми парите! Сега ще те заколя. Държи ножа, замахва…\", сподели пред bTV потърпевшият възрастен мъж.\r\n\"Чух тропане. Той го е блъскал, удрял. Спрях телевизора. И той като избягал, се качи горе и ми каза: Искаха да ме оберат. Искаха да ме убият\", каза съпругата на Милан Чолаков.\r\n                    \n                    \n                Нападателят преобръща цялата стая, но не открива пари. Отмъква радиото и прави опит да отнесе водната помпа на двора. Дядо Милан разпознава нападателя – преди няколко години му откраднал 800 лева.\r\nСлед ден в близкото село Алеко Константиново, 83-годишната пенсионирана учителка Цветелина Грозданова е нападната на улицата, на метри от пощата.\r\n\"Взех пенсията. И по пътя ме настигна едно момче. Настигна ме и казва: Бабке, взе ли заплатичката? И ми дръпна чантата – вътре ми е портмонето с парите. И хукна. Къде ще го търся. Хукна. И аз се разплаках, започнах да викам\", спомня си Цветелина Грозданова.\r\nПазарджишката полиция обаче бързо разкрива нападателите от Огняново и Алеко Константиново:\r\n\"В първия случай има задържан – мъж от село Огняново, който е криминално проявен, осъждан.  А в пазарджишкото село Алеко Константиново, са задържани двама млади мъже, на 18 и 19 години, единият от тях е извършител, другият е съучастник, тъй като е подсигурявал извършването на грабежа\", заяви Мирослав Стоянов, говорител на ОДМВР-Пазарджик.\r\nЦветелина Грозданова посочи, че след намесата на униформените парите са ѝ върнати. Мъжът, заплашил с нож дядо Милан от село Огняново, е с условна присъда в момент на изпитателен срок.", "date": "2018.11.09", "title": "Дядо си спи... опират му нож в гърлото, обират го!"}
{"url": "https://www.dnes.bg/politika/2018/11/09/700-bona-bonusi-v-agenciiata-po-vpisvaniiata-nepriemlivo-e.393085", "text": "Бизнесът претърпя сериозни щети заради срива на Търговския регистър през лятото, но се оказва, че отговорната Агенция по вписванията, са си раздали тлъсти бонуси.\r\nСпоред финансовия министър Владислав Горанов е напълно неприемливо да има допълнителни възнаграждения на служители, които носят отговорност за техническия проблем в Търговския регистър.\r\nТой обаче смята, че не бива да се дамгосват експертите и служителите от Агенцията по вписванията.\r\n\"Не съм запознат какво са си раздали в едно звено, второстепенен разпоредител към министъра на правосъдието. Коментарът би могъл да изглежда така - след 2012 г. системата на заплащане на бюджетната сфера беше променена така, че държавните служители могат да получават допълнителни възнаграждения в размер на общо една заплата. Като те се формират от 75% фиксирана част и 25% гъвкава част. Предполагам, че ръководството на Агенцията на база на оценка за неизпълнението на отделните служители е определило подобни допълнителни възнаграждения. На мнение съм, че служителите, които добросъвестно са изпълнявали дейностите си в Агенцията и които не носят пряка отговорност и вина за техническия проблем, възникнал в Агенцията, биха могли да получат подобно допълнително възнаграждение\", коментира Горанов.\r\n                    \n                    \n                За бонусите в Агенцията по вписванията съобщи в. \"Сега\".\r\nИзданието информира, че през октомври са били разпределени 700 хил. лв. \"допълнителни възнаграждения за постигнати резултати\" за юли, август и септември.\r\nЧетирима софийски директори са си разделили 20 хил. лв.\r\nНадолу по веригата различни началници са получили по над 2 хил. лв. Поощрени са и шефовете на отделите, които пряко са носили отговорност за блокажа на регистъра. Най-малко са получили хората, които обслужват офисите на агенцията в провинцията – техните бонуси са били под 700 лв. и те са възмутени от това, защото са понесли лично недоволството на бизнеса. \n\n\n\n\r\nРешението за паричните премии се взема от шефа на конкретната институция, става ясно от Наредбата за заплатите. В случая това е новоназначената шефка Габриела Козарева, която преди това ръководеше Агенцията за малките и средните предприятия.\r\nСледователно решението за възнагражденията за времето на липсата на регистър е нейно.\r\nОтделните служители са били поощрени с различни суми въз основа на индивидуална оценка, става ясно от отговора на Агенцията по вписванията до вестника.\r\nПо наредба допълнителни възнаграждения могат да се дават 4 пъти годишно, като размерът на допълнителното възнаграждение за постигнати резултати, което отделен служител може да получи за една година, не може да надвишава 80% от начислените му за същия период основни заплати. Парите са от икономии от незаетите щатове и спестени пари, защото служители са ползвали отпуск по болест, който се плаща от НОИ.\r\nСпоред Наредбата за заплатите на служителите в централната администрация допълнителното възнаграждение за постигнати резултати се определя за \"точно и в срок изпълнение на поставените задачи\". Само че това лято ще се запомни с несвършената работа и трагичните резултати в Агенцията по вписванията.\r\nСкандалното е, че са наградени хора, които от една година са били наясно, че системата може да се срине и това личи от мотивите, с които година по-рано е обявена обществена поръчка за разширяване на архива й.", "date": "2018.11.09", "title": "700 бона бонуси в Агенцията по вписванията. Неприемливо е!"}
{"url": "https://www.dnes.bg/za-da-se-razbirame/2018/11/09/koi-egipetski-bog-otgovaria-na-datata-vi-na-rajdane-2-chast.393025", "text": "След като ви запознахме с шест богове, които според египетския календар ръководят живота ни, ето и останалите:\r\n \r\n\r\n \r\nИзвестен е с това, че покровителствал всички учени и философи, защитавал Гор и съветвал Озирис. Нарича се още бог на ораторството и аритметиката. Хората под неговото влияние имат силно развита логика и обичат да изпипват детайлите.\r\n \r\nТъй като Тот се смятал за магьосник, родените през горепосочените периоди имат способността да „хипнотизират“ хората с присъствието си. Това означава, че бързо пленяват околните с чара си и могат лесно да ги убедят в нещо, дори и преди това да са били на друго мнение. Стремят се да живеят скромно и държат на истината. В любовта са доста отдадени и добре прикриват недостатъците си.\r\n \r\n\r\n \r\nСвързва се с отвъдния живот, защото често ръководел церемониите по балсамиране на мъртвите. Хората, родени под неговата сила, се определят като сови. Те си лягат късно, будуват през нощта и спят през деня. Имат доста развит черен хумор, но не се чувстват добре в големи компании. Предпочитат да си стоят сами вкъщи. В тази връзка може да се каже, че работата в екип не е за тях, но пък това не е недостатък, а предимство. Те могат да имат повече ползи, ако разчитат само на себе си.\r\n \r\nРодените през двата периода са чувствителни, искрени и верни на най-близките до себе си. Често са депресирани и изпадат в излишни драми, защото се връщат отново и отново в миналото. А това може да навреди на новите им връзки.\r\n \r\n\r\n \r\nБог на тъмнината, бурите, войните и безпорядъка. Легендата сочи, че Сет убил брат си Озирис, но бива съживен благодарение на боговете Тот и Изида. За да се поучи от грешката си, той бил заточен в пустинята.\r\n \r\nХората, ръководени от този бог, имат силна увереност във възможностите си. Те заемат ръководни позиции и са идеални за политически постове. Някои притежават способността да гледат на кафе. Освен това имат завоевателски дух, който им помага да водят интересен живот. Същевременно са спокойни, което им помага по-лесно да се справят с предизвикателствата. Ако говорим за поведението в офиса и любовта, те не търпят ограничения. Лошото е, че са ревниви и не всеки може да ги търпи. Разбират се най-вече с хора, които не се притесняват от импулсивността им.\r\n \r\n\r\n \r\nБогинята е защитница на фараоните, покровителка на любовта и плодородието. Изобразявали я с глава на лъв или котка.\r\n \r\n", "date": "2018.11.09", "title": "Кой египетски бог отговаря на датата ви на раждане? (2 част)"}
{"url": "https://www.dnes.bg/stranata/2018/11/09/evrodirektivite-za-naznachavane-na-chujdenci-nepravilno-prepisani.393091", "text": "Необходимо е да бъдат направени промени в законодателството и да бъдат улеснени и опростени правилата за назначаване на чужденци на работа у нас, каза днес във Варна доц. д-р Андрей Александров от БАН, цитиран от БТА. \n\r\n\"Законът за трудовата миграция и трудовата мобилност регламентира европейските директиви, но има проблеми с неточно и невярно преписване на европейски правила, объркани редакции\", посочи Александров. Според него това налага съществено подобряване на правната техника в този закон. Александров допълни, че сред най-фрапиращите проблеми е доста широкият кръг от правомощия, дадени на изпълнителната власт. Това дава възможност на министъра на труда и социалната политика да дерогира закона, ако е необходимо в конкретна ситуация, обясни експертът.\n                    \n                    \n                \r\nСпоред Александров е задължително да се облекчи т.нар. пазарен тест, чрез който се проучва пазара и работодателят трябва да докаже защо не е наел българин или гражданин от Европейския съюз, а човек от трета страна. Най-често предприемачите нагаждат този тест според нуждите си, обясни експертът. По думите му, за да няма такива проблеми, трябва да бъдат направени по-ясни и по-конкретни законови текстове, без препратки към други закони, което да облекчи и опрости правилата.\r\nСлед влизането в сила от 01.01.2007 г. на Договора за присъединяване на Република България към Европейския съюз, гражданите на държави-членки на Европейския съюз могат да упражняват правото си на свободно движение с цел работа в Република България без да им е необходимо разрешение за работа.\n\r\nНа чужденец – гражданин на трета държава се разрешава достъп до пазара на труда, когато:\r\n- има трудов договор с местен работодател;\n\r\n- е командирован или изпратен в рамките на предоставяне на услуги на територията на Република България;\n\r\n- е преместен по вътрешнокорпоративен трансфер;\n\r\n- извършва дейност на свободна практика.\r\n ", "date": "2018.11.09", "title": "Евродирективите за назначаване на чужденци... неправилно преписани"}
{"url": "https://www.dnes.bg/politika/2018/11/09/chuvstvitelni-deputatski-prysti-i-byg-v-pultovete.393068", "text": "Чувствителните пръсти на някои от депутатите водят до бъг в системата за гласуване в НС, призна шефката на парламента Цвета Караянчева.\r\nДо това разкритие се стигна, след като Станислав Станилов от Обединени патриоти се оплака, че системата на гласуване непрекъснато дава дефекти и не се отчита реално вотът на законотворците.\r\nТой поиска от Караянчева да се обсъди на председателски съвет смяната на системата.\r\n\"Може да се отделят пари за това, не струва толкова много, а сигурно пак ще върнем няколко милиона в бюджета в края на годината\", коментира той.\r\nКараянчева му отговори, че вече е направена профилактика, но явно ще се стигне до нова.\r\n\"Явно сензорите на пръстите на някои от колегите са по-чувствителни\", призна тя.\r\n                    \n                    \n                Системата за гласуването с пръстови отпечатъци в НС беше въведена в първия мандат на ГЕРБ. Целта беше да се сложи край на порочната дотогава практика за гласуване с чужди карти.\r\nТака че сега картите на народните избраници съдържат биометрична информация от палеца, показалеца и средния пръст на депутатите.\r\nАко данните от първия пръст не са разпознати, се поставя вторият, а ако отново има грешка - третият.\r\nВ случай, че нито един от пръстите не е разпознат,  идентифицираният депутат ще трябва да сигнализира на системния оператор в залата с вдигане на ръка.\r\nАко гласуването е минало успешно, резултатът се появява на екран пред всеки един от народните представители.", "date": "2018.11.09", "title": "Чувствителни депутатски пръсти... И бъг в пултовете!"}
{"url": "https://www.dnes.bg/crime/2018/11/09/65-godishna-dade-nad-3-bona-i-zlato-na-alo-apashi.393094", "text": "65-годишна жена от Попово е станала жертва на телефонни измамници. Тя им дала 3250 лв. и около 200 грама златни накити, съобщиха от ОДМВР-Търговище\r\nВчера около обяд в Попово мъж й се обадил по стационарния телефон и я измамил, че трябва да окаже съдействие на полицейски служители, провеждащи операция за задържане на извършители на телефонни измами.\r\nПо случая е образувано досъдебно производство. \r\n ", "date": "2018.11.09", "title": "65-годишна даде над 3 бона и злато на ало апаши"}
{"url": "https://www.dnes.bg/sofia/2018/11/09/boi-vlizane-v-nasreshtnoto-otnovo-agresiia-na-pytia.393059", "text": " \r\n\r\n                    \n                    \n                За нов случай на агресия по пътищата сигнализира мъж, станал свидетел на улична разправия в столицата. Кадри от скандала са публикувани във Facebook групата \"Видяно в София\".\r\nСлучката е станала в столичния кв. \"Гео Милев\", на бул. \"Шипченски проход\".\r\n\"Ситуацията е такава, че образи, спрели по една или друга причина, потеглят в ул. \"Владимир Башев\", в забранена за движение посока към ул. \"Елисавета Багряна\". Останалото можете да видите сами във видеото\", пише Пламен Йонов.\r\nТой зове да се намери начин подобни нарушители да полагат общественополезен труд, за да изкупят дълга си към обществото. И завършва с пожелание - на никого да не се случва това!", "date": "2018.11.09", "title": "Бой, влизане в насрещното: Отново агресия на пътя"}
{"url": "https://www.dnes.bg/teatar/2018/11/09/ah-ti-luna-neprimirima-biala-iarka-vkusna.393088", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nЕдна Луна – различни интерпретации. Над всички ни свети един и същи земен спътник, но на всички действа различно, а за някои има дори вкус на плодове. \n\r\nТова е метафоричната заигравка на премиерният спектакъл \"Луна с вкус на нар\", създадена по поезията на Лорка. \r\nТой ще бъде представен тази вечер от 19:00 ч. в НАТФИЗ от четвъртокурсниците по \"Театър на движението – Танцов театър\" на проф. Петя Цветкова.\r\n\"Това всъщност е един опит на екипа и на студентите да бъдат провокирани от поезията на Лорка, тъй като това е един необятен свят\", сподели пред  Александър Манджуков, който е дългогодишен асистент-хореограф в \"Танцов театър\" в НАТФИЗ.\r\n                    \n                    \n                В спектакъла са вплетени танцова изразност и колажи от емблематични стихотворения на Лорка, проявяващи символи и метафори от поезията му.\r\nДейственият танц откроява образите на Доня Луна – Нощта, повела дъщерите си – Любов, Самота, Страх, Сласт, Копнеж към необятния лабиринт от емоциите на \"едно Сърце\", раздвоено между сън и будуване.\r\n\"Поезията не може да бъде разказана, но чрез танца могат да бъдат предизвикани емоции. Основната ни задача е да провокираме студентите така да играят на сцената, че да повлияят на публиката тя да бъде не просто зрител, а участник в спектакъла\", допълни още Манджуков.\n\r\n ", "date": "2018.11.09", "title": "Ах ти, Луна – непримирима, бяла, ярка... вкусна?!?"}
{"url": "https://www.dnes.bg/science/2018/11/09/zrelishten-zvezdopad-nebeto-pada-prez-uikenda.393056", "text": "\r\nМетеоритният поток Северни Тауриди ще обгърне земята този уикенд. По прогнози на астролозите метеорният рояк ще украси нощното небе с ярък звездопад, съобщават руски медии.\n\r\nОсвен Севените Тауриди през този месец ще може да се наблюдават и Леонидите, които готвят своето звездно \"шоу\" през следващия уикенд 17-18 ноември.\r\nПоследният есенен месец на годината не е богат на много астрономически събития, точно заради това на преден план изпъкват метеоритните дъждове.\r\nУчените припомнят, че за наблюдение на красивия звездопад са подходящи късните часове на нощта.\r\nПо-добре ще се вижда явлението в места, където светлинното замърсяване е сведено до минимум – избягвайте градовете.", "date": "2018.11.09", "title": "Зрелищен звездопад: Небето \"пада\" през уикенда!"}
{"url": "https://www.dnes.bg/politika/2018/11/09/globalniiat-pakt-za-migraciia-na-oon-vzrivi-parlamenta.393096", "text": "Спор в парламента и за глобалния пакт за миграция на ООН.\n\r\nЧервената шефка Корнелия Нинова поиска премиерът Бойко Борисов да дойде в парламента и да обясни кой, защо и кога е решил България да го подкрепи, а Христо Гаджев от ГЕРБ й отговори, че няма такова решение на правителството и темата тепърва предстои да бъде обсъждана при това в Народното събрание.\n\r\nСпоред Нинова този пакт въобще не защитава националния ни интерес, нито пък този за ЕС.\n\n\r\n\"Европа и ние като член на ЕС преживяхме много кризи - финансова, икономическа социална, но Европа отслабна и се раздели не толкова от тях, а най-вече от мигрантската криза. Гордостта на Европа, ценността на Европа, да се премахват стени се обезличи и започна ново вдигане на такива\", коментира тя.\r\n                    \n                    \n                Соцлидерката смята, че в глобалния пакт, който предстои да бъде подписан през декември на междуправителствена конференция в Мароко, има и някои добри решения, но проблемът бил, както и с Истанбулската конвенция, че зад някои от текстовете се прикриват други намерения.\r\n\"Става дума за документ, който стимулира по-голяма миграция и класифицира същата като добро и неизбежно явление. Нещо повече, решението оттук до мигрантските въпроси се свежда в това нелегалната миграция да се трансформира в легална такава\", заяви Нинова.\n\r\nТя упрекна управляващите, че не подлагат на обсъждане темата. Според нея е важно да се знае, че става въпрос не за бежанци от войни, а за мигранти.\r\n\"Махалото тръгна от едната крайност към абсолютно другата крайност – популизма, анархизма, националистически формации и т.н. Задачата пред разумните български и европейски лидери днес е да спрем махалото, където е интереса на Европа и разума, а той е съюз на равноправни европейски държави, както беше основан\", допълни още лидерът на БСП.\r\nХристо Гаджев отговори на критиките на Нинова като й обаяни,че пактът е необвързваща рамка и няма решение на правителството да го подкрепи или не.\r\n\"През другата седмица ще има дискусия в парламента за пакта и Народното събрание ще вземе решение кой да участва в делегацията за Маракеш, така че решението дали България ще подкрепи или няма да подкрепи пакта, предстои да бъде взето\", каза той.", "date": "2018.11.09", "title": "Глобалният пакт за миграция на ООН взриви парламента"}
{"url": "https://www.dnes.bg/obshtestvo/2018/11/09/geiovete-vs-instituciite-voina-bez-krai-ami-pravnite-absurdi.393069", "text": "Август, 2018 година. Три двойки сключват брак в Амстердам, Холандия. Двойките са от различна държава,  а идеята е на холандската организацията \"ХЕМА\", която иска да подари сватба на хора, които нямат възможност да си я подарят сами. Не за друго, а защото в тяхната родина това не е законно.\r\nВече е ясно за какво говорим. Говорим за еднополовите бракове. Тема, която никога не е намирала своето удобно място в устата на обществото, но която още повече поляризира общественото мнение след истерията с Истанбулската конвенция.\r\nЕдна от трите двойки, които получават шанса да имат своя сватбен ден в Холандия, са българи. Двамата мъже споделят, че за пръв път са имали възможността да се държат публично за ръце и то без да срещат укорителни погледи. И сключват брак в страна, където това е легално. Идва, обаче, въпросът: Какво се случва, когато се върнат тук?\r\n                    \n                    \n                Поради тази причина през последните няколко години между правото на Европейския съюз и националното право на държавите членки възникват редица абсурди.\r\nПървият, за който може би започна да се шуми, беше отказът на Община \"Люлин\" да признае сключения брак между две българки на територията на Великобритания. Към момента делото се прехвърля от инстанция на инстанция и двете жени продължават да се борят. Стои въпросът – през това време те водят ли се женени или не и какви са евентуалните последици, ако в документи лъжеш за семейното си положение.\r\nЕдна от последните разтърсващи истории, които освен това се превърнаха и в прецедент на територията на България, е тази на австралийката Кристина и французойката Мариама.\r\nДвете сключват брак през 2016 година и решават да дойдат в България, където да се установят. Бракът им е легално сключен в друга страна. Двете жени кандидатстват за гражданство. Очаквано, французойката, като гражданин на Европейския съюз, получава бърз отговор от Дирекция \"Миграция\". Кристина получава правото да пребивава в страната ни на основание европейската директива за свободно движение в ЕС.\r\nЗа Кристина, като австралийка, процедурата е малко по-сложна. Тя трябва да бъде посочена като член от семейството и на това основание да получи право да пребивава на територията на Съюза. Двете подават молба в Дирекция \"Миграция\" на МВР. Представили брачното си свидетелство и получили разрешение. Всичко се случило лесно.\r\nПрез 2017 година, когато трябвало да подновят своето разрешение, били помолени да изчакат. През декември Мариама получила позволение. Кристина – не. Отказът се дължал на това, че според Конституцията на България еднополовият брак не е признат.\r\nТака възниква казусът, че Мариама, като френски гражданин, има правото според законодателството на ЕС да пътува свободно със своето семейство, което е легално създадено според закона на Франция (държава членка), но не може да дойде в България, защото тя не признава подобни бракосъчетания.\r\nЗатова двете решават да обжалват решението на Дирекция \"Миграция\" и тогава се случва нещо революционно и без прецедент в страната ни. Административния съд отсъжда в полза на еднополовата двойка и така двете получават правото да живеят на територията на страната ни като семейство. И историята свършва до тук. Поне в медиите.\r\nВсички си мислят, че Мариама и Кристина ще заживеят щастлив селски идиличен живот, в някое затънтено място в Родопите. Нещата не се случват по план. Решението в тяхна полза подлежи на обжалване. И така колелото се завърта наново. Изслушването ще се състои през май 2019 година. Възниква, обаче, правният абсурд: Какво ще се случи със семейството дотогава? Имат ли брак? Могат ли да пребивават в страната и т.н.\r\nДвойката е наясно, че ще има ежедневни пречки докато тече борбата им за равноправие, затова държи постоянна връзка с адвоката си. Оказва се, опасенията им са съвсем основателни.\r\nКогато Кристина се връща при едно от пътуванията си в чужбина, възниква казусът – може ли или не може да премине границата на страната ни. Всички пасажери от нейния полет преминават безпроблемно граничния контрол. Не и тя. Кристина е дръпната на една страна от местните власти, които започват усърдно да я разпитват – коя е, откъде е, какво прави в страната ни и как така жена и я чака на \"Пристигащи\", след като тук това не е позволено?\r\nИ двете са били подготвени за подобен сценарий, затова техният адвокат също е бил на Терминала на летището. Освен това, Кристина е носила със себе си писма, които обясняват ситуацията им.\r\nАдвокат Любенова е повикана от полицията в 1:00 ч. вечерта. Един от служителите вкарва юриста в малка стая. И тогава се случва нещо немислимо.\r\n\r\nИ намират такова. Оказва се, че решението на проблема се крие по-близо, отколкото са очаквали – в Румъния. \r\nАдриан Коман и американецът Робърт Хамилтън са живели в САЩ, но през 2010 година се местят в Европа и сключват брак в Брюксел, тъй като белгийското законодателство позволява това.\r\nДве години по-късно двойката решава да се премести да живее в Румъния, родната страна на Коман. Двамата подават искане за разрешение да работят и пребивават за постоянно в северната ни съседка. Молбата е основана на Директивата за свободното придвижване и пребиваване в ЕС. Румънските власти, обаче, отказват с аргумента, че Хамилтън не е съпруг на Коман, тъй като страната не признава еднополовите бракове.\r\nДвамата обжалват решението пред съда и в крайна сметка делото стига до Конституционния съд на Румъния. Конституционните съдии също, обаче, не могат да вземат решение по въпроса сами и изпращат запитване до Съда на ЕС.\r\nСъдът постановява, че държавите членки трябва да признават правото на пребиваване и на съпрузи от еднополови бракове, защото това е обвързано с правото на свободно придвижване, гарантирано от базови европейски документи.\r\nСпоред юристът Христо Христев именно правото на свободно движение на хора стои в основата на правната уредба на Европейския съюз. Това е от ключово юридическо значение и на основата му почива цялата икономическа система. Но за да може това право да се упражнява пълноценно от всички граждани, то би следвало те да могат да го упражняват заедно със своето семейство – съпруг, съпруга, деца.\r\nАко еднополовият брак не бъде признат, то тогава гражданинът се води несемеен и може да сключи друг съюз в рамките на родната си страна. Тогава спрямо европйското законодателство се води с два брака, а в родината си – с един. Това може да доведе до данъчни престъпления и води след себе си редица правни последици.\r\nОсвен това, при попълване на документи и отбелязване на семейния статут, гражданинът или трябва да излъже за брачното си състояние, или да отбележи нещо, което не е позволено според законодателството на родината му.\r\nИ това са само част от правните неуредици. Темата става още по-чувствителна, ако в нея бъдат намесени и деца.\r\nДжанет Ларсен е от Дания. Жени се за българка в рамките на своята държава. По време на гражданския брак имат родено момченце, което е датски гражданин. На основата на новоиздадения български акт за раждане на момченцето българската майка взима детето и го вкарва в България.\r\nДжанет подава искане за международно отвличане на дете.\r\n, разказва Джанет.\r\nНещата стават още по-притеснителни, ако родителят, който се води легален попечител на детето, почине. Тогава то автоматично отива в институция, тъй като другият партньор в еднополовата двойка няма право да се грижи за него, въпреки че му е родител.", "date": "2018.11.09", "title": "Гейовете vs. Институциите: Война без край. Ами правните абсурди?"}
{"url": "https://www.dnes.bg/notifikacii/2018/11/09/3-godishno-s-opasnost-za-jivota-padna-ot-4-iia-etaj.393099", "text": "3-годишно дете падна от четвъртия етаж на блок в Бургас. \r\nИнцидентът е станал рано тази сутрин, съобщи .\r\nДокато майката била в банята, момченцето се е покатерило на прозореца на остъклената тераса, откъдето е паднало.\r\nНастанено е в реанимацията на Университетската болница в Бургас, с много травми и опасност за живота.", "date": "2018.11.09", "title": "3-годишно с опасност за живота, падна от 4-ия етаж"}
{"url": "https://www.dnes.bg/index/2018/11/09/reshenie-za-likvidaciia-istoriia-za-terorizma-bolestta-na-xxi-vek.393060", "text": "\r\nГодината е 2004, Русия е раздирана от конфликта в автономната република Чечения. Най-страшният терорист, Шамил Басаев е решил да сломи врага с план за убийството на руския президент. Но една постъпка на Басаев решава неговата съдба – той осъществява терористичен акт в училището в град Беслан. Убити са 333 души, 186 от тях деца, повече от 800 души са ранени. Хората в разбунтувалата се република виждат истинското лице на боеца – той е безскрупулен терорист...\n\n\r\n                \n                На 8 ноември в Руския културно-информационен център се излъчи филмът \"Решение за ликвидация\". Лентата представи самият режисьор Александър Аравин. Преди прожекцията решихме да се срещнем с него, за да поговорим за тероризма - \"болестта на обществата в XXI век\", според автора на филма, Федералната служба за сигурност на Русия (ФСБ), човешките взаимоотношения и философските въпроси. Александър Аравин изрази своята благодарност към българските зрители, които успяха да му зададат въпроси след края на прожекцията.\r\n\r\nИдеята за филма се е родила на една от срещите между генералния директор на \"Мосфилм\" Карен Шахназаров и директорът на ФСБ Александър Бортников. Бортников попитал защо не се разкаже история за ФСБ, а Шахназаров му отговорили, че няма как, след като те не разказват нищо за себе си. Така е прието решението да се създаде филмът. Много дълго се е мислило каква точно история да се разкаже, много режисьори се сменили, защото историята за ликвидирането на Шамил Басаев е много сложна. 2 години след началото на идеята поканиха мен. Тази тема ме интересуваше и аз се съгласих да работя по лентата. Имам зад гърба си създаден и знаменития сериал \"Красная капела\", разказващ историята на разузнавач по време на Втората световна война. Стана ми интересно да направим история за хората, които охраняват страната ни, служещите в ФСБ. Ние сега седим, разговаряме, а те вършат работата си без да знаем, че са там. Смятам, че на българските зрители ще бъде интересна темата за тероризма, защото тя вълнува всички по света. XXI век много силно е белязан от това явление. Русия беше една от първите държави, които се сблъскаха с тероризма.\n\r\n\r\nВсичко в този свят се променя. Преди нямаше социални медии, мобилни телефони като сегашните, които да улесняват работата на терористите. Техническият прогрес работи против нас. Но в последно време се наблюдава процес, при който специалните служби работят много добре в променения свят.\n\r\n\r\nТова е философски въпрос. Нужно е да знаем, че тероризмът не се ражда на пусто място. Не искам да оправдавам терористите, те не са хора, но тероризъм възниква чрез определени събития и действия на държавите и правителствата, които дават възможност на това зло да съществува. В общества, в които всичко е нормално, няма база за тероризъм. Той се поражда като болест – когато имунитетът ни пада, тогава тази зараза прониква в организма. Нужно е да работим така, че повече жители в държавата да живеят добре, комфортно и тогава тероризмът ще бъде унищожен.\n\r\n\r\nПрави се това, което е възможно. Знаете, че нашата страна мина през нелек път – разруха и разпад. Дом може да унищожиш за минута, но да построиш се изисква много повече време. Ние имаме опит в междуетническия диалог, многонационална страна сме, историята ни е научила да живеем заедно. Ако не решаваме тези проблеми, няма да съществуваме като държава. Положението в Русия не е леко, все пак живеем в реалност на санкции от страна на Запада.\r\n\r\nПо разкази на нашите консултанти от ФСБ, най-спокойното място за живот в Кавказ е Чечения. Ръководителят на републиката Рамзан Кадиров е избрал правилен път, превърнал е страната в най-спокойното място в региона. Всички чеченци в моя филм се играят от чеченци, те сами разказват, че животът в републиката е подобрен. Болестта на тероризма е излекувана.\r\n\r\n\"Решение за ликвидация\" излезе по време на Световното първенство по футбол в Русия, това много или малко подейства неблагоприятно за неговото популяризиране. Кинолентата е купена от Сърбия и Китай, а сега се показва и в България. По-нататък не знаем какво предстои. Интересно за вашите читатели може да бъде това, че ние направихме сериал по филма, защото имахме много заснет материал, които решихме да използваме в още 4 серии, които трябва да бъдат излъчени през декември месец тази година.\r\n\r\nИмам добри познати тук, на кинофестивалa във Виборг те предложиха да излъчим лентата във вашата страна. Смятам, че за българския зрител ще бъде интересно да се запознае с хората, които работят във ФСБ. Има стереотип за тях, че са строги, страшни хора, които си приличат един на друг, но когато ги опознаеш виждаш, че това са млади, приветливи хора, които обичат живота и колкото по-силно го обичат, толкова по-силно са готови да отдадат своя за тази кауза. Точно това исках да покажа в този филм – работата на тези хора е такава, да охраняват нас. Понякога се появяват друг тип хора, на които не им харесва, че жителите на дадена държава живеят добре, това са хората, с които се борят от ФСБ.", "date": "2018.11.09", "title": "\"Решение за ликвидация\" – история за тероризма - болестта на XXI век"}
{"url": "https://www.dnes.bg/sofia/2018/11/09/bylgariia-bygyt-za-istanbulskata-konvenciia-v-es.393081", "text": "България ще бъде причина целият ЕС да не може да прилага Истанбулската конвенция, обяви външният министър Екатерина Захариева и обвини за това опозицията. \n\n\r\n\"Можете да се гордеете с това\", иронично заяви тя в отговор на въпрос на червения депутат Иво Христов.\r\nСлед като една страна не е ратифицирало документа, тя не може да бъде прилагана в цялата общност.\r\n\"Това обаче не означава, че страните, който са ратифициали Истанбулската конвенция, няма да я прилагат\", добави Захариева.\r\nТя допълни, че България няма как да подкрепи решението на Съвета по евроинтеграция за ратификация на Истанбулската конвенция поради решението на Конституционния съд.\r\n                    \n                    \n                През юли тази година КС реши, че терминът \"джендър\" (социален пол) в Истанбулската конвенция противоречи на Конституцията и размива границите между мъжкия и женския пол. Според конституционните съдии международният документ изцяло противоречи на основния ни закон.\r\nРешението на КС бе посрещнато с облекчение от ГЕРБ, които не успяха да прокарат документа в Народното събрание и за да не изглежда, че се отмятат от ангажимента си пред ЕС, прехвърлиха топката към конституционните съдии.\r\nИво Христов упрекна днес Захариева, че е използвала ирония.\r\n\"Очаквах по-сериозен отговор, можехте да си спестите иронията. Конвенцията бе обявена за противоконституционна в някои текстове, май поставяте под съмнение решението на КС\", отговори й той.", "date": "2018.11.09", "title": "България – бъгът за Истанбулската конвенция в ЕС"}
{"url": "https://www.dnes.bg/cars/2018/11/09/passat-mazda-6-audi-a4-nai-nadejdnite-koli-vtora-ryka.393075", "text": "Американският застрахователен институт за безопасност на пътя (IIHS) проведе проучване, според което 83% от родителите при покупката на първи автомобил за своето дете избират кола втора употреба.\r\nПо тази причина експертите на организацията съставиха класация на най-безопасните модели на старо.\n\r\nВ списъка попадат 53 машини на цена до 20 000 долара и 62 с цена до 10 000 долара. Всички е са получили оценка \"добър\" при краш-тест с фронтален или страничен удар, а също така и при изпитанията на ефективността на подглавниците и на здравината на покрива. \n\r\nПри по-скъпите коли първите места заемат Volkswagen Passat (след 2013 г.) и Jetta (след 2015 г.), Mazda 6 (след 2014 г.), Subaru Outback (2013 г.), Audi A3 (2015 г.), а също така Infiniti Q50 (2013 г.) и Q70 (след 2013 г.).\n                    \n                    \n                \r\nКато „добър избор” са посочени седанът и комбито Audi A4 (2009 г.), Toyota Camry (2012 г.), BMW 3-Series (след 2012 г.), Hyundai Genesis (след 2011 г.), KIA Sportage (2011-2016 г.), Hyundai Santa Fe (2011-2016 г.) и Ford Explorer (сред 2011 г.).\n\r\nЕкспертите са категорични, че при покупка на автомобил за начинаещ шофьор трябва да се залага на машина с по-големи размери. Причината е, че заради по-голямата маса кросоувърът или всъдеходът е далеч по-сигурен от малолитражка.\r\n", "date": "2018.11.09", "title": "Passat, Mazda 6, Audi A4: Най-надеждните коли втора ръка"}
{"url": "https://www.dnes.bg/obrazovanie/2018/11/09/v-nad-20-stolichni-uchilishta-bolni-ot-hepatit-a.393124", "text": "В над двайсет столични училища и детски градини е имало болни от хепатит А в периода 5 юли-5 ноември, съобщиха от Министерството на здравеопазването. Епидемичен взрив беше регистриран в кв. \"Факултета\", припомниха от пресслужбата. С хепатит А бяха заразени общо 153 души, от които 144 бяха деца на възраст 2-16 години.\r\nУчилищата, в които е имало случаи на хепатит А в район \"Красна поляна\" са: 75 СУ, 28 СУ, 57 СУ, 123 СУ, 135 СУ, 92 СУ, Софийска гимназия по хлебни и сладкарски технологии, както и в 126 Детска градина - флиал \"Феникс\", Демо център \"Мир\" и центровете за настаняване от семеен тип за деца и младежи с увреждания \"Баба Тонка\" и \"Райна Княгиня\".\r\n                    \n                    \n                В район \"Възраждане\" е имало хепатит А в 67 СУ, 136 СУ и в Професионална гимназия по текстил и кожни изделия. В район \"Овча Купел\" болни от хепатит А е имало в 66 СУ и 149 СУ.\r\nВ район \"Илинден\" заболяването е било открито в 113 СУ и в Детска градина номер 51. В район \"Подуяне\" болни от хепатит А е имало в 24 СУ и в 94 ОУ. В район \"Слатина\" засегнати от болестта е имало в Детска градина номер 62. В район \"Люлин\" хепатит А е бил регистриран в 37 СУ, 103 ОУ, 96 СУ.\r\nВ район \"Сердика\" заболели от хепатит А е имало в 48 ОУ, и в район \"Младост\" - в 81 ОУ. Хепатит А е имало и в училище \"Любен Каравелов\" - село Осиковица, съобщава БТА.\r\nНа 6 ноември, в Столична регионална здравна инспекция са получени 500 детски дози ваксина срещу вирусен хепатит А, която се предоставя на личните лекари за обхващане на контактните лица по местоживеене и в колективите.\r\n ", "date": "2018.11.09", "title": "В над 20 столични училища – болни от хепатит А"}
{"url": "https://www.dnes.bg/obshtestvo/2018/11/09/protivogripna-vaksina-sega-mu-e-vremeto.393104", "text": "За северното полукълбо сезонният грип придобива епидемичнно ниво през месеците декември, януари и февруари. Най-подходящото време за поставянето на противогрипна ваксина са месеците октомври и ноември, пише .\n\r\nПроблем в България, за втора поредна година, се оказва недостатъчният внос на противогрипна ваксина, в сравнение с все повече увеличаващото се търсене. Парадоксът произтича от това, че броят на ваксините, които се внасят се базира на количеството продадени от миналата година. Съответно дори и да има повишен интерес – вносът на лимитиран брой ваксини ограничава възможността за осигуряването им.\n                    \n                    \n                \r\nНа експертна среща за грипа, през месец октомври, която се проведе в Лион, Франция стана ясно, че подобен проблем се отчита освен в България и в Чехия, на фона на повечето европейски държави, взели участие във форума.\n\r\nЗа тази година броят на внесените ваксини е бил между 130 000 и 150 000, които са пред изчерпване или вече в неналично количество в аптечната мрежа. От министерството се обсъжда и договаря вносът на още бройки от ваксината (между 5 000 и 10 000) в рамките на предепидемичните месеци и по-конкретно преди средата на декември. \n\n\n\n\r\nВ част от европейските държави все още се предлага и тривалентната ваксина, за разлика от нашата страна, в която за сезон 2018-2019 година ваксините, които се предлагат са съръжащите 4 грипни щама – два от тип А и два от тип В.\n\r\nРазпространението на грипен вирус тип В все повече нараства, както и позитивните изолати от него при пациенти с грип. До преди 5-10 години основно изолирани от серумни проби са били щамовете от тип А.\n\r\nЧетирите щама, които влизат във тазигодишната ваксина са \"Сингапур\" (Н3N2, тип А) и \"Колорадо\" (тип В), както и циркулиралиралите през миналия сезон \"Мичиган\" (H1N1, тип А) и \"Пукет\" (тип В).\r\nДве до три седмици от поставяне на ваксината се смята за достатъчен период, през който да се образува защитно количество на антителата, което да осигури протективен имунитет. Поставянето на ваксина не осигурява защита срещу инфекцията на 100%, но има съществено значение за намаляване на усложненията, както и тежестта на протичане на клиничната картина.\n\r\nВажно е да се има предвид, че ваксината не защитава срещу други респираторни (засягащи дихателната система) инфекции – например срещи риновируси, парагрипни вируси, аденовируси и други.\r\nВисоко патогенният (заразен) щам на грипния вирус (H5N8) набира все по-голямо ниво на разпространение. Все още вирусът трудно преминава между видовете – за което са необходими настъпването на мутации в гените му. До момента са отчетени само 5 случая при хора (в Китай) и то имали близък контакт с птици (отглеждащ ги и грижещ се за тях персонал).\n\r\nОсновни мерки, които се вземат за борба с грипа при птиците са безопасно унищожаване на всички животни, отглеждани в засегнатото стопанство; почистване и дезинфекция на фермата и площи около нея; създаване на предпазна зона в радиус 3км и надзорна зона в радиус 10км. Освен това се поставя забрана на движението на птици и продукти от тях в и извън зоните на защита и наблюдение; забрана на пазара за живи птици и изложения; контрол на мерките за биосигурност, прилагани в птицеферми в засегнатите райони.\n\r\nСтатистиката показва, че България се нарежда на последно място по доверие на населението по отношение на ваксинопрофилактиката. А дори на фона на увеличаващото се търсене, имунизационният обхват не надвишава 3%, поради непроменящия се брой на внесените ваксини от предходните години.", "date": "2018.11.09", "title": "Противогрипна ваксина? Сега му е времето"}
{"url": "https://www.dnes.bg/crime/2018/11/09/izzeha-35-broia-trupno-svinsko-krai-ihtiman.393115", "text": "Полицаи от Ихтиман иззеха голямо количество свинско месо без документи за произход, съобщиха от МВР.\r\nРано сутринта в сряда, в района на бензиностанция в града, автопатрул на РУ- Ихтиман спрял за проверка лек автомобил \"Ауди 80\", управляван от 46-годишен местен жител.\r\nПолицейските служители установили, че в колата се превозва трупно месо от животински произход без необходимите за това документи.\r\nАвтомобилът бил откаран до районното управление, а за случая незабавно били уведомени служители от Областната дирекция по безопасност на храните. Водачът и спътникът му, и двамата криминално проявени, били задържани за срок до 24 часа.\r\nСлед като констатирали, че е осъществен незаконен превоз на 35 броя свинско трупно месо, контролните органи са съставили на водача акт по чл. 246, ал.1 от Закона за ветеринарномедицинската дейност.\r\nМесото е иззето и е създадена организация за унищожаването му в екарисаж.\r\n ", "date": "2018.11.09", "title": "Иззеха 35 броя трупно свинско край Ихтиман"}
{"url": "https://www.dnes.bg/obshtestvo/2018/11/09/zov-za-pomosht-tihomira-se-nujdae-ot-lechenie.393105", "text": "Тихомира Маринова е на 32 години от Павликени. Младата жена се нуждае от спешна трансплантация, тъй като страда от хронична бъбречна недостатъчност.\r\nЗаболяването й датира от 2005 г. вследствие направена бъбречна пункция. Последва лечение с кортикостероиди до миналата година, но с времето състоянието й се влошава.\r\nСъстоянието на жената налага да започне хемодиализа от октомври миналата година - три пъти в седмицата по 4 часа. Но поради продължителната хемодиализа се увреждат и другите органи.\r\nВ момента се налага спешна трансплантация на бъбрек в Турция на стойност €25 000, а тази сума е непосилна за нея и семейството й.\r\n\"Аз вярвам в чудеса и мечтая за един нормален живот. Без вашата помощ не бих могла да се справя\", споделя в писмото си младата жена. Към него тя е приложила и документи за диагнозата.\r\n                    \n                    \n                Ако желаете да помогнете на младата жена в борбата й за нормален живот, ето дарителската й сметка: \r\n\r\n\r\n", "date": "2018.11.09", "title": "Зов за помощ: Тихомира се нуждае от лечение "}
{"url": "https://www.dnes.bg/eu/2018/11/09/incident-s-korteja-na-britanskiia-i-belgiiskiia-premier.393135", "text": "Катастрофа е станала с кортежа, в който са пътували премиерите на Белгия и на Великобритания Шарл Мишел и Тереза Мей. Инцидентът е станал на магистрала в Белгия. Пострадали са двама полицаи. Това съобщи изданието DH.be. \r\nОфициално потвърждение за инцидента от полицията засега няма. Пресслужбата на белгийския премиер съобщи по-рано, че Мишел заедно с колега си Мей е посетил военно гробище в град Монс в южната част на страната в рамките на паметните прояви по повод 100-годишнината от края на Първата световна война. \r\nПо данни на изданието инцидентът е станал, докато кортежът е пътувал по шосе Е42 в посока към Монс, където се намира щабът на върховния главнокомандващ обединените сили на НАТО в Европа. \r\nУточнява се, че съпровождалите полицаи с мотори са се врязали в оказал се пред тях автомобил, след което паднали на пътя. Двамата са били хоспитализирани, пише РИА Новости. \r\n ", "date": "2018.11.09", "title": "Инцидент с кортежа на британския и белгийския премиер"}
{"url": "https://www.dnes.bg/world/2018/11/09/id-izvyrshiteliat-na-atakata-v-melbyrn-beshe-nash-boec.393121", "text": "Групировката \"Ислямска държава\" /ИД/ пое отговорност за нападението с нож в австралийския град Мелбърн, при което загина един човек и бяха ранени двама, предаде Франс прес, цитирайки съобщение на пропагандната агенция на джихадистите \"Амак\".\n\r\n\"Извършителят на операцията в Мелбърн беше боец на \"Ислямска държава\" и той я проведе в отговор на призивите да се нападат граждани на страните членки на коалицията\", съобщи \"Амак\". \n\r\nАвстралийската полиция вече определи случая като терористично нападение, припомня АФП, цитирана от БТА.\n\r\nАгенцията не посочи доказателства, че нападателят е свързан с \"Ислямска държава\", отбелязва Ройтерс. През август лидерът на терористичната организация Абу Бакр ал Багдади призова да се използват бомби, ножове и коли за извършване на нападения в страните, участващи във водената от САЩ коалиция, която унищожи самопровъзгласения халифат, създаден през 2014 г. на части от територията на Ирак и Сирия.\n                    \n                    \n                \r\nНападателят в Мелбърн беше прострелян от полицията, след като подпали пикап с газови бутилки в центъра на града и намушка трима души, един от които почина. По-късно терористът почина в болницата.\r\n ", "date": "2018.11.09", "title": "ИД: Извършителят на атаката в Мелбърн беше наш боец"}
{"url": "https://www.dnes.bg/akoshtete-vqrvaite/2018/11/09/siamskite-bliznacheta-nima-i-daua-razdeleni-celuvki-predi-syn.393092", "text": "\n\r\nСиамските близначета от Бутан – вече разделени след 6-часова операция!\r\nХирурзи от Австралия извършиха успешната операция, за която заговори цял свят преди около месец.\r\n15-месечните момиченца Нима и Дауа се раждат със свързан торс и един бял дроб.\r\nМедиците уведомили с усмивка притеснената майка, че операцията е преминала добре.\r\nСиамските близначета пристигнаха в Мелбърн миналия месец, след като им беше даден шанс от хирурзи от Роял Чилдрън Хоспитал – една от най-добрите болници в света. Средствата за сложната и продължителна медицинска интервенция са събрани, благодарение на дарения.\n\r\n                    \n                    \n                18 специалисти, разделени на два екипа – по един за всяко от момиченцата, участвал в операцията. Лекарите успешно разделили белия дроб на близначетата. По време на операцията, обаче, установили, че червата им също били общи – нещо, което дотогава не било известно на медиците. Въпреки това, двата екипа са се справили, съобщава BBC.\r\nСледващите 24 до 48 чада ще бъдат предизвикалество, както при всяка нормална операция. Лекарите, обаче, се чувстват спокойни и уверени, че крайният резултат ще бъде положителен и момиченцата ще се възстановят напълно.\r\nОт здравното заведение казват, чу децата вече дишат самостоятелно.\r\n\"Майката видяла как момиченцата си дават целувка преди да заспят... за пръв път разделени\", казват в официалното си прессъобщение от болницата.\r\nВ световен мащаб сиамски близнаци се раждат изключително рядко – веднъж на 200 000 раждания. Между 40 и 60% от случаите бебетата се раждат мъртви.\r\nВ света подобни операции за разделяне на сиамски близнаци се правят само няколко пъти годишно.\r\nСлед като Нима и Дауа се възстановят напълно, те ще се приберат заедно с майка си обратно у дома – в Хималаите.", "date": "2018.11.09", "title": "Сиамските близначета Нима и Дауа – разделени! Целувки преди сън"}
{"url": "https://www.dnes.bg/obrazovanie/2018/11/09/nashite-pylkovodci-ojiviaha-vyv-voenniia-klub-v-sofiia.393145", "text": "\n\r\nНа официална премиера във Военния клуб в четвъртък авторите от \"Българска история\" и ЗАД \"Армеец\" представиха новия образователен проект, с който да провокират интерес към изучаване на родното минало.\r\nПред пълна зала и над 300 души \"оживяха\" някои от най-големите български герои на Следосвобожденска България. Два от филмите от новата документална поредица \"Нашите пълководци\" на сдружение \"Българска история\" и ЗАД \"Армеец\" бяха представени на официалната премиера на образователния проект снощи в голямата концертна зала на Централния военен клуб в София.\r\nДесетки учители, ученици и любители на историята, посетиха премиерата и гледаха два от филмите от поредицата, посветени на българския революционер и офицер Олимпий Панов, който се включва в Руско-турската освободителна война като опълченец, и на един от героите от Първата световна война – Стефан Тошев.\r\n                    \n                    \n                \"Нашите пълководци\" включва 10 късометражни документални филма, посветени на забравените български пълководци – великите българи, участвали в петте войни от периода 1885-1945 г.  Освен Олимпий Панов и Стефан Тошев, поредицата представя още военните постижения на Георги Вазов, Стилиян Ковачев, Данаил Николаев, Георги Тодоров, Димитър Добрев, Георги Радков, Владимир Стойчев и Георги Векилски.\r\n\"Избрахме и по-известни личности, и по-малко познати, тъй като искахме да съхраним образователния характер на поредицата. В \"Нашите пълководци\" ще видите личности - някои от тях много противоречиви, както времето, в което са живяли. Ще видите политически опоненти – и в онова време е имало деление на фили и на фоби. Но ги е обединявала любовта към отечеството, подвига, героизма. Иска ни се това да е поуката от цялата поредица за съвременното ни общество – всички сме различни, но в крайна сметка не това е важно. Важно е какво оставяваме след себе си на страната, в която живеем. Всички личности в \"Нашите пълководци\" са оставили след себе си спомен за един подвиг, който вдъхновява и днес и заради който сме тук\", обясни Константин Велев – Изпълнителен директор на ЗАД \"Армеец\".\r\n\"Поредицата е естествено продължение на първия ни проект с колегите от ЗАД \"Армеец\" – \"Българско военно чудо\". Сега решихме да се фокусираме не върху събитията, а върху личностите. Защото в крайна сметка събитията сами по себе си са нищо без хората, които стоят за тях\", заяви от сцената Иван Кънчев от \"Българска история\".\r\n\"Включихме личности с различни професии, характери, различни политически пристрастия, които са част от едно общество – обществото на Следосвобожденска България. И тогава хората са имали различия и проблеми, дори повече от нас днес, но са имали и обща цел да правят добро за страната си. Затова е добре понякога да правим съпоставка между онова време и днес, да се усмихваме и да правим неща, които ще ни помогнат да живеем по-добре в нашата страна\", категоричен бе Мартин Стаматов от \"Българска история\", който е и режисьор на проекта.\r\nИ тази година образователният проект, чиято цел е да провокира по-голям интерес към историята сред учениците, ще обиколи цяла България. От \"Българска история\" ще проведат открити уроци с филмите от \"Нашите пълководци\" в десетки училища из цялата страна.\r\nОще в средата на ноември те поемат към Лясковец, Велико Търново, Търговище и Плевен, където ще бъдат раздадени дискове с поредицата безвъзмездно за образователни цели, за да могат учителите да разнообразяват и \"оцветяват\" часовете си по история.\r\nФилмите от \"Нашите пълководци\" ще бъдат достъпни за всички и онлайн. Всеки вторник авторите от \"Българска история\" ще публикуват по един филм от поредицата в социалните мрежи (всеки вторник във Facebook и всеки четвъртък в Youtube), като епизодите могат да се гледат безплатно и в каналите на ЗАД \"Армеец\".\r\nФилмите ще направят своята премиера и в българския телевизионен ефир на 11 ноември, от 16:30 часа, в предаването \"Операция:История\" по . Всяка неделя \"Операция: История\" ще излъчва по един филм от \"Нашите пълководци\". ", "date": "2018.11.09", "title": "\"Нашите пълководци\" оживяха във Военния клуб в София"}
{"url": "https://www.dnes.bg/crime/2018/11/09/zadyrjaha-2-miliona-kysa-bezakcizni-cigari-v-sofiia.393141", "text": "Голямо количество цигари без български акцизен бандерол задържаха митнически служители при проверка на столичен паркинг.\n\n\r\nВечерта, на 06 ноември, митничарите от \"Митническо разузнаване и разследване\" извършват проверка на четири товарни автомобила, спрели на паркинг в покрайните на София, поради съмнения, че превозват нелегални акцизни стоки.\r\nВ товарното помещение на единия от камионите са открити 93 мастербокса цигари от марката \"GR White\". \r\nВ другият автомобил са открити още 131 мастербокса от същата марка, както и един мастербокс цигари марка \"Marlboro\". \r\nОбщото количество на задържаните цигари е 112 480 кутии или 2 249 600 къса цигари без български акцизен бандерол. \r\n                    \n                    \n                В другите два проверени товарни автомобила са открити тайници, които към момента на проверката са били празни. Образувано е досъдебно производство по описа на Митница Столична под надзора на Софийска районна прокуратура. Работата по случая продължава.", "date": "2018.11.09", "title": "Задържаха 2 милиона къса безакцизни цигари в София"}
{"url": "https://www.dnes.bg/obrazovanie/2018/11/09/rektoryt-plagiat-ot-tu-varna-osvoboden.393114", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nРекторът на Техническия университет във Варна ще бъде освободен заради плагиатство. Това стана ясно след проверка на Комисията по академична етика към МОН. \r\nСрещу проф. Росен Василев са постъпили сигнали, които твърдят, че академикът е станал професор и доктор на науките благодарение на дословно преписани чужди трудове. \r\nПо думите на министър Красимир Вълчев решението на Комисията може да бъде обжалвано пред съда и проф. Василев да докаже, че твърденията за плагиатство не са верни. Пред органа, който следи за академичната етика към Министерството, обаче, ректорат на ТУ Варна не е успял да опровергае твърденията за измамата. \r\n                    \n                    \n                \"Комисията се състои от специалисти, които са авторитетни учени и са произнесли, че има плагиатство. Доверявам се на тяхната експертиза и становище\", коментира министър Вълчев пред . \r\nОт ръководството на Техническия университет обаче категорично отричат заключението на доклада на Комисията, че за да стане професор, Василев е ползвал трудове на свои колеги без да ги цитира.\r\nОт университета заявиха, че от просветното министерство не са предоставили на Василев сигналите срещу него и обвиненията ще се разрешат по съдебен ред. \r\nА министърът на образованието разкри, че Комисията работи по още три сигнала за плагиатство.\r\n ", "date": "2018.11.09", "title": "Ректорът-плагиат от ТУ Варна – освободен! "}
{"url": "https://www.dnes.bg/stranata/2018/11/09/shofior-zagina-pri-katastrofa-mejdu-shumenski-sela.393147", "text": "Шофьор на лек автомобил е загинал на пътя между селата Надарево и Кочово, съобщават от МВР - Шумен. \r\nСигналът за пътното произшествие е получен в полицията малко преди 15:00 часа. \r\nПо първоначална информация водачът загубил контрол над автомобила и се блъснал в дърво край пътя. В следствие на удара той е починал на място. \r\nРаботата по изясняване на случая продължава.", "date": "2018.11.09", "title": "Шофьор загина при катастрофа между шуменски села"}
