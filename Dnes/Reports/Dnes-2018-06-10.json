{"url": "https://www.dnes.bg/akoshtete-vqrvaite/2018/06/10/strastnoto-celuvane-spored-zodiiata-ii-chast.378798", "text": "След като вчера ви запознахме с това как се справят първите шест зодии с целувките, ето, че идва ред и на останалите представители в зодиака.\n\r\n\n\r\nЕлементът Въздух и покровителката Венера са направили всичко, за да утвърдят този знак като въплъщение на любовта във всичките ѝ прояви. Целувката за тях е изкуство и може да се характеризира с нежност и съблазън. Представителите на знака усещат винаги желанието на партньора. Те са много страстни по природа, но никога няма да усетите някакво налагане и груба сила. При тях водеща е романтиката. Когато става въпрос за съблазън, те нямат равни. Бъдете игриви в отношенията си, съхранявайте ги и ще бъдете щастливи много години с такъв партньор.\r\n                    \r\n                    \r\n\n\r\nПри тях доминира сексуалният магнетизъм. Този знак е само за избрани – не всеки може да издържи на техните правила и игра. Скорпионите са привлечени от тайните и установените правила. И обичат да ги нарушават. Ако партньорът отговаря на тези условия, Скорпион е идеалния партньор. Дългите целувки и нежността не са за Скорпионите. Ако чувствата вече са избледнели, Скорпионът няма да откаже целувка, но партньорът веднага ще почувства студа.\r\nВижте за останалите зодии в ", "date": "2018.06.10", "title": "Страстното целуване, според зодията (II част)  "}
{"url": "https://www.dnes.bg/politika/2018/06/10/borisov-prie-pokanata-na-iyldyrym-otkrivat-tanap.378926", "text": "Премиерът Бойко Борисов ще посети Турция на 12 юни.\n\r\nПосещението на Борисов е по покана на турския му колега Бинали Йълдъръм, съобщиха от правителствената пресслужба на Турция.\nПрограмата предвижда българският премиер и придружаващите го лица да пристигнат на 12 юни сутринта на летището \"Аднан Мендерес\" в Измир. Двамата премиери ще разговарят в офиса на Йълдъръм в град Измир. Гостът ще се включи в програмите, в които ще участва Йълдъръм, допълниха от преслужбата.\n\r\nМиналата седмица Йълдъръм в телефонен разговор с Борисов специално го бе поканил да присъства на официалната церемония по откриването на Трансанадолския газопровод /ТАНАП/, която ще се състои на 12 юни в град Ескишехир.\r\r\n                    \r\n                    Двамата премиери тогава се договориха и да проведат среща, на която да обсъдят въпроси от двустранен характер, предаде БТА.\n\r\nПо Трансанадолския газопровод /ТАНАП/ ще се доставя газ на Турция от Азербайджан.\r\nЗа церемонията по откриването, която ще се състои в присъствието на Ердоган и на азербайджанския президент Илхам Алиев, са поканени държавни глави, премиери, политици от различни страни.\r\n ", "date": "2018.06.10", "title": "Борисов прие поканата на Йълдъръм, откриват ТАНАП "}
{"url": "https://www.dnes.bg/notifikacii/2018/06/10/ivet-lalova-pyrva-v-biaganeto-na-200-m-v-stokholm.378928", "text": "Ивет Лалова спечели бягането на 200 метра на турнира от Диамантената лига по лека атлетика в Стокхолм (Швеция).\r\nБългарката финишира за 22.63 секунди, подобрявайки с една стотна най-силния си резултат за сезона.\r\n34-годишната българска спринтьорка имаше до момента 22.64 секунди на Диамантената лига в Рим, където завърши на второ място.\r\nВтора се класира Бет Добин (Великобритания) с личен рекорд от 22.83 секунди, а трета е сънародничката й Аника Онуора с 23.38 секунди, най-добър резултат за сезона.\r\n", "date": "2018.06.10", "title": "Ивет Лалова първа в бягането на 200 м в Стокхолм!"}
{"url": "https://www.dnes.bg/notifikacii/2018/06/10/germaniia-s-nov-plan-za-ubejishteto-sled-ubiistvoto-na-momiche.378929", "text": "Вътрешният министър на Германия Хорст Зеехофер отново изрази днес желание системата за предоставяне на убежище в страната да бъде реформирана.\r\nПоводът е убийството на момиче, за което е заподозрян иракски кюрд, кандидатствал за убежище, предаде ДПА.\n \"Политиката за убежище в Германия трябва да бъде преработена из основи. Ние все още нямаме подходящ правилник за бъдещето\", каза Зеехофер в коментар, публикуван от неделното издание на в. \"Билд\".\r\nИма информация, че министърът ще представи във вторник пред медиите план от 63 точки по темата, призоваващ мигрантите без документи да не бъдат допускани в Германия на границата и да бъдат приети по-строги правила за депортиране.\rДвайсетгодишен кандидат за убежище от Иракски Кюрдистан беше върнат в Германия снощи. Той избягал от Германия след убийството на 14-годишно германско момиче.\r\nСпоред полицията в Иракски Кюрдистан мъжът признал, че убил момичето, преди да бъде екстрадиран.\r\nЗаподозреният получил отказ за убежище в Германия в края на 2016 г., но успял да предотврати депортирането си с помощта на правен съветник.\r\nМъжът трябва да се изправи пред магистрат днес в германския град Висбаден.\r\nКонсерваторите на германската канцлерка Ангела Меркел призоваха за по-строги имиграционни правила и по-бързо депортиране на отхвърлени кандидати за убежище след общественото възмущение заради случая с 14-годишната Сузана Фелдман, за която се предполага, че е била убита и изнасилена от 20-годишния иракчанин Али Башар, посочва Ройтерс.\r\nСпоред полицията Фелдман била намерена мъртва в сряда в гориста местност във Висбаден близо до бежански център, където живял заподозреният нападател.\r\nБашар беше екстрадиран от иракските власти, след като бил арестуван в петък от силите за сигурност в Иракски Кюрдистан. Той напуснал Германия заедно с роднини по-рано този месец.\r\n\"Процедурите и правилата за убежище, подслоняване и интеграция трябва да бъдат внимателно прегледани\", каза лидерът на консерваторите в парламента на провинция Райнланд-Пфалц Кристиан Балдауф.\r\nСпоред него щедрите гаранции за защита на бежанците в Германия пораждат сериозни въпроси.\r\n\"Кой може да разбере, че получил отказ кандидат за убежище, съден няколко пъти за различни престъпления за извършено насилие, не може да бъде депортиран, но същият този човек успява да пътува обратно до родната си страна при потайна операция?\", заяви Балдауф.\r\nИракчанинът, пристигнал в Германия в разгара на европейската миграционна криза през 2015 г., бил известен на полицията, защото проявил насилие към длъжностни лица във връзка с убежището.\r\nПо-рано Башар бил заподозрян за изнасилване на 11-годишно момиче в бежански център. \r\nПредседателят на долната камара на германския парламент Волфганг Шойбле каза, че Германия трябва да затегне сравнително великодушните си правила за предоставяне на убежище.\r\n\"Трябва да орежем части от нашия германски закон, ако искаме да стигнем до обща европейска политика за убежището\", заяви той. (БТА)", "date": "2018.06.10", "title": "Германия с нов план за убежището след убийството на момиче"}
{"url": "https://www.dnes.bg/notifikacii/2018/06/10/io-io-efekt-zashto-pylneem-byrzo-sled-otslabvane.378779", "text": "Голяма част от хората със затлъстяване ежегодно предприемат диети за отслабване, но едва 1/4 от тях успяват да задържат постигнатата редукция на тегло. При по-голямата част от хората настъпва бързо възстановяване на изходното или дори по-високо от него тегло (т.нар. \"йо-йо\" ефект). \r\nКакви са причините за това?\r\n \r\nФакторите, които са свързани с възстановяването на теглото след редукцията му са: \r\nМинималният пакет от лабораторни изследвания, които е препоръчително да се направят при хора със затлъстяване включва: кръвна захар на гладно, липиден профил (общ холестерол, HDL, LDL – холестерол, триглицериди), пикочна киселина и креатинин, тиреоидна функция (изследване на ТСХ), чернодробни ензими. Вашият лекар може да реши да разшири пакета от изследвания при съмнение за съпътсващо заболяване – например: \r\nПсихиатричните заболявания и по-точно медикаментозното им лечение са честа причина за неконтролирано покачване на тегло. Редица психологически проблеми също, като дистрес, чувство на неудовлетвореност, депресия са допринасящи фактори за прекомерна консумация на храна. Като последица от това се появява чувството за вина, водещо до порочен кръг, в който приемът на храна е основна проява.\r\n \r\n\r\n ", "date": "2018.06.10", "title": "Йо-йо ефект – защо пълнеем бързо след отслабване?"}
{"url": "https://www.dnes.bg/stranata/2018/06/10/piian-zad-volana-no-ne-za-pyrvi-pyt-shofioryt-narushitel-bil-s-14-akta.378930", "text": "41-годишният шофьор на автобус, който тази сутрин беше арестуван пиян и дрогиран преди да потегли на курс за ученическа екскурзия, има издадени 14 постановления за нарушения на Закона за движение по пътищата.\r\nТова съобщи говорителят на Областната дирекция на МВР Ивана Милева за Радио \"Фокус\" - Варна.\r\nДве от наказателните постановления, наложени на шофьора – през 1999 година и 2006 година, касаят именно шофиране в нетрезво състояние.\r\nВодачът е бил лишен от правоспособност за управление на моторно превозно средство и е бил осъден за тези две нарушения. \nДнес водачът е тръгнал преди 8.30 часа, по-рано от предварително обявеното и от времето за задължителната проверка на полицаите.\r\r\n                    \r\n                    Тя отказа да даде информация къде точно в страната е трябвало да пътуват учениците. Групата била от 35 деца от 1 до 3 клас, съобщи bTV.\r\nВеднага след като е установено, че шофьорът на автобуса е пиян и дрогиран, те са били прехвърлени на друг автобус с друг водач, който е потеглил към избраната от тях дестинация\r\nМилева припомни, че тази сутрин, малко след 8.30 часа е извършена полицейска проверка на автобус \"Еос\", чийто 41-годишен водач е употребил алкохол с концентрация 1,27 промила в издишания въздух.\r\nНа по-късен етап направените тестове са установили, че той е употребил и наркотични вещества. Той е бил е задържан на момента за срок до 24 часа. Районната прокуратура е информирана за инцидента.\r\nПо данни на говорителя на Областната дирекция на МВР проверката, извършена сутринта, е във връзка със задължението на полицията да проверява за алкохол и наркотични вещества всички водачи на автобуси, които тръгват за ученически екскурзии.\r\nОДМВР получава предварително информация за ученическите екскурзии, които се организират от варненските училища. При всяка екскурзия се извършва проверка непосредствено преди тръгване.", "date": "2018.06.10", "title": "Пиян зад волана, но не за първи път! Шофьорът-нарушител бил с 14 акта"}
{"url": "https://www.dnes.bg/notifikacii/2018/06/10/nadal-pak-e-na-vyrha-ispanecyt-pobedi-tiim-vyv-franciia.378932", "text": "Испанецът Рафаел Надал спечели за рекорден 11-и път Откритото първенство на Франция по тенис.\r\nПоставеният под номер 1 Надал победи на финала седмия в схемата Доминик Тийм (Австрия) с 6:4, 6:3, 6:2.\r\nПодробности четете на \r\n ", "date": "2018.06.10", "title": "Надал пак е на върха! Испанецът победи Тийм във Франция"}
{"url": "https://www.dnes.bg/world/2018/06/10/shveicarcite-za-ogranichavaneto-na-saitove-za-hazart.378933", "text": "Швейцарците гласуваха на референдуми днес против налагането на забрана на търговските банки да емитират пари и за блокиране на чуждестранните сайтове за хазартни игри, предадоха световните агенции.\r\nНа едното допитване, с гласовете на около 75,7 процента от избирателите, бе отхвърлен радикален план за разрешаване единствено на централната банка да емитира пари. Мнозинството от гласоподавателите във всички швейцарски кантони са се обявили против предложението, сочат окончателните резултати.\r\nЕвентуалното одобряване на плана щеше да означава радикална промяна на швейцарската финансова система. Безпокойствата за потенциалните рискове за националната икономика изглежда са убедили избирателите да отхвърлят предложението, отбелязва Ройтерс.\r\r\n                    \r\n                    ДПА посочва, че вносителите на проекта са искали да реформират паричната система на Швейцария, за да бъде защитена икономиката при бъдеща криза. Концепцията, разработена от германски и швейцарски икономисти, щеше да предотврати прекомерното отпускане на кредити от търговските банки, тъй като щеше да даде монопол на централната банка върху емитирането на пари. Тя обаче се натъкна на съпротива от страна на всички основни политически партии, както и на компании и банки, според които би навредила на кредитната система.\r\nСега швейцарските банки могат да отпускат заеми само ако са се сдобили с еквивалентна сума от централната банка, други кредитори или депозити на клиенти. Ако планът бе одобрен, Швейцария щеше да стане първата държава в света с монопол на централната банка върху емитирането на пари, отбелязва ДПА.\r\nФранс прес посочва, че едва около една десета от паричната маса в Швейцария е емитирана от централната банка.\r\nНа другия референдум, 72,9 процента от избирателите подкрепиха блокирането на достъпа в страната до чуждестранни сайтове за хазартни игри и разрешаването само на такива, регистрирани в Швейцария, предаде Франс прес, като се позова на прогнозни резултати на обществената телевизия.\r\nГласоподавателите във всички швейцарски кантони са подкрепили предложението. На референдума обаче са гласували едва около една трета от избирателите.\r\nРеферендумът бе за вече одобрен от парламента нов закон за хазартните игри, който е един от най-рестриктивните в Европа. Той е благоприятен за швейцарските казина и лотарии, отбелязва Франс прес.\r\nМладежките организации на Зелените и на либералите обаче събраха подписи за организиране на референдум за закона, обвинявайки правителството в авторитарни методи и цензура в интернет.\r\nНормативният акт, който ще влезе в сила догодина, ще въведе данък върху хазартните игри с цел отчисляване на средства за програми за борба срещу пристрастяването към хазарта и подпомагане на зависими хора.\r\nНа трети референдум днес, жителите на Вале отхвърлиха възможността швейцарският кантон да приеме зимните олимпийски игри през 2026 година, предаде Асошиейтед прес.\r\nПочти 54 процента от гласувалите са се обявили против евентуалното провеждане на олимпиадата в град Сион.\r\nМестните власти дадоха да се разбере, че няма план Б и с кандидатурата е свършено. (БТА)\n\r\n ", "date": "2018.06.10", "title": "Швейцарците \"За\" ограничаването на сайтове за хазарт"}
{"url": "https://www.dnes.bg/notifikacii/2018/06/10/demireva-skochi-2-metra-no-zavyrshi-vtora.378931", "text": "Българката Мирела Демирева завърши на второ място в дисциплината скок височина на състезанието от Диамантената лига по лека атлетика в Стокхолм (Швеция).\r\nОлимпийската вицешампионка от Рио 2016 Демирева завърши с 200 сантиметра, които премина при третия си опит, като за първи път в кариерата си тя преодоля гросмайсторската граница.\r\nСветовната шампионка Мария Ласицкене (Русия) постигна 42-а поредна победа в официално състезание. Тя също завърши с 200 сантиметра, но от първия опит.\r\nЛасицкене няма загуба почти две години, като за последно остана втора на националния шампионат на Русия в Чебоксари на 23 юни 2016 година.\r\nТрета се нареди представителката на домакините Ерика Кинсей със 194 сантиметра.\r\n ", "date": "2018.06.10", "title": "Демирева скочи 2 метра, но завърши втора "}
{"url": "https://www.dnes.bg/obshtestvo/2018/06/10/ot-pes-plashili-bsp-s-izkliuchvane-zaradi-istanbulskata-konvenciia.378934", "text": "Партията на европейските социалисти, чийто лидер е Сергей Станишев, е заплашила БСП със замразяване на членството и дори с изключване, ако червените не променят позицията си за Истанбулската конвенция.\n\nТова е обявила лидерката на БСП Корнелия Нинова на Националния съвет на партията, пише .\r\nСергей Станишев не е бил на заседанието, Нинова също не го е споменала в речта си. Лидерката е поискала решение от пленума дали БСП да промени позицията си за Истанбулската конвенция. Но е предупредила, че ако това стане, тя ще се съобрази с решението, но ще освободи лидерския пост.\r\n                    \r\n                    \r\nНинова разказала, че от ПЕС са подготвили работна група, която ще се срещне с организаторите на “София прайд” и с БСП, предвождана от генералния секретар на ПЕС Ахим Пост. Участници в пленума допълниха дори, че вторият човек в ПЕС след Станишев водел 30-членна делегация. \n\r\nНеофициално източници от ПЕС обясниха, че подобна група не е била в София, нито е отлагала посещението. Вероятно от БСП са използвали тази неточна информация, за да скрепят редиците след гей парада.\n\r\nВ средата на юли предстои планирана отдавна мисия на ПЕС, която няма нищо общо със “София прайд”.\n\r\n“Ако по някои точки сме имали дискусия, по позицията ни за Истанбулската конвенция нямаме промяна”, заяви Атанас Зафиров, член на ИБ на БСП. Той смята, че ПЕС няма да изключи БСП, защото “е една от малкото социалистически партии в Европа, които бележат ръст”. От партията са пратили на ПЕС информация за законодателните инициативи срещу насилието над жени, които БСП е предприела.\n\r\nПрез първия си мандат Бойко Борисов бе отмъстителят, който обещаваше да вкара в затвора всички престъпници, но нищо не се случи. През втория бе строител на магистрали, но доклад на Световния икономически форум постави България на 93-о място по качество на пътищата. Сега Борисов е в ролята на обединител - обединява Западните Балкани, Европа с Русия, а не може да обедини министрите в собствения си кабинет - Ангелкова и Симеонов, заяви Нинова пред пленума и обяви, че на 21 юли БСП ще представи своята алтернатива “Визия за България”.\n\r\nНа заседанието е приета позиция на БСП по проектите за модернизация на армията. Партията ще ги подкрепи, но под условие и ще оттегли подкрепата си при съмнение за корупционни практики.\n\r\nОтносно пакета “Мобилност” БСП ще изпрати декларация до шефа на групата на социалистите и демократите в Европарламента и до лидера на ПЕС Сергей Станишев, с която ще търси подкрепа за промяна на регламентите.", "date": "2018.06.10", "title": "От ПЕС плашили БСП с изключване заради Истанбулската конвенция"}
{"url": "https://www.dnes.bg/temida/2018/06/10/izdirvaniiat-ot-interpol-martin-georgiev-ostava-v-aresta.378935", "text": "Издирваният с червена бюлетина в Интерпол Мартин Георгиев - Джито вече е с постоянна мярка \"задържане под стража\", предаде Нова телевизия.\r\nСпециализираният съд го остави в ареста, след като преди два дни той отишъл, за да се предаде в ГДБОП, заедно с адвоката си.\r\nГеоргиев е издирван от три години като лидер на престъпна група. Другите участници, част от които негови роднини, бяха арестувани за поръчкови убийства, разпространение на дрога, рекет и пране на пари при показна акция през 2015 г.\r\nАдвокатът на Георгиев твърди, че той не се е укривал и през цялото време е бил в дома си в България, но никой не го е търсил.", "date": "2018.06.10", "title": "Издирваният от Интерпол Мартин Георгиев остава в ареста "}
{"url": "https://www.dnes.bg/notifikacii/2018/06/10/pica-kartofki-koi-hrani-da-izbiagvate-na-plaja.378830", "text": "През лятото едно от най-любимите занимания на повечето от нас е прекарването на мързеливо време на плажа под жаркото слънце, с питие с ръка или в прохладната вода на морето.\r\nДокато сме на плажа обаче трябва и да похапнем нещо. Често храната, поднасяна на преносими щандове на плажа, е вредна и със съмнително качество.\r\nКои са продуктите, които е по-добре да избягвате, когато сте на плажа?\r\n\r\nВ бургерите има разтопено сирене или кашкавал, които под жаркото слънце стават потенциално опасни, ако не се изядат веднага. Вие няма как да знаете кога точно са направени тези бургери и колко време са стояли на открито. В тях има и сосове, които не трябва да стоят на горещо прекалено дълго, да не говорим за излишните калории, с които товарите организма си в лятната жега.\r\r\nАко на плажа минава човек с количка за пици или носи пици на парче, не купувайте по същата причина, поради която не трябва да консумирате и бургери. \r\n", "date": "2018.06.10", "title": "Пица, картофки...  Кои храни да избягвате на плажа? "}
{"url": "https://www.dnes.bg/obshtestvo/2018/06/10/bum-na-ruski-turisti-niamalo-da-ima-stradali-ot-bezparichie.378936", "text": "Броят на руските туристи в Турция е нараснал до близо 70 процента, а в Чехия делът на руските туристи достигна нивото отпреди кризата. При това летуване в чужбина могат да си позволят твърде малко хора. Желанието за почивка на Крим е по-скоро мечта, отколкото реална възможност, пише Иван Преображенский, .\n\r\nПрез 2017 година руснаците се завърнаха в първата десятка на най-щедрите туристи. По експертни оценки те се похарчили в чужбина над 31 млрд. долара, изпреварвайки по този показател южнокорейците и италианците. В чужбина се надяват, че през 2018 година руският туризъм ще се засили още повече. Това прогнозира например уважаваната консултантска организация ПрайсуотърхаусКупърс. Какви са преимуществата на руския турист пред неговия китайски или европейски събрат? И защо в чужбина толкова много обичат руските туристи?\r\n                    \r\n                    \r\n\n\r\nРуснаците са спокойни по нрав и не бързат за никъде. В Прага, например, средностатистическият чужд турист се задържа по 2,5 денонощия, а руснакът остава там цели 4,5 дни. По броя на нощувките руснаците бият всички конкуренти и във Финландия. Чуждестранните хотелиери обичат руснаците, заради тяхната готовност да харчат пари и заради дългите им престои в хотел.\n\r\nПолитиката си е политика, но като туристи руснаците са добре дошли в Европа. Официалните статистики обаче показват, че не бива да се разчита на сериозен ръст на руските туристи в чужбина - не защото повечето руснаци нямат задгранични паспорти, а защото страдат от безпаричие. Около 20% от руснаците заявяват, че липсата на средства е главната причина да не пътуват в чужбина.\r\nБлизо 80% от жителите на Руската Федерация заявяват, че през лятото ще си останат у дома или ще летуват на вилата си. Едва 4% от анкетираните признават, че искат да заминат в отпуск извън пределите на бившия Съветски съюз. В бившите съюзни републики този процент е още по-нисък (3 на сто).\n\r\n9% от анкетираните руснаци заявяват, че ще почиват в Крим. Това навярно трябва да се приема по-скоро като абстрактно желание. Две трети от тези 9% едва ли ще заминат за Крим. Полуостровът изобщо не е в състояние да поеме 13 млн. туристи, нито дори 10 милиона. През 2017 година там са почивали малко повече от 5 милиона руснаци. Възможно е обаче в тази цифра да са включени и командированите руснаци. Ситуацията не се промени и с откриването на Керченския мост.\n\r\n\n\r\nТака че за мнозина отпуската в Крим е въпрос на престиж, ако не и на идеология. Как стоят обаче нещата с онези, които искат да пътуват зад граница? Колко и какви са тези руснаци? Предполага се, че става дума за малко повече от 7% - една част от тях навярно са заявили, че ще се запътят към Крим, за да отговорят „правилно“ на зададения от социолозите въпрос, но всъщност ще предпочатат да почиват в Турция например.\n\r\nА тези, които ще тръгнат за Европа, не са от известните милиардери, чиито брой в Русия нарасна от 2014 година насам. Това са предимно местни величия и държавни служители от средния ешелон, понатрупали корупционни пари.\n\r\nИма и трета група – към нея спадат онези жители на големите градове, които са свикнали да пътуват зад граница, за да поемат \"глътка свобода\". Тези хора се радват, че все още могат да си позволят да побродят из Париж, Рим или Прага. Техният брой обаче също намаля покрай всеобщото снижаване на доходите през последните години.\n\r\nС други думи, отпуската в чужбина престана да бъде общодостъпна, както изглеждаше в началото на 2010-те години. Сега, както и по времето на късния Съветски съюз, пътуването в чужбина все повече става въпрос на социален статус – дори и пътуването до Турция.\r\nСамо дето всичко се решава не от някой съветски чиновник, а от достъпа до корупционни пари. В днешна Русия вече го има същото разделение, което характеризираше и СССР - в чужбина пътува номенклатурата,  обслужващата я интелигенция, както и някои \"бизнесмени\".", "date": "2018.06.10", "title": "Бум на руски туристи нямало да има. Страдали от безпаричие"}
{"url": "https://www.dnes.bg/notifikacii/2018/06/10/ministyr-italiia-niama-planove-da-napuska-evrozonata.378937", "text": "Новото популистко италианско правителство няма планове за излизане на страната от еврозоната. Това заяви в интервю за в. \"Кориере дела сера\" министърът на икономиката Джовани Триа.\r\nПозицията на правителството е ясна и единодушна - не се обсъжда план за излизане от еврозоната, подчерта Триа, цитиран от Асошиейтед прес.\r\nТриа, който е професор по икономика, бе изборът, направен в последната минута, за да смени кандидата за този пост, представен от коалицията.\r\nПрезидентът на Италия Серджо Матарела отказа да одобри избрания за креслото на икономическия министър от лидерите на Движението \"Пет звезди\" и крайнодясната партия \"Лига\", който твърдеше, че има план за напускането на Италия на еврозоната, припомня АП. (БТА)", "date": "2018.06.10", "title": "Министър: Италия няма планове да напуска еврозоната!"}
{"url": "https://www.dnes.bg/notifikacii/2018/06/10/pak-gaf-ot-trymp-za-komiuniketo-na-g-7-dali-tozi-pyt-e-za-dobro.378938", "text": "Понякога е по-добре да не се напъваш да прикриеш нещо, което така или иначе не може да се скрие. Тъкмо това направи Доналд Тръмп, когато в последна минута, пътувайки за Сингапур, оттегли одобрението си за съвместното комюнике на страните от Г-7, според Михаел Книге, .\n\n\nДоналд Тръмп е майстор на подобни ходове. Не за пръв път той се оттегля по подобен начин от международни споразумения. В сравнение с иранското атомно споразумение, преките последици от сегашния му отказ наистина са значително по-малки, тъй като документът от Квебек няма задължителен характер, нито път е особено обхватен.\rСимволичните щети от тази му постъпка обаче несъмнено са огромни. Това е първият път, когато страните от Г-7 не успяват да се обединят около съвместно комюнике.\n\r\nА може пък и да е за добро. Защото фундаменталните различия повече просто не могат да бъдат прикривани. Изявата на Тръмп в Квебек за пореден път показа какво мисли той за най-близките съюзници на САЩ и за световния ред, установен в света след Втората световна война: тези неща явно са му абсолютно безразлични. Нещо повече: Той активно руши и подкопава основите на този ред. В комюникето беше предвидено да си изрази позиция в защита на „свободната, честна и взаимноизгодна търговия\" и срещу протекционизма. Това обаче щеше да е пълна лъжа.\n\r\nУсърдният протекционист Тръмп ясно показа в Квебек, че няма никакво намерение да се отказва от досегашната си политическа линия на \"America First\", която внася огромен разкол между европейците и САЩ. Всеки, който е очаквал нещо по-различно, явно има склонност да приема желаното за реално.\n\r\nПрезрителното отношение на Тръмп към Г-7 просто нямаше как да остане прикрито. За него срещата в Квебек явно е била досадно задължение, което трябва да изтърпи, преди да се захване с важната си миротворческа мисия в Сингапур. Надменността, която Тръмп излъчваше по време на цялата среща в Канада, трудно би могла да бъде надмината.\n\r\nПрезидентът пристигна късно и си тръгна по-рано от всички, но не пропусна да произнесе една от типичните за него тиради пред журналистите: накара се на медиите, заплаши съюзниците си с окончателно спиране на търговските отношения, ако не се откажат от твърдата си позиция в спора за митата, самопохвали се за укрепването на американската икономика, атакува предшественика си Барак Обама. А накрая и заяви, че Русия трябва отново да бъде поканена за участие в Г-7, с което застана открито срещу всички останали държавни и правителствени ръководители, (с изключение на италианските) които вече бяха отхвърлили подобна възможност.\n\r\nСловоблудствата и игричките на Тръмп не са нещо ново. В Квебек той просто за пореден път показа типичното си поведение на тиранина от Белия дом. Явно е време да свикнем с мисълта, че отношенията между Тръмп и неговите съюзници в Европа няма да се подобрят. Американският президент действително е убеден, че „в продължение на десетилетия САЩ са били само използвани\", което повече нямало да бъде допускано. А партньорите на САЩ Тръмп неслучайно нарече „така наречените съюзници\".\r\n\n\r\nОстаналите шест държавни и правителствени ръководители в крайна сметка не успяха да откажат Тръмп от неговия протекционистки уклон, нито от замислените от него наказателни мита. Толкова по-важно беше те да защитят позицията си пред него, макар че това не решава основните проблеми. За европейците обаче е важно поне да направят опит да защитят базиращия се на правила международен ред в света – дотогава, докато Вашингтон, дай боже, се вразуми.\n\r\nТова може и да изисква повече време, но не непременно. Тръмп ще получи квитанцията за досегашната си политика още през тази есен, когато американците ще трябва да гласуват на междинните избори. Ако републиканците тогава загубят мнозинството си в едната или дори двете камари на парламента, един новоизбран Конгрес би могъл, ако не да спре, то поне да затрудни опасната протекционистка политика на Тръмп.", "date": "2018.06.10", "title": "Пак гаф от Тръмп за комюникето на Г-7. Дали този път е за добро?"}
{"url": "https://www.dnes.bg/notifikacii/2018/06/10/putin-moskva-chaka-g-7-i-sreshta-s-trymp-kogato-e-gotov.378916", "text": "Владимир Путин заяви, че Русия не е решавала да напусне Г-7 и би се радвала да посрещне нейните членове в Москва. Отговорът на руския президент е във връзка с въпрос на Доналд Тръмп, че Русия е трябвало да бъде поканена на среща на седемте в Канада, предаде Ройтерс.\n\r\n\"Не сме (избирали) да напуснем, нашите колеги в един момент отказаха да идват в Русия, ръководени от известни съображения. Заповядайте, ще се радваме да видим всички у нас, в Москва\", каза Путин пред репортери на срещата на върха на Шанхайската организация за сътрудничество.\n\r\nВ петък Тръмп заяви, че Русия е трябвало да участва в срещата на върха на Г-7 в Канада в края на тази седмица - идея, която дори Москва сякаш отхвърли с изявлението си, че се е фокусирала върху други формати, съобщава БТА. Русия беше извадена от Г-8 заради анексирането на Крим преди четири години.\n\r\nПутин обаче добави, че общата покупателна способност на оглавяваната от Русия и Китай ШОС надхвърля тази на Г-7. В Г-7 сега влизат САЩ, Канада, Япония, Великобритания, Италия, Франция и Германия.\r\nРуският президент заяви, че според него е важно да има среща между него и Тръмп, както и че тя може да се състои, когато САЩ бъдат готови.\n\r\nПутин нарече просто \"празни приказки\" обвиненията на Г-7 срещу Русия, предаде Асошиейтед прес. Той каза, че комюникето на Г-7, в което Русия е обвинена в дестабилизиращи действия, почива на \"неубедителни\" аргументи, точно както е било с твърденията за руско участие в отравянето на бившия разузнавач Сергей Скрипал и дъщеря му.\n\r\n\"За пореден път не беше казано нищо конкретно\", заяви Путин. По думите му е време да се спре с \"приказването\" и да се премине към решаване на истинските проблеми.\n\r\nВеликобритания обвини Русия за отравянето през март на Скрипал и дъщеря му в Солсбъри с нервнопаралитично вещество. Москва категорично отрече обвиненията. В продължение на седмици двамата Скрипал бяха в критично състояние, след което се възстановиха.", "date": "2018.06.10", "title": "Путин: Москва чака Г-7. И среща с Тръмп, когато е готов!"}
{"url": "https://www.dnes.bg/politika/2018/06/10/ninova-borisov-se-provali-kato-stroitel-obedinitel.378912", "text": "Борисов се провали във всичките си мисии - на отмъстител, строител и обединител. Това заяви председателят на БСП Корнелия Нинова на днешното заседание на Националния съвет на партията, съобщиха от пресцентъра на партията.\r\n\"През първия си мандат Борисов бе отмъстителят, който обещаваше да вкара в затвора всички престъпници и виновници за кражбите на прехода. Нищо такова не се случи. През втория си мандат бе строителят на магистрали и пътища. От доклада на Световния икономически форум за качеството на инфраструктурата става ясно, че пътищата в България са по-лоши, отколкото в Танзания, Алжир и Мали. В проучването страната ни е поставена на 93 място по качество на пътищата. И тази мисия на Борисов не е изпълнена\", каза Нинова.\r\r\n                    \r\n                    Тя припомни, че днес премиерът е в ролята на обединител.\r\n\"Обединява Западните Балкани, обединява Европа с Русия, а не може да си обедини министрите в собствения си кабинет - Валери Симеонов обвинява Ангелкова в корупция и сезира главния прокурор, а българският народ е по-разединен отвсякога\", коментира Нинова. По думите й БСП е готова с алтернатива - \"Визия за България\", която да представи на 21 юли на национално съвещание.\r\nТя уточни, че по проекта работят съветите към националния съвет на партията, както и експерти, които не са част от тези органи. Също така във визията ще бъдат включени и предложения на учените от БАН, които вече са представили на левицата свои предложения за политики и решения.\r\nНинова коментира и друга актуална тема - измамите в българските митници.\r\n\"Времето показва истината. На вота на недоверие към управляващите проблемите със системата БАЦИС бяха един от акцентите ни. Тогава ни критикуваха, че не сме били достатъчно аргументирани. Сега, няколко месеца по-късно, доклад на ОЛАФ установява точно това - подправени данни и фиктивно преминаване на товари\", обясни Нинова.\r\nТя се позова на европейската служба за борба с измамите, че \"в системата са били подавани данни за товари, които фиктивно преминават транзитно от Полша, Унгария, Германия, Франция, Литва и Словакия, за да достигнат Сърбия и Турция. Сръбската и турската страна са съобщили, че такива товари не са пристигнали на място. Разследването е обхванало 110 случая\". Нинова припомни, че тогава именно от БСП са сезирали институциите.", "date": "2018.06.10", "title": "Нинова: Борисов се провали като строител, обединител..."}
{"url": "https://www.dnes.bg/obshtestvo/2018/06/10/svetiiat-sinod-shte-pomognem-na-bratiata-ni-v-makedoniia.378913", "text": "Готови сме и днес да сторим всичко, което е по силите ни, за да подпомогнем нашите православни братя в днешна Македония. Това се казва в Патриаршеско и синодално послание по повод 1000-годишнината от учредяването на Охридската архиепископия, което беше прочетено днес след тържествената св. Литургия в храм-паметника \"Св. Александър Невски\" в София.\r\n\"Историческите съдбини на земите, в които по Божия воля всички ние живеем, и на християните, обитавали и обитаващи и днес този регион са сложни и превратни. Днес на Балканите съществуват съвсем различни в сравнение с далечното минало държавни и църковни реалности. Вследствие от различни обществено-политически процеси в този регион през годините са утвърдени нови държави и нови поместни Православни църкви – приемници на една или друга, съществувала в миналото църковна юрисдикция. Онова обаче, което продължава и днес да обединява всички нас – без изключение – е нашата от Христа Иисуса поверена ни спасителна православна християнска вяра. Онова, което и днес продължава да ни сплотява в едно, е единството ни в богочовешкото Тяло на светата и мъченическа Православна църква.\r\r\n                    \r\n                    Това беше и причината и главната наша подбуда Светият Синод на Православната ни църква да приеме предложената му от македонска страна роля на посредник, който да предприеме необходимите и възможни стъпки и действия пред останалите братски Православни църкви за уреждането на каноническия църковен статут на Православната църква в Република Македония, която повече от половин столетие страда от наложената ѝ църковна изолация. С този мотив и с това намерение възприехме в края на ноември 2017 г. и пристигналото от Република Македония желание и предложението да поемем върху си бремето на посредничеството за уреждане статута на Православната църква в тази страна\", се казва още в посланието и се посочва, че това по никакъв начин не може да предполага каквото и да било нарушаване на вековните правила в Църквата.\r\n\"През последната повече от половин година църковното и обществено внимание у нас е насочено с особена сила върху съседна Република Македония и по-конкретно върху темата за статута на Православната църква в тази страна, която за жалост в продължение на десетилетия пребивава вън от общение със семейството на поместните Православни църкви.\r\nТази тема и този проблем придобиха острота във връзка с официално заявеното от ръководството на тази Църква желание Българската Православна Църква – Българска Патриаршия да приеме ролята на нейна майка-Църква, и така най-сетне да бъде уреден каноничният статут на Църквата в днешна Македония. Желание, което беше възприето с внимание и чувство за отговорност от българска църковна страна, но същевременно и недвусмислено отрицателно от някои братски Поместни църкви, които открито заявиха своето несъгласие с подобно развитие на македонския църковен въпрос.\r\nЧаст от големия проблем за статута на Православната църква в днешна Република Македония е въпросът за историческата съдба на съществувалата в миналото Българска Охридска архиепископия, от чието учредяване през настоящата 2018 година се изпълват хиляда години. Проведени бяха и предстоят чествания на тази важна годишнина, които са поредно свидетелство за дълбочината на разделението сред братските Православни църкви по този въпрос.\r\nСъщевременно, във връзка с отказа на Българската Православна Църква да участва в тържествата, проведени на 27 и 28 май в историческия храм на Божията Премъдрост в град Охрид, към Свещеноначалието на светата Българска Патриаршия бяха отправени незаслужени упреци, достигащи до обвинения в предателство – тежки упреци, които, независимо дали са били плод на неразбиране или на недоброжелателство, донесоха ненужна горчивина на цялата ни Църква\", се казва още е посланието.\r\nТо е подписано от патриарх Неофит и всички митрополити.\r\n ", "date": "2018.06.10", "title": "Светият Синод: Ще помогнем на братята ни в Македония!"}
{"url": "https://www.dnes.bg/notifikacii/2018/06/10/sreshtata-trymp-kim-struva-na-singapur-15-mln-dolara.378914", "text": "Срещата на върха между президента на САЩ Доналд Тръмп и севернокорейския лидер Ким Чен-ун ще струва около 20 милиона сингапурски долара (15 милиона щатски), заяви премиерът на Сингапур Ли Сян Лун. \"Това е цена, която сме готови да платим\", заяви той, предаде ДПА. Агенцията цитира вестник \"Стрейт таймс\".\r\nОколо половината от тези разходи са за мерките за сигурност и те ще бъдат изцяло поети от сингапурските власти, каза Ли подчерта, че това е приносът на страната към международното събитие, което е и в неин интерес. \r\nПремиерът каза това в отговор на репортерски въпроси, зададени му в Международния пресцентър, където приблизително 2000 чуждестранни журналисти ще отразяват срещата на върха.\n\rВ навечерието на разговорите между двамата лидери, които са във вторник, сингапурските власти извършиха сериозна подготовка.\r\nЦелта на срещата, която ще е първата между действащ американски президент и севернокорейски лидер, е да се постигне споразумение за денуклеаризация на Корейския полуостров, в замяна на което да бъдат облекчени дипломатическите и икономически санкции срещу Пхенян. Последните дни обаче Тръмп даде да се разбере, че гледа на разговорите си с Ки като на опознавателни и не конкретизира очакванията си от преговорите.\r\nСингапурският премиер изтъкна, че е важно срещата да се състои, както е планирано, и отбеляза, че тя има потенциала да зададе нова посока на събитията на Корейския полуостров по начин, който да е \"благоприятен за сигурността и стабилността в региона\".\r\nТой отбеляза също, че решението срещата да е в Сингапур е показателно за приятелските отношения на страната му с двете страни. \"Това ни дава публичност\", каза Ли. \"Фактът, че сме избрани за място на срещата - ние не сме молили за това - по някакъв начин говори за отношенията на Сингапур със САЩ и Северна Корея.\"\r\nОсвен със сериозни мерки за сигурност Сингапур посреща двамата лидери и с цветя, поставени символично в дулата на оръдия. Днес в около 60 оръдия, останали от колониалната епоха по бреговете на на остров Сентоса, където ще се водят разговорите, бяха поставени букети от лилиуми, гербери и маслинови клонки.\r\n(БТА)", "date": "2018.06.10", "title": "Срещата Тръмп-Ким струва на Сингапур 15 млн. долара"}
{"url": "https://www.dnes.bg/notifikacii/2018/06/10/varna-hvanaha-piian-i-drogiran-shofior-shtial-da-prevozva-deca.378915", "text": "Във Варна е задържан е пиян и дрогиран шофьор на автобус, който е трябвало да превозва деца на ученическа екскурзия, съобщиха от Областната дирекция на МВР. \r\nОколо 8.30 тази сутрин при извършване на задължителна полицейска проверка на автобус, собственост на частна фирма, потеглящ за ученическа екскурзия, е установено, че водачът му - 41-годишен от Варна, е употребил алкохол с концентрация 1.27 промила в издишания въздух.\r\nПо-късно при направените допълнителни тестове, е констатирано, че освен алкохол мъжът е употребил и наркотични вещества.\r\n41-годишният водач на автобуса е задържан за срок до 24 часа, по случая е образувано досъдебно производство.\r\n \r\n ", "date": "2018.06.10", "title": "Варна: Хванаха пиян и дрогиран шофьор, щял да превозва деца"}
{"url": "https://www.dnes.bg/zvezdi/2018/06/10/keit-yptyn-pokaza-izvaiano-tialo-i-stana-seksapil-1.378802", "text": "Манекенката и актриса Кейт Ъптън оглави годишната класация за 100-те най-сексапилни жени на сп. \"Maxim\".\n\r\nОтличието е \"малка награда\" за всички усилия, които 25-годишната красавица прави, за да изглежда и да се чувства добре, каза тя пред списанието.\n\r\nФотосесията с Кейт Ъптън за класацията на най-сексапилните жени е направена в Израел. Тя каза, че за нея това е пътуване, за което е мечтаела - с толкова много исторически паметници, пише БТА.\n\r\n.Една от причините Кейт Ъптън да стане манекенка са били пътуванията, които предлага професията.\n\r\nОстаналите красавици, включени в класацията Хот 100 на най-горещите жени, ще бъдат разкрити на 19-и юни, когато излиза броят за юли и август.\r\n                    \r\n                    \r\nКласацията на най-сексапилните жени на сп. \"Maxim\" са оглавявали Тейлър Суифт, Стела Максуел, Хейли Болдуин.\n\r\nВижте я в ", "date": "2018.06.10", "title": "Кейт Ъптън показа изваяно тяло и стана Сексапил №1"}
{"url": "https://www.dnes.bg/notifikacii/2018/06/10/kruti-merki-kim-si-zakara-mercedesa-v-singapur.378911", "text": "\n\r\nКим Чен-ун е предпочел да се придвижва в Сингапур със собствения си брониран мерцедес С600 Пулман, съобщи кореспондент на ТАСС. \r\nС този автомобил лидерът на Северна Корея пристигна днес в хотел \"Сейнт Реджис\", където е настанена и делегацията от родината му за срещата на върха със САЩ.\r\nПрез март Северна Корея докара същата кола в Пекин заради визитата на Ким. Той я използва и по време на междукорейската среща на високо равнище в края на април.\r\nПо-късно днес лидерът на Северна Корея ще се срещне със сингапурския премиер Ли Сян Лун. Кортежът на Ким пристигна в хотела, съпроводен от повече от 20 мотоциклетисти и също толкова дипломатически и полицейски автомобили.\r\nСлед като пристигна пред официалния вход на хотела, кортежът се скри зад специален параван, поставен там от съображения за сигурност. Веднага след това движението по улицата бе възобновено, предава БТА.", "date": "2018.06.10", "title": "Крути мерки! Ким си закара мерцедеса в Сингапур"}
{"url": "https://www.dnes.bg/obshtestvo/2018/06/10/vegani-na-protest-da-se-zatvori-zooparkyt-v-stolicata.378917", "text": "\nБългарският вегански съюз организира протест с искане да бъде затворен Софийския зоопарк.\r\nНа събитието обаче се събраха едва 4-5 души. Точно по това време в столицата се изля и проливен дъжд.\r\nСпоред тях условията в зоопарка са ужасни, а животните са \"принудени да живеят в затвор без каквато и да е било вина в супер мизерни и окаяни условия\".\r\nТе настояват животните да бъдат незабавно освободени и пуснати в защитени паркове.\r\n ", "date": "2018.06.10", "title": "Вегани на протест - да се затвори зоопаркът в столицата"}
{"url": "https://www.dnes.bg/notifikacii/2018/06/10/edinstveniiat-risk-za-aec-belene-bil-politicheskiiat.378919", "text": "Проектът АЕЦ \"Белене\" е най-ниско рисковият проект в момента в света. Това показва критичен анализ на Виенския център за ядрена компетентност, каза Янко Янев – изпълнителен директор на центъра, пред БНР.\n\n\n\"Първо - защото площадката е лицензирана, второ - защото няма регулаторен лист, проектът е лицензиран – в това число и от Брюксел, трето – защото тежкото оборудване, което обикновено чакаш с години, за да бъде произведено, е произведено и даже е на площадката, и платено\", обясни той.\n\r\nСпоред Янев обаче съществува един голям риск – политическият. По думите му вторият по големина риск е неразбирането от политическата класа на това как се прави атомна енергетика.\r\"Големият проблем – ние имаме качествен оператор, ние имаме 40-годишен опит в експлоатация на атомни централи – нещо, което ОАЕ нямат, независимо от това, че са ужасно богати, ние имаме решение на проблема с радиоактивните отпадъци… Не искам никой да се обижда, но не допусках, че в българския парламент могат да се говорят абсолютни глупости, неверни научно-технически неща…\", коментира той\n\r\nСпоред директора на Виенския център за ядрена компетентност решението на парламента за АЕЦ \"Белене\" е неясно и не помага особено на енергийното ни министерство да преговаря и привлече стратегически инвеститори за проекта.\r\nВъпреки направената от парламента крачка напред, това, което също затруднява преговорите с еветуалните инвеститори, е липсата на законодателство, което ясно да казва, че страната ни има намерение да развива следващите години ядрена енергетика.", "date": "2018.06.10", "title": "Единственият риск за АЕЦ \"Белене\" бил политическият"}
{"url": "https://www.dnes.bg/stranata/2018/06/10/cherna-nedelia-na-pytia-myj-i-dete-zaginaha-pri-katastrofi.378920", "text": "9-годишно дете е загинало, а жена е пострадала при катастрофа на пътя Пирдоп - Клисура, съобщиха от пресцентъра на МВР.\r\nСигналът за тежкото пътнотранспортно произшествие е подаден днес около 9.50 часа. На място е установен челен сблъсък между два леки автомобила.\r\nПочинало е 9-годишно момиче, пътуващо в една от колите. Жена от същия автомобил е транспортирана за лечение.\r\nПри друг инцидент мотоциклетист загина на пътя Русе - Бяла. Сигналът за самокатастрофирал мотоциклет е подаден около 11.20 часа. Водачът е загинал на място.\r\nПричините за произшествията са в процес на установяване.", "date": "2018.06.10", "title": "Черна неделя на пътя: Мъж и дете загинаха при катастрофи"}
{"url": "https://www.dnes.bg/akoshtete-vqrvaite/2018/06/10/4-te-zodii-koito-skoro-shte-nameriat-polovinkite-si.378829", "text": "Лятото е на прага, а с него и приключенията, екскурзиите, летните партита и емоции. За някои то ще е още по-вълнуващо, тъй като ще са в плен на любовта. \r\n\r\n \r\nПрез пролетта и лятото на 2018 г. девата излиза от черупката си и започва да прекарва много време с близки и приятели. Отделят много време за забавления и купони, а скоро ги очаква и ново запознанство. В момента девите притежават такава харизма, която привлича като магнит околните. Флиртовете ще се превърнат в нещо по-сериозно и ако сте родени под този знак, съвсем скоро ви очакват романтични срещи, като от филмите.\r\n\r\n\r\n \r\nПролетта не беше много успешна за везните в интимен план, но съвсем скоро колелото ще се завърти. Единственото, което трябва да направят, е да не се отдават на негативните емоции, а да се завърнат към себе си – да общуват повече, да се борят за каузите, в които вярват. Везните ще срещнат своята нова тръпка на място, на което извършват доброволческа работа, на протест или на някаква друга социална активност.\r\n \r\n \r\n\r\n \r\n ", "date": "2018.06.10", "title": "4-те зодии, които скоро ще намерят половинките си"}
{"url": "https://www.dnes.bg/notifikacii/2018/06/10/i-trymp-veche-e-v-singapur-hotelyt-mu-na-500-m-ot-tozi-na-kim-chen-un.378922", "text": "Президентът на САЩ Доналд Тръмп пристигна днес в Сингапур, където във вторник трябва да се състои  историческата среща между него и севернокорейския лидер Ким Чен-ун, предадоха световните агенции.\n\nСамолетът на президента \"Еър форс уан\" кацна в 12:20 часа по Гринуич няколко часа, сред като в Сингапур пристигна Ким Чен-ун, уточни АФП.\r\nПрезидентът на САЩ пристигна в Сингапур от Канада, където вчера си тръгна предсрочно от срещата на върха на Г-7. По пътя той оттегли страната си от заключителната декларация на форума.\r\nТръмп пристигна в Сингапур няколко часа след Ким. Севернокорейският лидер вече се срещна със сингапурския премиер Ли Сян Лун, който утре ще приеме и президента на САЩ.\rТръмп бе посрещнат на пистата от сингапурския министър на външните работи Вивиан Балакришнан. Той отпътува с ескорт към хотел \"Шангри Ла\" в центъра на Сингапур, където бе настанен.\r\nХотелът на Тръмп се намира на около 500 метра от този, където отседна Ким Чен-ун - \"Сейнт Реджис\".\r\nПредвидено е президентът на САЩ и севернокорейският лидер да се срещнат в хотел \"Капела\" на остров Сентоса.\r\nПо-рано Белият дом съобщи, че разговорите между двамата ще започнат в 9 ч. (4 ч. българско време) във вторник.\r\nТова ще е историческа първа среща между действащ президент на САЩ и севернокорейски лидер. Преговорите ще се съсредоточат върху закриването на ядрената програма на Северна Корея в замяна на смекчаване на дипломатическите и икономическите санкции срещу затворената комунистическа страна, посочва ДПА.\r\nАгенцията отбелязва, че обаче остава неясно как може да изглежда евентуалното споразумение, тъй като е малко вероятно Пхенян да се откаже от програмата си за балистични ракети по начина, очакван от Вашингтон.\r\nПапа Франциск заяви, че се моли за успех на срещата на върха между лидерите на САЩ и Северна Корея Доналд Тръмп и Ким Чен-ун, предаде Асошиейтед прес.\r\nПо думите му се е молил разговорите между двамата ръководители да положат основата за мир.\r\nТой заяви, че се надява разговорите да \"допринесат за намирането на положителен път, който да гарантира мирно бъдеще за Корейския полуостров и целия свят\".\r\nПапата покани хилядите присъстващи на площад \"Свети Петър\" да се молят заедно с него Света Богородица \"да бди над тези разговори\". Франциск заяви, че иска отново да изпрати на корейския народ специално послание за приятелство. (БТА)\r\n ", "date": "2018.06.10", "title": "И Тръмп вече е в Сингапур, хотелът му - на 500 м от този на Ким Чен-ун"}
{"url": "https://www.dnes.bg/obshtestvo/2018/06/10/bsp-s-poziciia-za-modernizaciiata-na-armiiata.378923", "text": "БСП днес излиза с позиция за модернизацията на армията, каза Атанас Зафиров на пресконференция във връзка с решенията на провеждащия се и в момента Национален съвет на БСП. \nПо думите му БСП няма как да стои встрани от темата за модернизацията. В позицията на партията ще бъде потвърден ангажиментът й към модернизация и развитие на армията, предаде БТА.\r\nПленумът на БСП е показал единство и е застанал зад лидера си Корнелия Нинова по въпроса с Истанбулската конвенция, каза Зафиров и обясни, че няма промяна в позицията на партията по тази тема. Той изключи възможността БСП да бъде изключена от ПЕС заради позицията по Конвенцията.\r\nЕвродепутатът Петър Курумбашев заяви, че Пленумът е приел декларация, насочена към Групата на социалистите и демократите и до ПЕС, която е свързана с пакета \"Мобилност\".\r\r\n                    \r\n                    По думите му гласуваният, с така взетите решения по пакета, мандат на Транспортната комисия, с който тя ще отиде на преговори със Съвета и ЕК, може да бъде атакуван и да се поиска прегласуване в ЕП.\r\nКурумбашев каза още, че не е в полза на България ускореното въвеждане на дигиталните тахографи.\r\nТой отбеляза, че е положително изваждането на Международния транспорт от Директивата за командироване на служителите.", "date": "2018.06.10", "title": "БСП с позиция за модернизацията на армията"}
{"url": "https://www.dnes.bg/stranata/2018/06/10/selata-ni-obezliudiavat-v-nad-570-ot-tiah-jiveiat-po-malko-ot-10-dushi.378918", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Над 570 български села са без население или с по по-малко от десет жители. Според справка в Националния регистър на населените места, броят на обезлюдените села в България се e увеличил пет пъти само за последните две години.\n\r\nВъв великотърновското село Малчовци има около 15 души с адресна регистрация, но от тях само един е постоянен жител. Това е 86-годишната баба Иванка, разказва.\n\r\nОт години живее сама в цялото село и разказва, че някога във всяка къща се раждали по няколко деца, младите имали работа, занимавали се със селско стопанство и дори успели със собствени средства да си построят читалище, в което да се събират. \r\n                    \r\n                    \r\nРазказва, че в последните години, богати хора си купили къщи в съседните две села, но според нея дори това няма да ги съживи, защото никога няма да се върне училището, няма да се съживи читалището, няма кой да изпита и същото умиление, което тя чувства към мястотоq където е родена и прекарала живота си.\n\r\n ", "date": "2018.06.10", "title": "Селата ни обезлюдяват! В над 570 от тях живеят по-малко от 10 души"}
{"url": "https://www.dnes.bg/sofia/2018/06/10/detska-igriada-za-deca-i-roditeli-za-sport-i-zabavlenie.378924", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        За четвърта поредна година инициативата \"Детска игриада\" даде възможност на деца и техните родители да спортуват и да се забавляват заедно в столичния парк \"Заимов\".\n\r\nСъбитието е част от социалната мисия на Investor Media Group да насърчава здравословните спортни навици, а тази година неговото мото е: \"Сподели радостта от спорта със своето дете\".\n\r\nДеца на възраст между 5 и 12 години, заедно със своите родители, близки и приятели, участваха в разнообразни спортни забавления, състезаваха се в различни дисциплини, сред които велокрос, 50 метра бягане и щафетни игри.\n\r\nСпортният празник помага на децата и техните родители да изберат най-подходящия за тях спорт и да намерят време да го практикуват заедно, предаде .\r\n                    \r\n                    \r\nПрофесионални демонстрации по карате киокушин и айкидо, тенис на маса, хокей, фехтовка и волейбол бяха само част от забавленията за деца и възрастни. Най-оспорвана беше смесената щафета, в която родител и дете трябваше заедно да надвият конкуренцията.\n\r\n\r\n ", "date": "2018.06.10", "title": "\"Детска игриада\" - за деца и родители, за спорт и забавление"}
{"url": "https://www.dnes.bg/notifikacii/2018/06/10/prosiacite-v-tuluza-biti-triabvalo-da-zarabotvat-po-400-na-den.378909", "text": "Групата от 11 българи, които бяха арестувани в събота в Тулуза за организиране на мрежа от просяци, са изтезавали жестоко жертвите си. Това става ясно от публикации във френски медии, които отразяват подробностите около разследването, съобщава Нова тв.\n\r\nАрестуваните са членове на пет ромски фамилии. Те принуждавали различни хора – предимно такива с физически или психически проблеми, да просят по кръстовищата в Тулуза. Определяли им работно време – от 9 до 21 ч. И поставяли долна граница за сумите, които просяците трябвало да събират. За \"работещите” на по-малките кръстовища тя била 30 евро, а тези на по-големите – 400 евро.\n\r\nЗа онези, които не успявали да изпросят достатъчно пари, следвали жестоки наказания. Някои били връзвани за дървета, други – прегазвани с коли и зверски пребивани. Жертвите, сред които има и 7-годишно дете, били принуждавани и да пият големи количества алкохол с цел по-лесното им манипулиране.\n\r\nВ схемата, която френските власти определят като \"модерно робство\", всеки просяк имал собствен \"господар\". А \"господарите\" в групата често търгували с жертвите си и си ги препродавали срещу 500 евро.\n\r\nЧетирима от замесените в престъпленията вече са с повдигнати обвинения и остават в ареста.\n\r\nВсички жертви вече са настанени в социални домове във Франция. Всички те, с изключение на една обаче, са поискали да се върнат в родината при първа възможност.\n\r\n\n\r\n ", "date": "2018.06.10", "title": "Просяците в Тулуза – бити, трябвало да заработват по €400 на ден"}
{"url": "https://www.dnes.bg/obshtestvo/2018/06/10/otbeliazvame-denia-na-vsichki-bylgarski-svetii.378900", "text": "В неделя църквата отбелязва един от най-новите празници в православния календар – Деня на всички български светии. На този ден отдаваме почит към историческите личности, живели по нашите земи, които са канонизирани за светци, водили благочестив живот и с делата си заздравявали връзката между църквата, народа и държавата.\r\nКанонизираните за светци българи са повече от 100. Сред тях са четирима князе и царе, както и патриарси, епископи и войни.\n\r\nВ патриаршеската катедрала \"Св. Александър Невски\" днес от 9.30 часа се отслужва тържествена архиерейска Света литургия, а поводът е изпълването на 1000-годишнината от учредяването на Българската Охридска архиепископия. Това съобщи Отделът \"Връзки с обществеността\" при Светия синод на БПЦ-БП.\r\n                    \r\n                    \r\nОт БПЦ припомнят, че Светият синод на БПЦ-БП на 14 май тази година взе решение на 10 юни, на Неделята на всички Български светии, в патриаршеската катедрала да бъде отслужена Света литургия за 1000-годишнината от учредяването на Българската Охридска архиепископия.\n\r\nОт Светия синод приканват православните християни да вземат молитвено участие в Светата Богослужба по повод на бележитата годишнина от историята на Българската православна църква.\n\r\nЩе бъде изготвено и извънредно Патриаршеско и Синодално послание, съобщиха при вземането на решението през май от Светия синод на БПЦ.", "date": "2018.06.10", "title": "Отбелязваме Деня на всички български светии"}
{"url": "https://www.dnes.bg/notifikacii/2018/06/10/sreshtata-na-g-7-evropa-v-edinen-front-sreshtu-trymp.378890", "text": "Лидерите на Г-7 призоваха Русия да спре да дестабилизира демокрациите и предупредиха, че са готови да засилят санкциите срещу Москва, ако е необходимо, предаде Ройтерс. \"Призоваваме Русия да прекрати дестабилизиращото си поведение, подкопаването на демократичните системи и подкрепата си за сирийския режим\", се казва в заключителното комюнике на срещата на върха в Канада.\r\nСедемте осъждат атаката в Солзбъри и споделят преценката на Обединеното кралство, че има висока степен на вероятност, че Руската федерация е отговорна за нападението и че няма достоверно алтернативно обяснение.\r\nТе призовават Русия да изпълнява международните си задължения и отговорността си като постоянен член на Съвета за сигурност на ООН за укрепването на международния мир и сигурността, като добавят, че въпреки всичко, ще продължат да работят с нея за решаването на регионални кризи и глобални предизвикателства, когато това отговаря на интересите им.\rЛидерите от Г-7 потвърждават осъждането на незаконното анексиране на Крим и трайната си подкрепа за суверенитета, независимостта и териториалната цялост на Украйна в международно признатите й граници. Те потвърждават ангажимента си да помагат на Украйна в прилагането на нейната амбициозна и необходима програма за реформи и напомнят, че санкциите ще продължат, ако Русия не демонстрира пълно спазване на задълженията си според Минските споразумения и зачитане на украинския суверенитет.\r\nАко действията на Русия го наложат, те са готови да предприемат допълнителни рестриктивни мерки срещу нея, като същевременно остават ангажирани с подкрепата за руското гражданско общество и обещават да съдействат и инвестират в контакти между хората.\r\nСедемте страни декларират готовността си за координирани действия в отговор на чуждестранни играчи, които се стремят да подкопаят техните демократични общества и институции, избориня им процес, суверенитет и сигурност, като подчертават, че тези заплахи, особено когато произтичат от държави, застрашават не само тях, но и международния мир и сигурност и международния правов ред.\r\nЛидерите на Г-7 отново призоваха Северна Корея да осъществи пълен, проверим и необратим демонтаж на цялото си ядрено и ракетно въоръжение и се договориха да вземат мерки да не допуснат Иран да се сдобие с ядрено оръжие. Страните от Г-7 са постигнали договореност да се придържат към \"базирана на правила международна търговска система\" и да се борят с протекционизма, предаде ДПА.\r\nАнгажираме се възможно най-бързо да модернизираме СТО, за да я направим по-справедлива, заявяват участниците в срещата на върха на Г-7 в Канада в проекта за общо комюнике, цитиран от ДПА - явна отстъпка пред САЩ, според които сегашната система е несправедлива. Седемте страни също така са се споразумели да намалят митата, субсидиите и други бариери пред търговията. В. \"Ню Йорк таймс\" съобщава, че делегацията на американския преиздент Доналд Тръмп е била против фразата \"базиран на правила международен ред\", която се смята за стандартна в подобни документи.\r\nЛидерите на Г-7 подписаха в края на срещата си в Канада вчера компромисен текст за търговията, който обаче не урежда конфликта с митата между САЩ и шестте им партньори, предаде Франс прес.\r\n \"Ние подчертаваме ключовата роля на международна търговска система, основана на правила, и продължаваме борбата с протекционизма\", заявяват те в заключителното комюнике от 28 точки на осем страници, съгласувано след трудни преговори.\r\nСпоменаването на необходимите колективни \"правила\" беше изискване на европейците. Частта от текста, посветена на търговията, за разлика от частта за климата, е подписана от седемте страни от групата, включително САЩ. Текстът отговаря на някои изисквания на американския президент Доналд Тръмп - използва се думата \"реципрочна\" за търговията, която също така трябва да бъде \"свободна, равноправна и взаимно изгодна\", и се уточнява: \"Ние се ангажираме да модернизираме СТО (Световната търговска организация), за да я направим по-справедлива възможно най-скоро. Ще направим всичко по силите си, за да намалим митническите бариери, немитническите бариери и субсидиите\".\r\nВ знак, че текущите спорове за търговията не са уредени, домакинът на срещата, канадският премиер Джъстин Трюдо потвърди, че неговата страна ще приложи от 1 юли митата в отговор на тези, наложени от Вашингтон върху стоманата и алуминия.  \"Тези нелегитимни мита трябва да получат еквивалентен отговор\", каза той на заключителната пресконференция, като подчерта, че ответните мерки ще бъдат приложени \"без колебание\". \r\nФренският президент Еманюел Макрон също потвърди, че ответните мерки, решени от Европейския съюз, ще бъдат приложени от юли. \r\n\"По тази тема няма промяна. Зависи от това дали САЩ ще решат да направят крачка назад\", заяви той на финалната пресконференция.\r\nСамият Тръмп, който пристигна последен и си тръгна пръв от срещата, не смекчи оплакванията си от търговските партньори ЕС и Канада. В серия от туитове вчера той отново ги обвини, че се възползват от САЩ (\"касичката-прасенце, в която всички бъркат\") но провъзгласи: \"След много десетилетия справедливата и реципрочна търговия ще се случи!\"\r\nВече на път за Сингапур от борда на самолета президентът написа: \"Съединените щати няма да позволят на други страни да налагат масивни митнически и търговски бариери на американските фермери, работници и компании, докато изпращат своята продукция в нашата страна без мита. Ние търпяхме търговските злоупотреби много десетилетия - и това е достатъчно дълго\".\r\nТрюдо закри срещата с упрек към търговските заплахи на Тръмп, като ги нарече \"доста обидни\". \"Канадците са любезни и разумни, но не търпят да ги заплашват\", заяви той, цитиран от ДПА.\r\nМакрон наблегна, че на срещата Европа е застанала в единен фронт срещу Тръмп, като отбеляза позитивно, че събитието е приключило със съгласието на всички страни да се борят с протекционизма. \r\n\"Тръмп не искаше да бъде изолиран. Успяхме да го убедим, че \"Г-6 плюс 1\" е напълно постижимо, а той не искаше това\", каза френският президент.\r\nВ крайна сметка може би снимката, споделена в социалните мрежи от говорителя на Ангела Меркел, илюстрира най-добре напрежението в Г-7, превърнала се в \"Г-6 плюс 1\", заключава Франс прес. На фотографията, заляла интернет, германската канцлерка, заобиколена от съюзниците, всички застанали прави, се е навела към Доналд Тръмп, който седи, скръстил ръце, и изглежда сякаш го поучава.\r\n(БТА)\r\n ", "date": "2018.06.10", "title": "Срещата на Г-7: Европа в единен фронт срещу Тръмп?"}
{"url": "https://www.dnes.bg/obshtestvo/2018/06/10/po-more-ot-burgas-do-istanbul-i-razhodka-do-rodnata-amazonka.378891", "text": "Има идеи да се възродят крайбрежните круизи в Черно море - корабчета отново ще возят туристи до Балчик, Белослав и Албена, Камчия. В миналото това беше истински хит и за българските, и за чуждестранните  летовници. Мнозина помнят вятъра в косите при прехода с кометите от  Варна до Несебър.\r\n13 корабчета на подводни криле пореха морето с 60  км/ч, а билетът струваше 4,20 лв. Автобусите вземаха с около левче  по-малко, но острите завои по трасето накланяха везните в полза на  морските крайбрежни круизи. Според стари морски вълци в средата на 70-те  години годишно държавните тогава комети са возели над 600 000 души.  Въпреки това експерти са категорични, че и в пиковите години този вид  транспорт е бил губещ и се е издържал единствено благодарение на  дотациите.\r\r\n                    \r\n                    Отдавна ги няма и  пътническите кораби, които до 70-те години поддържаха крайбрежното  плаване по цялото Черноморие, а после пореха вълните до Одеса и  Истанбул. “Варна”, “Несебър” и “Васил Коларов” са нарязани за старо  желязо. Няма го и малкото корабче “Мичурин”, което през соца разхождаше  летовници от несъществуващия днес мост на Рибарския плаж до нос Галата,  където има китно диво плажче.\r\nДо 1987 г. оцеляват 6 от кометите, а през 1994 г. е спряна и  последната. Опит да бъдат възродени морските връзки на подводни криле  между Варна и Бургас през 2011 г. направи бургаска фирма. Комети  тръгнаха от и до Варна за 55 лв., но бизнесът се оказа нерентабилен и  линията затихна след два сезона.\n\r\nОт старата туристическа флотилия оцеля само бившето правителствено  корабче “Атанас Димитров”, което е в състава на Българския морски  квалификационен център, но не се експлоатира. “Този кораб не е мъчен, в  него още има хляб и след ремонт може да се ползва”, смята Максим Петков,  който е и председател на Националния съюз на превозвачите.\r\nСлед 26 г. затишие гостите на Варна отново ще могат да пътуват по море до различни точки по Северното Черноморие. Консорциум, в който влизат няколко транспортни фирми, открива линия до Златни пясъци и Балчик. Ще я поддържа докараният миналата година от Истанбул кораб “Фентъзи”, който побира 149 пасажери, съобщи пред “Труд” неговият представител Максим Петков.\n\r\nЦената на морската разходка до Златните ще е 10 лв., а до Балчик – 20 лв., като за организирани групи ще има и варианти за посещения на Албена и Двореца в Балчик с екскурзовод. Предстои графикът на кораба да бъде обявен, като при всеки курс ще бъдат пазени и места за пасажери, дошли до Морска гара в последния момент, гарантира Петков.\n\r\nВтора линия ще свързва ежедневно Варна и Белослав. Тя ще бъде открита на 14 юни. Билетът за пътуване по езерото с корабчето на община Белослав “Белла” ще струва 10 лв. След като варненското кметство влезе във владение на отдаденото от държавата пристанище в кв. Аспарухово, “Белла” ще спира и там, а за деца от летните зелени училища и за организирани групи туристи ще предлагаме пакетни оферти с посещения на три музея, допълни Петков. Според него при успех на инициативата догодина тя може да се разшири с възраждане на крайбрежните линии от Северното към Южното Черноморие.\n\r\nТекат преговори скоро пътнически кораб да пори вълните между Бургас и Истанбул. От два месеца насам ръководството на пристанище Бургас работи по тази идея. “Водим разговори с турското консулство”, потвърди изпълнителният директор на пристанището в Бургас Диян Димов.\n\r\nОбсъждана е и възможността за облекчаване на визовия режим специално за туристи, които ще пресекат водната граница и ще се върнат обратно в рамките на 48 часа. Ако това стане към Бургас ще има голям интерес от страна на турските туристи, но и в обратна посока.\n\r\nКъм тази морска линия интерес със сигурност ще проявяват и туристи, дошли да почиват на българското море. В момента те имат допълнителни екстри – екскурзии до Несебър, Созопол и селски туризъм.\n\r\nСпоред предварителните планове, корабът ще тръгва от Бургас късно вечерта и рано сутрин ще е в Истанбул. Шефът на пристанището Диян Димов смята, че линията трябва да се обслужва от неголям кораб, с около 200 места.\n\r\nМорски експерти смятат, че и билетът може да стане по джоба на всеки, защото в Турция има държавна политика за дофинансиране с 45 долара на пътник и тази дотация може да се използва.\n\r\nЕдна от най-обичаните и екзотични разходки за туристите е по река Камчия, известна като българската Амазонка.\n\r\nПоне десет моторни лодки, вързани на пристана, предлагат това удоволствие за душата и очите всяко лято. Цената от 5 лева на човек не е мръднала от години. Разходката е 30 минути и започва от курортен комплекс Камчия до устието на реката в Черно море, следва завой и обратно към живописното рибарско селище.\n\r\nМаршрутът е през обилно зелената лонгозна гора, обявена за природен резерват. От борда на лодката туристите могат да видят понякога сърни и елени, които уплашено се скриват от погледите им, или пък големи риби във водата.\n\r\nКапитанът на лодката разказва всякакви лакардии за Камчия и гората на гостите си. Първите туристи за този сезон бяха израелци, които излязоха от казината заради разходката, както и руснаци.\n\r\nПървият български пътнически кораб “Емона” в момента е приказен ресторант в едноименния язовир до Кърджали. Навремето той е превозвал пасажери в Черно море, а сега е туристическа атракция, включен е в стоте национални ресторанта на България.\n\r\nКорабът бил пуснат на вода в Черно море през 1942 година (по настояване и лична идея на цар Борис III). Именно тогава е било поставено началото на пътническия морски транспорт у нас. “Емона” е дълъг 39 метра, широк е 7, водоизместването му е 217 тона. До 1979-а корабът осъществява регулярни курсове между Бургас и Царево. Идеята “Емона” да бъде докарана от Бургас била на кап. Георги Георгиев, първият българин, осъществил околосветско пътешествие с яхта, вписан в книгата на “Гинес”.", "date": "2018.06.10", "title": "По море: От Бургас до Истанбул и разходка до родната Амазонка"}
{"url": "https://www.dnes.bg/top-novini/2018/06/10/i-600-te-hil-evro-i-420-hil-leva-gushnal-edin-alo-izmamnik.378892", "text": "Измамените възрастни хора с огромни суми пари се оказа, че са попаднали на Стоян Кръстев, поне така се представил по телефона.\n\r\nСофиянката Жасмин Куртева, на 65 г., дала 420 хил. лв. и злато, и 76-годишният дядо, който в продължение на 6 месеца е оставил над 600 хил. евро са излъгани от един и същи човек.\n\r\nИ двамата обяснили пред разследващите, че по телефона им звънял “Стоян Кръстев от полицията”. Той ги помолил “за съдействие при акция за залавяне на престъпници”.\n\r\nИзмамникът карал възрастните хора да оставят парите до кофи за боклук. Обяснявал, че ще ги съхранява в сейф, след като бандитите бъдат арестувани.\r\nДядото дори продавал имоти, за да намери пари. Куртева пък теглила от две банкови сметки, преди в трета банка да откажат да й дадат 180 хил. лв., тъй като служител се усетил, че става дума за измама. \n\r\nНаложило се жената, която няма наследници, да пие успокоителни, след като разбрала, че е олекнала с близо половин млн. лв., пише .", "date": "2018.06.10", "title": "И 600-те хил. евро, и 420 хил. лева гушнал един ало измамник"}
{"url": "https://www.dnes.bg/kino/2018/06/10/pochina-iunis-geisyn-pyrvoto-momiche-na-djeims-bond.378895", "text": "Юнис Гейсън, изиграла ролята на първото момиче на Джеймс Бонд, почина на 90 години, съобщи Би Би Си, цитирана от БТА.\r\nПрез 1962 г. тя участва в \"Доктор Но\" - първият филм от британската шпионска поредица за прочутия агент 007. Шон Конъри е първият актьор, който се превъплъщава в образа на Бонд и партньор на Гейсън.\r\nПървообразът на \"момичето на Бонд\" идва от книгите и разказите на Иън Флеминг. В тях винаги присъстват жени, които притежават множество качества в едно и обикновено са на една и съща възраст - между 20 и 25 години.\r\n\"Удивителна дама, която впечатли всички, с които се запозна\" - цитира изказването на семейството на актрисата Daily Star.\r\nСред момичетата на Бонд в годините са Урсула Андерс, Софи Марсо, Моника Белучи, Хали Бери, Ким Бейсингър и много други холивудски красавици.\r\n ", "date": "2018.06.10", "title": "Почина Юнис Гейсън - първото момиче на Джеймс Бонд"}
{"url": "https://www.dnes.bg/notifikacii/2018/06/10/v-twitter-trymp-se-ottegli-ot-obshtoto-komiunike-na-g-7.378894", "text": "Президентът на САЩ Доналд Тръмп предизвика смут, като заяви в Twitter, че оттегля одобрението си от комюникето след срещата на върха на Г-7 в Канада заради \"фалшивите твърдения\" на премиера Джъстин Трюдо на заключителната пресконференция, предаде Асошиейтед прес.\r\nВ два туита от борда на \"Еър Форс 1\" на път за Сингапур, точно когато Канада разпространи официалното комюнике на Г-7, \n\r\n\"Въз основа на фалшивите твърдения на Джъстин на неговата пресконференция и факта, че Канада налага масивни мита на нашите американски фермери, работници и компании, аз инструктирах нашите представители да не одобряват комюникето, тъй като ние обмисляме мита върху автомобилите, които наводняват американския пазар\", написа президентът.\rПоследва нов туит, в който Тръмп обвини премиера на Канада Джъстин Трюдо, който се държал с него \"толкова кротко и меко\" по време на срещата на Г-7, само за да даде пресконференция след заминаването му и да каже, че американските мита са \"доста оскърбителни\" и че \"няма да позволи да го тъпчат\". \"Много нечестно и слабо. Нашите мита са в отговор на неговите 270% върху млечните ни продукти\", заяви Тръмп.\r\nПоследва ответен туит от кабинета на Трюдо, който заяви, че \"премиерът не е казал на пресконференцията нищо, което да не е казвал и преди - и публично, и в частни разговори с президента\", добавяйки, че Трюдо остава фокусиран върху постигнатото на срещата. (БТА)\r\n ", "date": "2018.06.10", "title": "В Twitter - Тръмп се оттегли от общото комюнике на Г-7"}
{"url": "https://www.dnes.bg/stranata/2018/06/10/opashki-ot-tir-ove-se-izvivat-na-tursko-bylgarskata-granica.378893", "text": "15 км опашка от ТИР-ове се е натрупала на ГКПП Капъкуле край турско- българската граница, съобщиха турски медии.\r\nНа другия ГКПП Хамзабейли/Лесово опашката е достигнала 8 км.\r\nСпоред представители на турската митница опашките откъм турската страна са поради забавяне на работата на българските митници на ГКПП Капитан Андреево и Лесово.\r\nТурските шофьори се оплакаха пред камерите от липсата на хигиенни съоръжения на граничните пунктове. По думите им митниците в края на всяка седмица се задръстват от ТИР-ове, принудени са да чакат по 10-15 часа. Те призоваха турските и българските митнически власти да решат съвместно проблема с опашките от ТИР-ове.\r\nПо думите им проблемът е наболял отдавна, но и турската, и българската страна не полагат достатъчно усилия, за да бъде решен.\r\nТурските медии съобщиха, че на българска страна също се е натрупала опашка от ТИР-ове, която е около 10 км.\r\n ", "date": "2018.06.10", "title": "Опашки от ТИР-ове се извиват на турско-българската граница"}
{"url": "https://www.dnes.bg/snimka-na-denia/2018/06/10/slynce-dyjd-i-grymotevici-sledobed-moje-i-gradushka.378896", "text": "Днес в сутрешните часове явленията в Западна България временно ще затихнат, а облачността ще се разкъса и над по-голямата част от страната ще преобладава слънчево време.\n\r\nОколо и след обяд отново на места в Западна и Централна България ще има краткотрайни валежи и гръмотевици, интензивни ще са явленията главно в планинските райони. Остават условията за градушки. \n\r\nНад Източна България ще преобладава слънчево време с временни увеличения на облачността, но без валежи. Ще духа слаб до умерен североизточен вятър. \n\r\nСпоред  температурите слабо ще се понижат и преобладаващите максимални ще бъдат между 25° и 30°.\r\nНад Черноморието ще преобладава слънчево време с временни увеличения на облачността, но без валежи. Ще духа до умерен североизточен вятър. Максимални температури на въздуха: 24-26°. Температурата на морската вода е 22-25°. Вълнението на морето ще бъде 3 бала.\n\r\nНад планините в Западна и Централна България ще има значителна облачност, около и след обяд купесто-дъждовна. На места ще превали краткотраен дъжд, временно интензивен, придружен с гръмотевици.\n\r\nМного слънчеви часове ще има над масивите в Източна България. Ще духа умерен, по билата и временно силен вятър от изток-североизток. \n\r\nМаксимална температура на височина 1200 метра около 20°, на 2000 метра – около 13°. Атмосферното налягане е и ще се задържи малко по-ниско от средното за юни.\n\r\n ", "date": "2018.06.10", "title": "Слънце, дъжд и гръмотевици - следобед, може и градушка"}
{"url": "https://www.dnes.bg/notifikacii/2018/06/10/kitai-ravnopraven-svetoven-red-ne-politika-na-silata.378897", "text": "Шанхайската организация за сътрудничество е станала още по-силна след присъединяването на Индия и Пакистан, заяви китайският президент Си Цзинпин, откривайки срещата на върха на ШОС в Циндао с участието на лидерите на всичките осем страни членки.\r\nС разширяването на състава на постоянните членове организацията ни стана още по-здрава и силна, каза Си Цзинпин, цитиран от ТАСС, специално приветствайки Индия и Пакистан, които за първи път участват в среща на върха на ШОС като пълноправни членове.\r\nКитайският президент посрещна участниците в 18-ото заседание на Съвета на държавните глави на страните от ШОС в централното фоайе на международния конгресен център, където лидерите си направиха традиционната обща снимка, преди да започнат работа.\rТрябва да сме в крак с времето и тенденциите в света, каза в словото си Си Цзинпин, цитиран от агенция Синхуа.\r\nВ момент, когато светът преживява голямо развитие, трансформация и пренастройване, трябва да се целим високо и да гледаме надалеч, каза той.  Предвид това, че политиката на хегемония и сила продължава да властва в света, трябва да бъде чут призивът за по-справедлив и равноправен световен ред, добави той, като подчерта, че демокрацията в международните отношения е необратима тенденция на днешното време.\r\nКитайският лидер призова страните членки активно да прилагат програмата 2019-20 за сътрудничество за борба с тероризма, сепаратизма и екстремизма и да засилят сътрудничеството в отбраната и информационната сигурност, а също така да продължат реализирането на инициативата \"Един пояс - един път\" на базата на принципа за постигане на споделен растеж чрез дискусия и колаборация.\r\nПо думите му страните членки трябва да уважават избора на път за развитие и взаимно да се съобразяват с основните интереси и тревоги на всяка от тях. Трябва да засилим взаимното разбиране, като се поставим в позицията на другите, търсим общото и загърбваме различията, каза той.\r\nШОС е създадена през 2001 г. Първоначално в организацията влизат Русия, Китай, Казахстан, Киргизстан, Таджикистан и Узбекистан. От 2017 г. пълноправни членове са Индия и Пакистан. Страни наблюдатели са Монголия, Иран, Афганистан и Беларус, а партньори за диалог - Армения, Азербайджан, Камбоджа, Непал, Турция и Шри Ланка.\r\n(БТА)", "date": "2018.06.10", "title": "Китай: Равноправен световен ред, не политика на силата!"}
{"url": "https://www.dnes.bg/notifikacii/2018/06/10/nasko-sirakov-pita-kyde-e-golmaistoryt-na-levski.378898", "text": "Голмайстор №1 в историята на Левски Наско Сираков критикува селекционната политика на клуба. Той смята, че е недопустимо \"сините\" да нямат нападател, който да може да вкара поне 20 гола за един сезон.\r\nПрез миналата кампания водещ реализатор на тима бе чешкият защитник Давид Яблонски, който реализира 9 попадения в елита.\n\r\n\"Защо Левски няма нападател, който да вкарва по 20 гола на сезон? Защото явно нямат очи да гледат. Този въпрос трябва да се зададе на хората в клуба. Много ясно, че не всичко опира само до пари. \n\r\nВ Левски да не се плащат малки заплати? Ако не могат да плащат трансферна сума, тогава да намерят свободен агент или да си изградят такъв нападател. Аз Валери Домовчийски да не го купих отнякъде (б.р. говори за периода 2004 - 2008 година, когато бе спортен директор)? \r\nНа 18-19 години вкара 20 гола (б.р. - Валери вкара толкова през сезон 2006/07). Да не би да го плащахме? Като нямаш пари, за да купиш някого, ще го търсиш по друг начин.\n\r\nА за тези заплати, които се дават във водещите отбори в България - винаги може да се намери нападател. Фернандо Каранга е бил предложен първо на Левски. Защо не го взеха? \n\r\nНяма значение кой е бил треньор по това време на \"Герена\". Каранга е бил предложен първо на Левски - нека от \"Герена\" да кажат, че не е така. Те го отказват, а след това той отиде в ЦСКА. Затова казвам, че нямат очи да гледат\", заяви Сираков пред \"Тема Спорт\".\n\r\nТой коментира и липсата на добра система за следене и набелязване на футболисти: \"Какви скаутски звена? В Левски сме царе да изграждаме в последните 10 години подобни звена, които горе-долу не вършат никаква работа. \n\r\nЗащото те са докарали 200 играчи и от тях стават само трима. Няма нужда от система, а важното е някой да гледа и да одобрява. Това е положението”, допълни легендарният голмайстор и бивш директор на \"сините\".\n\r\nПрочети още спортни новини в  :\r\n ", "date": "2018.06.10", "title": "Наско Сираков пита: Къде е голмайсторът на \"Левски\"? "}
{"url": "https://www.dnes.bg/obshtestvo/2018/06/10/otkrito-e-tialoto-na-11-godishnoto-momche-izcheznalo-v-struma.378901", "text": "Открито е тялото на 11-годишното момче, изчезнало в река Струма край Кресна, съобщи \"Фокус\". В операцията по неговото издирване са участвали екипи на полицията, пожарната и Българския червен кръст.\r\nСветлин бил намерен на мястото, където е влязъл да се къпе заедно с други деца. Тялото му бе открито от водолази - мъж и жена, които пристигнаха тази сутрин от София. Още с първото им влизане в реката те се натъкнали на тялото.\n\r\nСнощи Светлин заедно с други деца влезли да се къпят. Сестра му успяла да се измъкне на брега и обяснила, че брат й потънал пред очите й. Момчето било на гости при роднини в Кресна. То е от с. Микрево, община Струмяни.\r\r\n                    \r\n                    Малко след 7.00 часа тази сутрин издирването му беше подновено. Идеята днес беше да се обходят двата бряга на реката от Кулата до Кресна.\r\nПред bTV Кирил, един от приятелите на Светлин разказа: \"Районът го познавам перфектно, отидох, имаше и други момчета, които седяха отвън. Влязох вътре, потърсих, видях и казах, че детето не е там. Не можех да го намеря, въпреки че там съм хвърлял камъчета като ученик и съм ги намирал”.\n\r\nИздирването снощи продължи до късно и се включиха сили на противопожарна безопасност, екипи от Национален екип за действия при наводнения, БЧК, полиция, доброволци от община Кресна, обобщи Валентин Стоичков, зам.-кмет на община Кресна.\n\r\n ", "date": "2018.06.10", "title": "Открито е тялото на 11-годишното момче, изчезнало в Струма "}
{"url": "https://www.dnes.bg/kino/2018/06/10/kriminale-s-uitakyr-i-blum-zulu.378676", "text": "Убийство на млада бяла жена сплотява южноафриканските полицаи  Али Сокела (Форест Уитакър) и Браян Ипкин (Орландо Блум) в \"Зулу\". Оказва се, че престъплението има общо с изчезването на чернокожи деца от улиците, както и с апартейда.\r\nРежисьорът Жером Сал предлага криминална драма с добър ритъм, интересни главни персонажи. А филмът показва, че проблемите между тъмнокожи и бели съвсем не е изчезнал. Наркотици и проституция също са част от завъртяната сюжетна линия.\r\nПроблемите като че ли се оказват невъзможни за преодоляване. Особено, когато външни сили правят всичко възможно мирът да не съществува.\r\n\"Зулу\" е първият англоезичен филм на французина Жером Сал, като продукцията закри 66-ия кинофестивал в Кан през 2013 г. Гледайте филма на 10 юни от 23:00 часа по телевизия .", "date": "2018.06.10", "title": "Криминале с Уитакър и Блум: \"Зулу\""}
{"url": "https://www.dnes.bg/notifikacii/2018/06/10/rusiia-i-kitai-s-obsht-proekt-za-ikonomichesko-partniorstvo.378899", "text": "Русия и Китай работят върху проект за Евразийско икономическо партньорство, който ще бъде отворен за всички страни от Шанхайската организация за сътрудничество (ШОС). Това заяви в речта си на срещата на върха на ШОС руският президент Владимир Путин, съобщи ТАСС.\r\nПроектът ще бъде отворен за всички страни от регионалната организация, каза Путин. \"Възползвайки се от случай, каня представителите на вашите страни да участват в първата среща на ръководители на регионите от държавите членки на ШОС и във форума на малкия бизнес на ШОС и БРИКС, които ще се състоят в Русия\", заяви руският президент.\r\nВ организацията БРИКС влизат Бразилия, Русия, Индия, Китай и Република Южна Африка.\rВ речта си на форума в китайския град Циндао Путин каза, че развитието на икономическите връзки е важно направление в дейността на ШОС.\r\nНабират обороти търговията и инвестициите, опростяваме достъпа до стоки и услуги, усъвършенстваме митническите регулации, премахваме излишните административни бариери, предприемаме общи проекти в енергетиката, транспорта и селското стопанство, посочи той.\r\nРуският лидер говори и за необходимостта от подобряване на координацията при изпълнението на проекти по линия на Евразийския икономически съюз и китайската програма \"Един пояс, един път\".  (БТА)\r\n ", "date": "2018.06.10", "title": "Русия и Китай – с общ проект за икономическо партньорство"}
{"url": "https://www.dnes.bg/sofia/2018/06/10/s-edna-lineika-po-malko-ostana-sofiia-vchera-za-4-chasa.378902", "text": "В продължение на 4 часа линейката, чиито гуми бяха нарязани от колоездач вчера, остана извън строя, каза д-р Делян Георгиев, завеждащ смяна в Бърза помощ.\r\nПовод за агресивната проява е, че превозното средство е било спряло върху велоалея. Според лекарят всеки екип е жизненоважен за София, а това не е бил просто автомобил, спрял неправилно.\n\r\nВчера около 12:30 часа медиците на Спешната помощ – София отиват на  адрес в центъра на града. Бързали, защото сигналът е бил спешен случай –  19-годишно момче с тежък диабет с усложнения, изпаднало в криза. Разгневен велосипедист обаче нарязва гумите на автомобила.\n\r\n\"За съжаление не е първи инцидент за нашия център. Това е груба, арогантна проява. Веднъж екипът ни е изваден от строя за дълго време до отстраняване на материалните щети, след това се поставя в риск животът на пациента.\r\nСлава Богу състоянието на пациента беше обратимо, но ако трябваше да го транспортираме до болница, ситуацията се усложнява\", обясни Георгиев, цитиран от bTV.\r\n                    \r\n                    \r\nВсички в Спешния център са били потресени. \"Няма обяснения за това. Това е въпрос на възпитание и манталитет. Това е необяснимо, линейка е това за Бога, не автомобил в нарушение. Имаме право да спираме близо до адреса, за да спасим човешки живот”, посочи той.\n\r\nПо думите му би искал да разбере мотивите на колоездача да спука гумите на линейката, но на този етап още няма заловен извършител.", "date": "2018.06.10", "title": "С една линейка по-малко остана София вчера. За 4 часа!"}
{"url": "https://www.dnes.bg/sofia/2018/06/10/stolichni-raioni-ostavat-bez-voda-utre.378903", "text": "\"Софийска вода\" временно ще прекъсне водоснабдяването в някои части на столицата утре, 11 юни, съобщиха от водното дружество.\n\r\nВъв връзка с подмяна на спирателен кран на ул. „Гюешево“, жк. „Сердика“ се налага спиране на водоподаването от 09:30 до 19:30 часа на клиентите на „Софийска вода”, живеещи на ул. „Гюешево“ - между ул. „Камен Андреев“ и ул. „Три уши“, бул. „Инж. Иван Иванов“ - между ул. „Три уши“ и бул. „Александър Стамболийски“. При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Гюешево “ на ъгъла с ул. „Батолова воденица“.\r\r\n                    \r\n                    Във връзка с монтаж на спирателен кран в кв. „Враждебна“ се налага спиране на водоподаването от 09:30 до 18:30 часа на клиентите на „Софийска вода”, живеещи на ул. 5, ул. 30, ул. 8 и ул. 32. При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. 5 на ъгъла с ул. 10.\r\nВъв връзка с подмяна на спирателни кранове в кв. „Бусманци“ се налага спиране на водоподаването от 10:00 до 18:00 часа на клиентите на „Софийска вода”, живеещи на: ул. \"Асен Игнатов“, ул. \"Родината\", ул. \"Татарски път\", ул. \"Гълъбец\", ул. „Д-р Иван Стаменов“, ул. „Вучко Игнатов-Даскала\", ул. „Перуника“ от ул. „Асен Игнатов“ до ул. „Генерал Йосиф Гурко“. При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Вучко Игнатов – Даскала“ на ъгъла с ул. „Ловджийска“ и на ул. „Перуника“ № 14.\r\nРемонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.Засегнатите от прекъсването на водата, могат да получат повече информация от Телефонния център на “Софийска вода” АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx.", "date": "2018.06.10", "title": "Столични райони остават без вода утре"}
{"url": "https://www.dnes.bg/zvezdi/2018/06/10/zvezdite-na-holivud-bez-riza-no-s-kuche-pod-ryka.378810", "text": "Те определено не се нуждаят от трикове, за да бъдат забелязани от нежния пол. Имената им са известни, банковите сметки пълни, а телата им будят завист у мъжете.\r\nПредставете си едни от най-горещите звезди в киното и на малкия екран без риза и с... куче!\r\nНима има нещо по-сладко и по-секси от мъж, демонстриращ плочките и татуировките си, гушнал своя космат любимец?\r\nОще по-свежото е, че тези господа дори не се стараят да са секси и не позират с идеята да увеличат почитателките си. Но просто им се получава.\r\nВижте сами в галерията на . Кой е вашият любимец?", "date": "2018.06.10", "title": "Звездите на Холивуд: Без риза, но с куче под ръка"}
{"url": "https://www.dnes.bg/top-novini/2018/06/10/redjep-erdogan-se-zakani-za-krystonosen-pohod-kym-viena.378905", "text": "Правителството на Австрия взе решение да затвори седем джамии, които се ползват с финансиране от Анкара, както и да изгони до 40 имами от пределите на страната си.\n\r\nДържавният глава на Турция Реджеп Тайип Ердоган обеща отговор на мерките на Виена, които той описа като \"нов кръстоносен поход\", пише германският национален ежедневник Die Welt, цитиран от \"Фокус\".\r\n\"Опасявам се, че мерките на австрийския канцлер Себастиан Курц водят света към нов кръстоносен поход, към война между кръста и  полумесеца\", заяви Ердоган в рамките на предизборен митинг в Анкара, проведен в събота, 9 юни. \n\r\n\"Правите това и очаквате, че ние ще стоим безучастни? Това не означава, че и ние няма да предприеме някои стъпки\", закани се турският лидер.\rВ петък Австрия обяви, че ще експулсира от страната до 40 имами. Освен това Виена ще наложи затварянето на седем джамии. \"Паралелните общества, политическият ислям и радикализацията нямат място в нашата страна\", бяха думите, с които Курц обяви решението на управляващите във Виена. \n\r\nИмамите, които ще бъдат заставени да напуснат Австрия, са духовници на \"Турско-ислямския съюз за културно и социално сътрудничество в Австрия\" (Atib).\r\nАвстрийският министър на вътрешните работи Херберт Кикл добави, че  правителството ги подозира в нарушаване на забраната за чуждестранно  финансиране на религиозните организации.", "date": "2018.06.10", "title": "Реджеп Ердоган се закани за \"кръстоносен поход\" към Виена"}
{"url": "https://www.dnes.bg/notifikacii/2018/06/10/rumen-petkov-ubeden-ubiecyt-na-pelov-e-bil-agent-na-mvr.378906", "text": "Марио Панчев – мъжът, който ликвидира избягалия затворник Владимир Пелов, но после сам почина от раните си, е бил агент на МВР, смята лидерът на АБВ и бивш вътрешен министър Румен Петков. Според него в момента ведомството е в катастрофално положение и ръководителят му Валентин Радев трябва да бъде сменен.\n\r\n\"Анализът (на случилото се с Пелов-б.р.) трябва да го прави друг министър. Да кажеш \"Малшанс, ние тамън да го хванем и нашият агент го гръмна – защото починалият в \"Пирогов\" е агент на МВР (…) Той е в основата на свидетелските показания срещу застреляния престъпник Пелов, той е човекът, информирал МВР за редица неща”, възмути се Петков пред bTV.\n\n\n\r\nСпоред него мрежата на информаторите и помагачите на МВР е съсипана и затова ботевградските полицаи не са научили, че в един конкретен апартамент на свързан с избягалия затворник се купува 3 пъти повече храна и сметките скачат драстично без видим повод.\n\r\n\"Деморализирана е системата и обществото не желае да работи със системата в този й вид. Изводът от тази саморазправа е, че няма държава, престъпниците решават своите проблеми помежду си”, подчерта Румен Петков.\n\r\nСпоред него ударите по МВР са започнали още от 1992 г. с \"безпринципната кадрова политика”: \"Хора бяха изхвърлени на улицата и някои от тях бяха длъжни да оцелеят по не най-добрия за държавата начин”. Другите удари дошли от непрекъснатите преструктурирания и ваденето на досиета извън кръга на „политическите доносници”, което прекършило агентурния апарат.\n\r\nСамият Петков като вътрешен министър предизвика сериозна полемика, след като взе участие в оперативната работа на МВР и се срещна с дупнишките Братя Галеви. С днешна дата не смята, че това е укоримо поведение, защото двамата са били неосъждани към съответния момент и освен това са заявили, че ще дадат важна информация по линия на наркотиците само на ресорния министър.\n\r\n\"В момента на срещата те бяха на пълно обслужване – външно наблюдение, подслушване, проследяване, всички екстри са били стоварени върху Братя Галеви. Друг въпрос е кой ги пусна да напуснат тържествено държавата”, подчерта Румен Петков.\n\r\n\"Далеч не съм първият вътрешен министър, който се среща с такива лица, не съм и последният”, отбеляза той, като не влезе в по-голяма конкретика. Все пак, обаче, лидерът на АБВ направи коментар, насочен към Цветан Цветанов и показно разстреляния бизнесмен Петър Христов: \"Когато един министър си позволява да излезе и да обяснява кой как е помагал на министерството и после тоя го застрелят насред София – това също буди едни разсъждения”.\n\r\nПетков посочи, че е работа на премиера Бойко Борисов и на парламентарното мнозинство да изберат наследник на Валентин Радев, но на шега предложи прима балерината Маша Илиева.", "date": "2018.06.10", "title": "Румен Петков убеден: Убиецът на Пелов е бил агент на МВР"}
{"url": "https://www.dnes.bg/notifikacii/2018/06/10/gafovete-na-princ-filip-myjyt-do-elizabet-vtora.378908", "text": "Десетилетия наред той е неизменното присъствие до британската кралица Елизабет Втора. Днес принц Филип навършва 97 години, съобщават световните информационни агенции.\r\nПразника си принц Филип ще отбележи в тесен семеен кръг без излишен шум, посочват Франс прес и ТАСС, позовавайки се на съобщение от Бъкингамския дворец.\r\nНеговите лафове и  гафове неведнъж са се превръщали във водещи заглавия и налагали публични  извинения от Бъкингамския дворец. По случай  рождения ден на херцога на Единбург, Франс прес припомня някои от тях:\r\n- \"С какво правите гаргара, с камъчета?\" - към певеца Том Джоунс през 1969 г. \r\n- \"Обявявам това нещо за открито, каквото и да е то\" - по време на посещение в Канада през същата година. \r\n-  \"Ако останете тук твърде дълго, ще се сдобиете с дръпнати очи\" - към  британски студенти по време на визита в Китай през 1986 г.\r-  \"О, не, може да хвана някоя страховита болест\" - в отговор на  предложението да погали коала по време на визита в Австралия през 1992  г.\r\n- \"Едва ли сте тук от толкова дълго време, нямате бирено коремче\" - към британец в Унгария през 1993 г.\r\n- \"Райхканцлер\" - в обръщение към Хелмут Кол през 1997 г. с наименованието, за последно използвано от Хитлер.\r\n-  \"Как държите местните настрана от пиенето достатъчно дълго, за да  изкарат шофьорския изпит?\" - към инструктор по кормуване в Шотландия  през 1995 г.\r\n- \"Това е сериозно разхищение на пространство\" -  на прием през 2000 г. по случай откриването на новото британско  посолство в Берлин.\r\n- \"Прекалено си дебел за астронавт\" - към 13-годишно момче, което през 2001 г. му споделя, че мечтае да пътува в космоса.\r\n- \"Още ли се замеряте с копия?\" - към аборигенски предприемач в Австралия през 2002 г. \r\n- \"Изглеждате сякаш сте готов за лягане\" - към нигерийския президент през 2003 г. по повод традиционната му роба.\r\n- \"Май не сте си проектирал брадата толкова добре\" - към дизайнера Стивън Джъдж през 2009 г., коментирайки катинарчето му.\r\n- \"В стриптийз клуб ли работите?\" - към жена морски кадет през 2010 г., споделила, че се е трудила почасово в нощно заведение.\r\n-  \"Имате ли бельо от същия плат?\" - посочвайки традиционното шотландско  каре в разговор с лидерката на местната Консервативна партия на прием  през 2010 г.\r\n- \"Децата ходят на училище, защото родителите им  не ги искат вкъщи\" - към пакистанската активистка и най-млада носителка  на Нобелова награда за мир Малала Юсуфзай през 2013 г.\r\nПринц Филип Гръцки и Датски е роден на остров Корфу на 10 юни 1921 г. На 18-месечна възраст е евакуиран на борда на британски кораб заедно с родителите си и четирите му по-големи сестри, докато чичо му, кралят на Гърция абдикира. Прекарва детството си във Франция, Англия и Германия.\r\nМиналата година херцогът на Единбург прекрати официалните си ангажименти. Смята се, че за времето си в служба на Нейно Величество той е участвал в над 22 000 самостоятелни изяви.\r\nСлед като преустанови активната си дейност, принц Филип от време на време придружава кралица Елизабет Втора, която продължава да изпълнява пълна програма от официални ангажименти. Съпругът на Нейно Величество има възможност да избира кога да се появява на обществени места. Принц Филип например пропусна вчерашното официално честване на 92-ия рожден ден на кралицата, но присъства на сватбата на внука си принц Хари и американската му избраница Меган Маркъл на 19 май.\r\nХерцогът на Единбург е патрон, президент или член на над 780 организации, с които продължава да е свързван, но без да играе активна роля с присъствие на официални ангажименти. \r\nПрез ноември миналата година кралица Елизабет Втора и принц Филип отбелязаха 70-годишната от сватбата си.\r\nВъпреки дълголетието си, бракът им не винаги е бил безпроблемен. Особено в ранните години, когато Елизабет вече е кралица, принцът се бори с това постоянно да е в сянката й и да стои на няколко крачки за нея. Единбургският херцог успява да свикне с положението си и да се превърне в нейна \"сила и опора\", както го нарече кралица Елизабет Втора.\r\nПрез десетилетията на активна дейност принц Филип е произнесъл близо 5500 речи, написал е 14 книги и е бил на 637 самостоятелни посещения в чужбина. Херцогът на Единбург е поддръжник на каузи за защита и опазване на околната среда и е проявявал интереси към науката, инженерството и индустрията. Като добре подготвен спортист той редовно играе поло до 1971 г.\r\nБлагодарение на активната си дейност принц Филип се радва на относително добро здраве за възрастта си. Той все още може да облече униформата, която е носил на сватбата си, а за първи път е забелязан със слухов апарат на дворцов прием през 2014 г., когато е на 93 години.\r\nПрез последните няколко години принц Филип нееднократно беше приеман в болница. Част от здравословните му проблеми се приписват на активните му занимания със спорт. От Бъкингамския дворец миналата година отрекоха, че решението да преустанови самостоятелните си ангажименти е свързано със здравето му. \r\nВ началото на април тази година херцогът на Единбург претърпя успешна операция за подмяна на тазобедрената става.\r\n(БТА)\r\n ", "date": "2018.06.10", "title": "Гафовете на принц Филип, мъжът до Елизабет Втора"}
{"url": "https://www.dnes.bg/obshtestvo/2018/06/10/goriva-i-dvoen-standart-u-nas-i-v-evropeiskiia-syiuz.378907", "text": "За двоен стандарт на горивата заговориха евродепутатите от ГЕРБ Емил Радев и Андрей Новаков. Пред журналисти в ЕП те показаха видимите разлики между два буркана с дизелово гориво. Съдържанието на единия е закупено от България, а на другия – от Гърция, обясниха те.\n\r\nДвамата настояват да се въведат мерки за единен стандарт при горивата в Европейския съюз. Евродепутатите предлагат пилотен проект за нова европейска програма на стойност 3 млн. евро за преодоляване на проблема с двойния стандарт при горивата в Общността.\n\r\n\"Идеята е да се направят проверки по целия път на горивата – от рафинерията до колонките на безностанции, а резултатите да се публикуват в онлайн платформа в реално време. \r\n                    \r\n                    \r\nТака потребителите ще могат да виждат какво е качеството на горивото от дадена верига бензиностанции в България и на същата верига в друга страна членка на ЕС\", обясни пред Нова тв евродепутатът Емил Радев.\n\r\nТой каза, че е добра идея да се създаде и единен европейски орган за контрол. У нас през изминалата година са установени 300 000 литра некачествено гориво.", "date": "2018.06.10", "title": "Горива и двоен стандарт! У нас и в Европейския съюз!"}
{"url": "https://www.dnes.bg/notifikacii/2018/06/10/kim-chen-un-pristigna-v-singapur-za-sreshtata-s-trymp.378904", "text": "Севернокорейският лидер Ким Чен-ун пристигна в Сингапур, където на 12 юни ще се срещне с президента на САЩ Доналд Тръмп, предаде ДПА, позовавайки се на сингапурски медии.\r\nКим е кацнал на летище \"Чанги\" в 14,38 часа местно време (6,38 по Гринуич) с полет на авиокомпания \"Еър Чайна\" и е бил откаран в хотел \"Сейнт Реджис\", където се смята, че е отседнала севернокорейската делегация, съобщи телевизия Чанъл нюз Ейша. Тръмп се очаква да пристигне след няколко часа. Той потегли за Сингапур от Квебек, Канада, където участва в среща на върха на Г-7.\r\nДългоочакваната среща на двамата лидери ще се състои в хотел \"Капела\" във вторник сутринта местно време (в нощта на понеделник срещу вторник българско време).\rЗа първи път севернокорейски лидер ще се срещне с действащ американски президент. Разговорите ще са насочени към постигане на споразумение за премахване на ядрените оръжие на Северна Корея срещу облекчаване на икономическите и дипломатически санкции срещу Пхенян. \n\r\nРуският президент Владимир Путин приветства предстоящата среща на високо равнище на САЩ и Северна Корея. В речта си пред лидерите на Шанхайската организация за сътрудничество, събрали се в китайския град Циндао, руският лидер отбеляза приноса на Пекин за намаляване на напрежението около Северна Корея. \r\n\"Русия приветства предстоящата среща на високо равнище САЩ- КНДР и отбелязва големият принос на Китай за уреждане на кризата на Корейския полуостров\", каза Путин.\r\nГоворейки за очакваната среща в Сингапур между американския президент Доналд Тръмп и севернокорейския лидер Ким Чен-ун, той заяви, че Русия \"положително оценява нагласите на Пхенян, Сеул и Вашингтон за комплексно решаване на кризата чрез диалог и преговори в духа на предложената от Русия и Китай пътна карта за уреждане\" на конфликта, предаде ТАСС.\r\n(БТА)", "date": "2018.06.10", "title": "Ким Чен-ун пристигна в Сингапур за срещата с Тръмп"}
{"url": "https://www.dnes.bg/notifikacii/2018/06/10/za-kakvo-e-polezen-limecyt.378832", "text": "Използването на зърнени храни и брашна, които не съдържат глутен, се превърна в една от най-популярните алтернативи на традиционната пшеница. Лимецът е една от тези алтернативни зърнени култури, които са заслужили мястото си на трапезата на много хора не само заради това, че не съдържат глутен, а и защото са богати на широка палитра хранителни вещества.\r\nЛимецът има много ползи за здравето. Консумацията на тестени изделия и печива от брашно от лимец подобрява цялостното здравословно състояние и облекчава симптомите на страдания, свързани с непоносимостта към глутен.\r\nЛимецът е древна култура, позната на хората още преди хилядолетия. Заради трудоемкия процес на обработка и рафиниране във века на индустриалния прогрес лимецът бива пренебрегнат.\rДнес нещата се променят, тъй като през последните години се заговори упорито за неговите ползи.\r\n\r\nХранителната стойност на брашното от лимец е наистина впечатляваща. Само в 100 грама се съдържат повече от 1400 калории, което е огромно количество. В състава влизат още 18 грама протеин, 2,5 грама мазнини и около 9 грама диетични фибри.\r\nЛимецът съдържа и витамини от група В, желязо, цинк, фосфор, калий, витамин А.\r\n", "date": "2018.06.10", "title": "За какво е полезен лимецът?"}
{"url": "https://www.dnes.bg/notifikacii/2018/06/10/putin-predlaga-na-shos-syvmestni-ucheniia-obmen-na-svedeniia.378910", "text": "Руският президент Владимир Путин заяви, че борбата с тероризма е приоритет за оглавяваната от Москва и Пекин Шанхайска организация за сътрудничество, предаде Асошиейтед прес.\r\nНа срещата на върха на ШОС в китайския град Циндао Путин посочи, че организацията е одобрила ново споразумение, в което са заложени планове за съвместни усилия за борба с тероризма през следващите три години. \n\r\nВ ШОС влизат Китай, Русия, четири бивши съветски републики от Централна Азия, Индия и Пакистан.\r\nПо думите на Путин новото споразумение на организацията за борба с тероризма предвижда съвместни учения, обмен на сведения и извършване на съвместни действия за борба с тероризма. Той подчерта, че е необходимо ШОС да следи внимателно обстановката в Афганистан, за да парира заплахите от екстремисти в тази страна.\rШОС е основана през 2001 г., централата й е в Пекин. Първоначалният й замисъл е да служи като средство за уреждане на гранични спорове, борба с тероризма и косвено като противовес на влиянието на САЩ в Централна Азия след американската инвазия в Афганистан, отбелязва Асошиейтед прес. (БТА)", "date": "2018.06.10", "title": "Путин предлага на ШОС: Съвместни учения, обмен на сведения "}
