{"url": "https://www.dnes.bg/notifikacii/2019/04/20/zashto-titanite-na-luksa-davat-milioni-za-notr-dam.408254", "text": "Ако пожарът в Нотр Дам се беше случил преди 20 или 50 години, френските луксозни модни къщи със сигурност щяха да се втурнат да подкрепят реконструкцията също толкова бързо, колкото и през 2019 г.\n\r\nНяма никакво съмнение в искреността на LVMH, Kering и другите фамилии, които поведоха кампанията за дарения след инцидента по-рано тази седмица, пише в свой анализ Bloomberg.\n\r\nПариж, неговите улици и забележителности, играят специална роля в артистичния център на индустрията от най-ранните ѝ дни, така че възстановяването на това, което е загубено, е начин за опазване на собствената им история.\n\r\nНо повече от век, след като Коко Шанел продава първата си шапка, титаните на луксозната индустрия имат дори повече причини да финансират реставрацията на Нотр Дам. И тук не става дума за това, че са сред най-заможните във Франция - Бернар Арно от LVMH е най-богатият французин, а Франсоа Пино, който създаде Kering, е трети в класацията. L’Oreal и нейният акционер - фамилията Бетанкур Майерс, също е ключов дарител.\n                \n                \r\nМодата генерира 2,7% от брутния вътрешен продукт на Франция. Компаниите за лускозни стоки, включително L’Oreal, представляват около 19,8% от индекса CAC 40. При толкова голям дял от бизнеса на страната е съвсем естествено основните производители на висок клас стоки да решат да опазят една от култовите локации във Франция.\n\r\nВажно е, че го правят, защото продажбите на луксозни стоки се промениха през последното десетилетие. Границата между модата, изкуството, туризма и културата се размива, а развиването на брандовете зависи много повече от това да предлагат най-новите си чанти. Успехът ознава да смесят всички тези елементи в едно.\n\r\nГолемите групи вече са ангажирани с изкуство и реставрация. През 2016 г. LVMH откри Фондация Louis Vuitton, център, създаден от Франк Гери, посветен на съвременно изкуство, който се намира в западната част на Париж. Междувременно Пино изгражда музей за своята частна колекция от изкуство в центъра на Париж.\n\r\nНотр Дам е свързвана с наследството и красотата - ценности, които резонират с луксозната индустрия. Запазването на катедралата затвърждава позицията на дарителите, като пазители на тези характеристики, а в замяна подчертава начина на живот, който те искат да промотират.\n\r\nFendi, част от империята LVMH, дари 2 млн. долара за възстановяването на Фонтана ди Треви в Рим. Bulgari даде 1,7 млн. долара за възстановяване на Испанските стълби. Същевременно италианският производител на кожени стоки Tod’s отпусна 28 млн. долара за реставрирането на Колизеума.\n\r\nТехният алтруизъм работи най-добре на места, които привличат туристите, а даренията им също така поставят имената им на локации, посещавани от милиони хора всяка година.\n\r\nFendi дори проведе модно ревю на Фонтана ди Треви с Карл Лагерфелд. Реставрирането на Нотр Дам няма да е по-различно, макар че модни ревюта едва ли ще бъдат допуснати.\n\r\nИстинската цел за френските луксозни стоки е да запазят връзката си с китайците, които са номер едно копувачи на такъв тип продукти глобално. LVMH и Kering генерират по около една трета от продажбите си от Азия, включително от Япония.\n\r\nПариж е една от основните дестинации за пътуващите в региона и всичко, което засяга посещенията, може да засегне и продажбите на луксозни стоки. Така например терористичните атаки от 2015 г. в града и скорошните протести на “жълтите жилетки” нанесоха удар на търсенето.\r\nОт друга страна, по-слабото евро може да повиши продажбите. За тези компании е наистина важно да се уверят, че Париж е запазен.\n\r\nКогато Нотр Дам бъде възстановена, тези дарители със сигурност ще получат похвали за това, че са помогнали за опазването на един символ на града. Те ще получат още повече от самите посетители. Така че за тях това е добра бизнес инвестиция.", "date": "2019.04.20", "title": "Защо титаните на лукса дават милиони за Нотр Дам?"}
{"url": "https://www.dnes.bg/index/2019/04/20/tao-porshon-linch-nai-vyzrastniiat-ioga-uchitel.408177", "text": "Няма значение на каква възраст си, ако си посветен на йогата. Жив пример за това е 100-годишната инструкторка Тао Поршон-Линч, която не възнамерява да се отказва от практиката на йогическите асани и от тяхното преподаване в северно предградие Хартсдейл на Ню Йорк, съобщи Асошиейтед прес. \r\nТао Поршон-Линч, която на 13 август ще навърши 101 години, разказа, че започнала да се занимава с йога в родната си Индия, когато била едва на 7 години. Тогава видяла как на плажа момчета правят асани и решила да стане част от групата. Толкова се запалила, че едва тийнейджър, тя вече била инструктор по йога.\r\n \r\nПоршон-Линч можела да преподава както физически упражнения, така и дихателни. Правилното дишане става нейна мисия.\r\n \r\n\"Белите ви дробове са притиснати. Те не се намират при пъпа, а над него.Всяка сутрин, когато стана от сън, поглеждам слънцето и си казвам: \"Този ден ще бъде най-хубавият ден в живота ми и наистина става така. Винаги се получава\", споделя Тао.\r\n \r\nПрез 2019 година Поршон-Линч е удостоена с престижната награда \"Падма Шри\" от индийския премиер Нарендра Моди за изключителни постижения. На нейната възраст и тя страда от различни болежки. Има ендопротези на тазобедрените стави. И въпреки това продължава да практикува и спортни танци.\r\n \r\n", "date": "2019.04.20", "title": "Тао Поршон-Линч - най-възрастният йога учител "}
{"url": "https://www.dnes.bg/index/2019/04/20/ruskoezichnoto-naselenie-v-ukraina-podkrepia-zelenski.407921", "text": "Преди 25 години той му е преподавал по физика. В неделя учителят Володимир Тигнян се готви да гласува за Володимир Зеленски - големия фаворит на президентските избори в Украйна - подобно на много други жители на този рускоговорящ регион.\n\r\n\"Надявам се, че с идването му на власт всичко ще се промени към по-добро\", казва усмихнатият 64-годишен Тигнян в 95-о училище в Кривий рих (Кривой рог на руски) - голям промишлен град, известен със своите замърсяващи околната среда металургични заводи, в централната Днепропетровска област, където кандидатът за президент е роден и израснал.\n\r\nЗа своя учител Зеленски е бил \"съвестен, упорит и отговорен\" ученик, станал популярен комик и успешен шоу продуцент, след като направил първите си стъпки на училищната сцена, и има всички качества да управлява страната.\n\n\n\r\n                \n                Това мнение се споделя от много хора в този регион, където 41-годишният Зеленски получи най-добрия си резултат на първия тур на президентските избори (45 процента срещу над 30 на сто в страната като цяло), далеч преди своя съперник - сегашния президент Петро Порошенко.\n\r\nНяколко месеца след като изненадващо нахлу в кампанията, комикът новак в политиката сега изглежда е в добра позиция да бъде избран на 21 април, получавайки подкрепата на повече от 60 процента от гласоподавателите в последното допитване, срещу 25 на сто за неговия съперник, пише Франс прес.\n\r\nИзвън родния си регион досега той е привлякъл най-вече избирателите в южните, централните и източните райони, където употребата на руски език преобладава в ежедневието, но които не преминаха към лагера на сепаратистите, когато войната избухна през 2014 г.\n\r\nВ миналото тези региони понякога гласуваха преобладаващо за прокремълски кандидати, но днес, привързани към независимостта на страната си, на първия тур дадоха малка подкрепа на Юрий Бойко, приет от руските власти няколко дни преди първия тур.\n\r\n\"На юг има хора, които не желаят сближаване с Русия, но се чувстват по-близки до Зеленски, защото той е рускоговорящ\", обяснява за АФП Андрий Битченко от Центъра Разумков в Киев.\n\r\nЗа експерта този фактор \"играе роля, но тя не е определяща\". Според него \"огромното мнозинство от избирателите гласуваха срещу политическата класа, която от обявяването на независимостта пренебрегва интересите на бедните и на средната класа\".\n\r\n\n\r\nРускоговорящите региони може да са се почувствали изключени от залагащите на идентичността предизборни лозунги на президента Петро Порошенко (\"Армия, език, вяра\"), на които Володимир Зеленски не наблегна. С индустриални традиции те пострадаха в пълна степен от икономическата криза през последните години, засегнала силно техните вече западащи заводи, понякога зависими от търговията с Русия.\n\r\nВолодимир Зеленски, ново лице в политиката, се възползва изцяло от недоверието на украинците към тяхната управляваща класа.\n\r\n\"Сегашната власт не ми харесва, тя трябва да се промени\", отсича в кухнята си Олга Шулятиева, 42-годишна търговска представителка, чийто съпруг е заминал на работа в Бразилия.\"Обещанията, които ни дадоха, не бяха изпълнени!\".\n\r\nТази стройна дългокоса жена упреква президента Порошенко за войната на изток, \"мизерията и срива на жизнения стандарт\" в бившата съветска република, голяма колкото Франция.\n\r\nМайка на три деца, тя иска заплата от 1000 евро и \"нормален живот\" за своите деца, \"за да могат да учат и да работят в страната си\", докато една от дъщерите й се готви да учи в университет в Полша.\n\r\nСпоред скорошно проучване привържениците на Зеленски оценяват най-вече неговата личност, но са сравнително неинформирани за плановете му за справяне с кризата, която Украйна преживява - безпрецедентна от обявяването на независимостта през 1991 г.\n\r\nИдването на прозападни политици на власт през 2014 г. беше последвано от анексията на Кримския полуостров от Русия и от войната на изток, отнела живота на близо 13 000 души и причинила огромни икономически трудности.\n\r\nНамеренията на кандидата, който не проведе традиционна кампания, остават твърде неясни. В родния му град Олга Шулятиева омаловажава тези критики: \"За една година той ще придобие този опит. Особено, след като до него има хора, които ще го подкрепят\". \r\n \r\n/БТА/\r\n ", "date": "2019.04.20", "title": "Рускоезичното население в Украйна подкрепя Зеленски"}
{"url": "https://www.dnes.bg/notifikacii/2019/04/20/bylgarin-prevozval-59-migranti-e-zaloven-v-gyrciia.408240", "text": "Полицията в Гърция е спряла камион с откраднати регистрационни номера, в който открила 59 мигранти без документи за самоличност, предаде Асошиейтед прес, цитирана от БТА.\r\nШофьорът на камиона - 61-годишен български гражданин, е арестуван.\r\nКамионът бил спрян в петък следобед на магистрала на около 30 километра от Солун, тъй като имал български регистрационни номера, за които било съобщено, че са откраднати. \r\nЗад няколко кашона с изолационни материали лежали 59 мигранти, повечето от тях от Сомалия, а останалите - от Бангладеш, Афганистан, Египет, Ирак, Палестина и Судан, съобщи днес полицията.\r\nМигрантите казали, че са платили по 1500 евро на трафикант в Турция, който им помогнал да преминат в Гърция с лодка, преди да бъдат качени на камиона.\r\n ", "date": "2019.04.20", "title": "Българин, превозвал 59 мигранти, е заловен в Гърция "}
{"url": "https://www.dnes.bg/notifikacii/2019/04/20/vechnoto-derbi-mnogo-naprejenie-malko-futbol-0-0.408249", "text": "ЦСКА и Левски не излъчиха победител и завършиха 0:0 в двубой от плейофната фаза на Първа лига, игран на Националния стадион \"Васил Левски\".\n\r\nПоредното дерби между двата тима приключи без голове и ще бъде запомнено основно с много напрежение, малко футбол и редица спорни ситуации. \"Червените\" трябва повече да съжаляват, че не поведоха в резултата през първото полувреме, в което Кристиан Малинов нацели гредата, а в края на първите 45 минути домакините пропуснаха и няколко добри положения.\n\r\nПрез втората част \"сините\" също останаха разочаровани, след като Станислав Костов нацели левия страничен стълб. Като цяло срещата бе изпълнена основно с единоборства в средата на терена, като и двата отбора рядко стигаха до опасности пред вратите на Витаутас Черниаускас и Николай Михайлов.\n                \n                \r\nОт това може да се възползва Лудогорец, който при евентуална победа тази вечер над Ботев Пловдив, ще се откъсне на 5 пункта от \"червените\" и цели 11 от \"сините\".", "date": "2019.04.20", "title": "\"Вечното дерби\": Много напрежение, малко футбол, 0:0"}
{"url": "https://www.dnes.bg/mish-mash/2019/04/20/kralica-na-shokolada-germaniia-s-32-ot-produkciiata-v-es.408248", "text": "Какво е Великден без шоколад, а Германия е кралицата на това лакомство, поне що се касае до неговото производство, предава ДПА.\r\nСпоред статистическите агенции на Евросъюза, шоколадът е много популярен във всички страни от общността, но само няколко държави доминират при производството му. Германия държи короната, като осигурява 32% от продукцията в ЕС и 1,3 милиона тона шоколад на блокчета.\r\nСлед нея се нарежда Италия с 18 процента, равняващи се на 700 000 тона. На Франция и Холандия се падат по 9 процента от общото производство на лакомството в Евросъюза, възлизащо съответно на 400 хиляди тона.\r\nСледва Великобритания със 7% и 300 хиляди тона. А Белгия, Полша и Испания, взети заедно, допринасят за 16 процента от годишното производство на това сладко изкушение. Споменатите осем държави са отговорни за 90 на сто от шоколадовата продукция в ЕС. Тя се равнява на 4 милиона тона на стойност 18,3 милиарда евро. (БТА)", "date": "2019.04.20", "title": "\"Кралица на шоколада\": Германия с 32% от продукцията в ЕС"}
{"url": "https://www.dnes.bg/notifikacii/2019/04/20/kyrvava-revnost-bylgarski-grajdanin-ubi-turska-liubima.408250", "text": "Българският гражданин Теннур Илиязов Тахиров на 31 години е извършил двойно убийство в турския град Маниса, след което се е самоубил. Това съобщават турски медии, цитирани от БНР.\r\nБившата му приятелка Рабиа Байрам, на 23 години, която е турска гражданка, му заявила, че не иска повече да го вижда. \r\nВпоследствие Тахиров разбил вратата на дома на семейството и след скандал с майката на момичето Фатма Байрам я прострелял, след което застрелял на улицата и опиталата се да избяга през балкона Рабиа. След това ревнивецът се е самоубил с пистолета си.\r\nТрагедията се е разиграла вчера на обяд в община Юнусемре, област Маниса.\r\nПри огледа полицейските служители са открили 9 гилзи - 3 в дома на семейството и 6 на улицата.\r\nДо вчера турските медии съобщаваха само инициалите на човека и че е \"влязъл в Турция от България\". Днес вече съобщават за националност, имена и години.\r\n ", "date": "2019.04.20", "title": "Кървава ревност: Български гражданин уби турска любима"}
{"url": "https://www.dnes.bg/stranata/2019/04/20/viatyr-slani-oblaci-utre-a-ot-sriada-byrzo-zatopliane.408252", "text": "През нощта над по-голямата част от страната временно ще се изясни, по-значителна облачност ще има над Североизточна България.\r\nВятърът ще отслабне, в западната половина на страната и ще стихне. Там на места ще се образуват слани, според прогнозата за времето на НИМХ-БАН, цитирана от \"Фокус\".\r\nПрез деня облачността ще е променлива, на отделни места, главно в източните райони ще превали слаб дъжд. Минималните температури ще са между 1° и 6°, максималните - предимно между 13° - 18°. Атмосферното налягане ще се понижи , но ще остане по-високо от средното за месеца.\r\nНад Черноморието облачността ще е променлива, често значителна. Ще духа слаб изток-югоизточен вятър. Максималните температури ще са 12° - 14°. Температурата на морската вода е 11-13°. Вълнението на морето ще е 2-3 бала.\r\n                    \n                    \n                Над планините ще има променлива облачност, на отделни места със слаби превалявания от дъжд, над 1800 м - от сняг. Ще духа слаб до умерен северозападен вятър. Максималната температура на 1200 метра ще е около 7°, на 2000 метра – около 0°.\r\nВ понеделник облачността отново ще се увеличи и на места, повече в източната половина от страната, ще превали слаб дъжд. Вятърът ще се ориентира от югоизток и температурите слабо ще се повишат.\r\nВъв вторник ще преобладава облачно време, главно в Западна България ще има и краткотрайни валежи. Дневните температури ще са по-ниски.\r\nВ сряда облачността ще е променлива, почти без валежи. Ще започне бързо и чувствително затопляне.\r\n ", "date": "2019.04.20", "title": "Вятър, слани, облаци утре, а от сряда - бързо затопляне "}
{"url": "https://www.dnes.bg/balkani/2019/04/20/severna-makedoniia-gnevni-ot-smianata-na-imeto-no-i-iskat-v-nato-i-es.408147", "text": "Северна Македония наскоро промени името си като част от споразумение с Гърция, което отвори пътя за присъединяването на бившата югославска република към НАТО и ЕС. Мнозина обаче се чувстват унизени от промяната и въпросът остава централен в предстоящите на 21 април президентски избори в страната.\n\r\nМинистър-председателят на Северна Македония Зоран Заев и неговите социалдемократи (СДСМ) се надяват да нанесат нов удар върху управлявалата дълго време националистическа партия ВМРО-ДПМНЕ на президентските избори този месец.\n\r\nСДСМ и неговият кандидат Стево Пендаровски се опитват да извлекат капитал от споразумението за името с Гърция, по силата на което към името на страната беше прибавено \"Северна\" и беше отворена вратата за членство в НАТО следващата година и евентуално начало на присъединителни преговори с ЕС през юни.\n                    \n                    \n                \r\nПетдесет и пет годишният Пендаровски води кампанията си с посланието, че гласът за него е глас за НАТО и за Европейския съюз, което от своя страна ще проправи пътя за повече инвестиции и икономически растеж.\n\n\n\r\nВМРО-ДПМНЕ, която управлява от 2006 до 2017 г. и въвлече страната в още по-дълбока конфронтация с Гърция по въпроса за името, за което Атина претендира, че принадлежи на една от нейните провинции, казва, че промяната на името противоречи и на закона, и на националните интереси.\n\r\nПрезидентът Георге Иванов от ВМРО-ДПМНЕ направи всичко в рамките на ограничените си правомощия да забави прилагането на споразумението, но възраженията му бяха неколкократно отхвърлени от парламента. Иванов беше на поста в продължение на два мандата и не може да се кандидатира отново.\n\r\nНеговата партия отказваше да предаде властта в продължение на половин година след изборите през декември 2016 г. и блокираше СДСМ и коалиционните му партньори - няколко партии на етническите албанци, да изберат ново правителство.\n\r\nСлед като в крайна сметка беше отстранена от властта, ВМРО-ДПМНЕ изпадна в хаос, като бившият й лидер и дългогодишен премиер Никола Груевски избяга от страната и получи убежище в Унгария, за да избегне затвор за корупция.\n\r\nНяколко други високопоставени представители на ВМРО-ДПМНЕ също бяха осъдени, а други все още са подсъдими по обвинения в корупция и злоупотреба с власт.\n\r\nСпоред скорошно социологическо проучване обаче кандидатът на ВМРО-ДПМНЕ Гордана Силяновска-Давкова изостава от Пендаровски с изненадващо малка разлика.\n\r\nСиляновска-Давкова е критик на споразумението за името с Гърция, като го определя като незаконно и унизително и обвинява правителството на Заев в корупция и непотизъм.\n\r\nСпоред проучване на агенция \"Рейтинг\", проведено между 8 и 14 април, Пендаровски има подкрепата на 38,3 процента от избирателите, докато Силяновска-Давкова - на 33,2 процента.\n\r\nТретият кандидат, Блерим Река, който е подкрепен от две партии на етническите албанци, би получил 12,6 процента от гласовете.\n\r\nАко, както се очаква, никой от кандидатите не спечели повече от половината от гласовете, двамата с най-голяма подкрепа ще участват във втори тур на 5 май.\n\r\nНа втория тур Пендаровски е по-вероятно да получи подкрепа от етническите албанци, които са между 25 и 30 процента от избирателите. Но за да бъде валиден вторият тур, в него трябва да вземат участие поне 40 процента от общо 1,8 милиона избиратели. Доколкото много македонци се колебаят между гнева от промяната на името на страната си и желанието за членство в НАТО и ЕС, съществува вероятност от висок процент неучастие.\n\r\nРеферендумът на Заев за промяната на името не успя да мобилизира достатъчно подкрепа и да осигури необходимата избирателна активност, която достигна едва до 37 процента. Но референдумът не беше обвързващ и в крайна сметка Заев успя да прокара споразумението.\r\n/БТА/", "date": "2019.04.20", "title": "Северна Македония: Гневни от смяната на името, но и искат в НАТО и ЕС"}
{"url": "https://www.dnes.bg/eu/2019/04/20/kakvo-svyrshi-evroparlamentyt-i-kakvo-ostana-za-sledvashtiia.408253", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Кои са най-важните, в това число и за България, решения по време на този мандат на ЕП и ЕК и какво остава за следващия мандат?\r\nВ седмицата на последната парламентарна сесия преди евроизборите в студиото в Страсбург говорим с четирима български евродепутати - от четирите най-големи политически семейства в Европа - Андрей Ковачев (ЕНП/ГЕРБ), Георги Пирински (С&Д/БСП), Илхан Кючук (АЛДЕ/ДПС), и Ангел Джамбазки (ЕКР/ВМРО). \r\nТрябва ли да се върви към компромис за пакета \"Мобилност\"? Ще има ли европейска агенция със седалище у нас? Кои са националните каузи, по които евродепутатите ни от различните партии бяха единни?\r\nРазговора на Милена Милотинова с четиримата евродепутати за предаването \"Брюксел 1\" по  вижте в следващото видео.\r\n ", "date": "2019.04.20", "title": "Какво свърши Европарламентът и какво остана за следващия?"}
{"url": "https://www.dnes.bg/crime/2019/04/20/dete-na-7-g-pochina-blysnato-ot-kola-v-burgas.408239", "text": "Момче на седем години е починало, след като е било блъснато от лек автомобил марка \"БМВ\" в центъра на Бургас. Инцидентът е станал днес около 12,45 часа на улица \"Константин Фотинов\", съобщиха от полицията.\r\nПред лекия автомобил, управляван от 45-годишен мъж, движещ се в посока храма \"Свети Кирил и Методий\", преминали три деца, едно от които било ударено от калника на автомобила. \r\nСлед пътно-транспортното произшествие, две от децата са избягали, а водачът на автомобила откарал пострадалото 7-годишно момче в \"УМБАЛ-Бургас\", където въпреки оказаната спешна помощ, то починало.\r\nВодачът е тестван с дрегер за алкохол, като пробата е била отрицателна. \r\nТой е отведен в \"Пътна полиция\" за тестване за употреба на наркотици. Взета му е и кръв за химичен анализ.\r\nПо случая е образувано досъдебно производство.\r\n ", "date": "2019.04.20", "title": "Дете на 7 г. почина, блъснато от кола в Бургас "}
{"url": "https://www.dnes.bg/politika/2019/04/20/borisov-zove-za-ostavki-i-pri-opoziciiata-bsp-razchita-na-kysa-pamet.408241", "text": "Премиерът Бойко Борисов призова за общи оставки, не само при управляващите. Така той отговори на коментара на президента Румен Радев в интервю за БНТ, че оставките в ГЕРБ заради \"Апартаментгейт\" не са достатъчни.\n\r\nБорисов посочи, че в петък вечер няма как да седне и да гледа Радев по телевизията, но напълно отхвърли твърденията на президента, че управляващите са приели свой антикорупционен закон.\n\r\nПремиерът и лидер на ГЕРБ направи тези коментари след официалния отчет на партията на предизборната им инициатива \"Европа в нашия дом\", който се проведе в София. По двете приоритетни области – регионално развитие и образование, от ГЕРБ отбелязаха, че очакванията на хората по места съвпадат в политическите приоритети в програмата на партията. \r\n                    \n                    \n                Премиерът изрази възмущение от изявления на БСП, с които обвиняват управляващите в корупция, а него - в автокрация.\r\n\"БСП разчита на късата памет, сега цялата Тройна коалиция говорят за борба с корупцията в един прекрасен Южен парк\", каза Борисов. Те говорят, че ГЕРБ трябва да бъде заличен, така както заличиха СДС за да остане само БСП/ БКП\", подчерта той.\r\nПо думите му партията трябва да направи така, че да не бъде подложена държавата на \"унижението да се върнат същите хора\".\n\r\nДогодина ще увеличим учителските заплати с още 360 милиона лева, ще дадем 20 милиона лева за нови училищни автобуси и още 20 млн. лева за интерактивно обучение на учениците, каза премиерът. Ние почти навсякъде сме реновирали училищата, но вътре в кабинетите, особено за природните науки, изоставаме и това дава отражение в качеството на обучение, каза Борисов.\r\nЩе инвестираме още много в образованието, защото те /БСП/ разчитат на къса памет и на необразовани хора, смята премиерът. Сега тези хора ни говорят за корупция и ни плашат с Европа, нас - които нямаме нито една спряна от ЕС европрограма, каза Борисов. Те издигнаха лъжата и манипулацията в основна предизборна платформа, посочи премиерът, цитиран от БТА.\r\nДо края на нашия мандат, след две години, магистрала \"Хемус\" трябва да подмине Плевен и да стигнем до пътя Белокопитово - Търговище, каза Борисов. Следващият месец магистрала \"Струма\" ще подмине Благоевград в планината и в рамките на година и половина - две, ще стигнем до Кресна - \"мечта, социалистическа мечта, слушал съм я толкова години, но ние ще го направим\", заяви още той. \"Тези, които говорят срещу нас, те направиха отсечката от магистрала \"Тракия\" при Чирпан и ако с работим с техните номера трябва да направим билбордове и да напишем \"Пусната и построена по еди кое си време\", но ние няма да се сравняваме с \"чеверме социалистите\", каза Борисов.\r\n\"Не ги обиждам, цитирам Иво Христов, посочи Борисов. Понеже паметта на хората е къса, нека си спомним как панически се пререждаха и бягаха към Европарламента и си приеха закон да ги брани от преследване\", коментира още лидерът на ГЕРБ.\r\nЗаболя ни много от това, което ни се случи през миналите дни, но като ги слушам, се амбицирам, каза Борисов. Някой си беше позволил да ме коментира за пълзящата диктатура, че било \"бисер\". Първо аз иронизирах Иво Христов, заради пълзящата автокрация, но ако има автокрация как ще се съберете в Южния парк и как от сутрин до вечер ще се говори само за апартаменти, тераси и сауни. Ако няма свобода на медиите, как това ще се случва и как така тези скандали излязоха по свободен начин\" каза още премиерът.\r\nКогато върховният главнокомандващ призовава генарилитета да не стои безропотно да слуша, към какво ги предизвиква, попита още Борисов.\r\nНека сравним свършеното през годините по параметри - БВП, приходи, доходи на хората, борбата с корупцията и контрабандата, както и какво са написали световните кредитни агенции - тогава и сега. Нека видят колко договори имаме със Световната банка, която ще направи тук и център за услуги - има какво да им се покаже, посочи Борисов.\r\n ", "date": "2019.04.20", "title": "Борисов зове за оставки и при опозицията: БСП разчита на къса памет!"}
{"url": "https://www.dnes.bg/evroizbori-19/2019/04/20/bsp-za-pobeda-na-evroizborite-i-za-spravedlivost-sega.408238", "text": "\n\r\n\"Тръгваме за победа на европейски избори, за предсрочни парламентарни избори, но най-вече тръгваме на битка за справедливост сега - слоганът на нашата кампания\", заяви лидерът на БСП Корнелия Нинова при представянето на кандидатите за евродепутати от листата на коалиция \"БСП за България\". Събитието се състоя на открито на поляната зад музея \"Земята и хората\" в Южния парк в София.\n\r\nДнес българският народ и Европа имат нужда от справедливост, посочи Нинова. \"26 май е важен, за да свалим правителството на ГЕРБ и \"Обединени патриоти\", подкрепяни от ДПС. Нашата победа на европейските избори означава начало на промяната в България\", отбеляза председателят на БСП.\n                    \n                    \n                \r\nИмаме идеите, имаме хора, сега остава да си свършим работата, посочи тя. \n\r\nНинова отбеляза, че Европа може да повиши доходите ни, ако се преборим за минимална работна заплата и пенсия, за инвестиции и работни места. \n\r\nМнозина не вярват, че Европа може да помогне на българското правосъдие - може, ако изградим силна независима и подчинена единствено на върховенството на закона европейска прокуратура, посочи тя. Оказа се, че колкото повече апартаменти имаш в България, толкова си по-недосегаем от закона, отбеляза Нинова, цитирана от БТА.\n\r\nВодачът на листата на \"БСП за България\" Елена Йончева коментира, че 12 години вървим към Европа, но даже не я доближаваме. Тя посочи, че според Световната банка три са причините - корупция, липса на добро законодателство и липса на предвидимост. \"Битката за Европа е битка за България\", заяви Йончева. Тя отбеляза, че пред нас има два пътя - или да останем в това криминално робство, или да въстанем. \"А ние ще въстанем на 26 май и ще спечелим нашата свобода и достойно място в Европа\", каза Йончева, която беше представена като \"капитан на отбора на победата\".\n\r\nВторият в листата на левицата Петър Витанов отбеляза, че днес е валидна поговорката, че който се роди беден, умира глупав, затова е необходима цялостна промяна в младежката политика. 26 май е денят на тази промяна и в България, и в Европа, заяви той.\n\r\nЧетвъртият в листата Иво Христов, досегашен началник на кабинета на президента Румен Радев, коментира, че днешната дата, на която отбелязваме годишнина от Априлското въстание, може би е много добър ден за начало на кампания, която цели пълен обрат в страната. Според него първата стъпка е да надмогнем апатията. Няма българска вътрешнополитическа тема, която да не е европейска, каза Христов. Ако по плажовете край Шабла изплува кокаин, това е проблем с европейската граница, посочи той. Ако стотици хиляди българи заминават на гурбет в чужбина, това е проблем и на Европа, добави Христов.\n\r\nПрезидентът на Партията на европейските социалисти Сергей Станишев, което е на пето място в листата, отбеляза, че общата кауза на кандидатите за евродепутати от левицата е промяната в България и в Европа. На тези избори ще ни атакуват безмилостно, но ние ще върви с ясна цел - да ги спечелим, за да имаме промяна в България, предсрочни избори и БСП най-сетне да даде надежда на хората за по-добър живот, и за промяна в Европа - следвашият председател на ЕК да е от левицата, заяви Станишев.\n\r\nВ листата на \"БСП за България\" са още Цветелина Пенкова /заместник-председател на клуб \"Милениум\"/ и финансистът Иван Кръстев, заместник-председателят на БСП Деница Златева, народният представител Румен Гечев, настоящият евродепутат Момчил Неков, журналистът Велизар Енчев, депутатът Димитър Данчев, Тодор Стоилов от Пловдив, народният представител Валери Жаблянов, Мариела Модева - културолог, Десислав Тасков - уролог, автомобилният състезател Крум Дончев и Емил Георгиев - председател на ПК \"Екогласност\".\r\n ", "date": "2019.04.20", "title": "БСП: За победа на евроизборите и за справедливост сега!"}
{"url": "https://www.dnes.bg/zvezdi/2019/04/20/priianka-chopra-kato-bulka-na-koricata-na-vogue.408179", "text": "\"Моята приказка. ❤️ Благодаря на Vogue, че ме сложи на първата си корица за Love & Wedding issue\".Това написа Приянка Чопра в Инстаграм. Актрисата не скри вълнението си от това, че се появява като булка на корицата на специализираното сватбено издание на списанието за Нидерландия. \r\n36-годишната красавица носи роклята на Ралф Лорън и нейната голяма американо-индийска сватба е разказана във встъпителната тема \"Любов и сватба\".\r\n \r\n\"Горди сме да ви представим нашия първи Vogue Love&Wedding Issue. В него ще предприемем пътешествие по света, за спиращите дъха сватби на 25 булки и младоженци\", пишат от списанието на своята официална страница в социалната мрежа. От екипа му разкриват, че не само ще покажат пикантни подробности за сватбите на известни личности, но и ще разкрият кои са най-добрите локации за подобни тържества и меден месец, както и ще дадат идеи за вдъхновение на много бъдещи младоженци.\r\n \r\n„Невероятна е!“, „Толкова е красива“, „Нямам търпение да хвана списанието в ръцете си“, „Гордея се, че съм индийка“, пишат част от последователите на Vogue под публикацията.\r\n \r\nФотографът Хосе Вила е уловил Чопра с ефирния воал върху главата точно преди нейната християнска церемония в западен стил, провела се на 4 декември миналата година в Индия.\r\n \r\nСлед тридневните тържества по тяхното бракосъчетание, сватбата на актрисата и певеца Ник Джонас бе най-коментираната тема няколко месеца след това. Двамата смениха различни одежди, като на една от церемониите те и роднините им носеха традиционни индийски облекла, в които има вплетени специални послания.\r\n \r\nМеждувременно стана ясно, че като една от най-известните булки сред звездите, Приянка ще участва в сватбена комедия на Universal Pictures.\r\n \r\n\r\n ", "date": "2019.04.20", "title": "Приянка Чопра като булка - на корицата на Vogue"}
{"url": "https://www.dnes.bg/stranata/2019/04/20/shest-koli-v-pyten-ad-chetirima-sa-raneni-sled-ptp-to.408242", "text": "Верижна катастрофа с четирима пострадали временно затвори за движение участък от пътя Велико Търново - София, съобщиха от полицията.\r\nСигналът за катастрофата в района на Ново село е подаден около 14.26 часа. По първоначална информация са се ударили 6 леки автомобила.\r\nПострадали са един мъж и три жени. Всички са откарани в Спешната помощ във Велико Търново. В района на катастрофата се извършва оглед.", "date": "2019.04.20", "title": "Шест коли в пътен ад, четирима са ранени след ПТП-то"}
{"url": "https://www.dnes.bg/temida/2019/04/20/policai-osyden-za-smyrtta-na-chorata-se-predade-sam.408243", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Единият полицай от осъдените на 7 години затвор по делото \"Чората\" се предаде доброволно в ранния следобед в полицията.\n Мирослав Писов по време на специализираната полицейска операция през 2005 г. е работел като полицай в МВР.\r\nТой каза, че получил обаждане на телефона си, че трябва да се яви в полицията, за да бъде задържан и приведен в затвора, предаде .\r\nПисов беше категоричен - той и четиримата му колеги Иво Иванов, Борис Механджийски, Георги Калинков и Янко Граховски по време на полицейската акция срещу наркоразпространението и склоняване към проституция са изпълнявали професионалните си задължения и не са причина за смъртта на Ангел Димитров. \r\nТой определи присъдата като абсурдна и политическа.\r\n ", "date": "2019.04.20", "title": "Полицай, осъден за смъртта на Чората, се предаде сам"}
{"url": "https://www.dnes.bg/temida/2019/04/20/okonchatelno-7-godishni-prisydi-po-deloto-za-smyrtta-na-chorata.408231", "text": "Върховният касационен съд отсъди по 7 години затвор за петимата полицаи, обвинени за смъртта на Ангел Димитров-Чората, който почина при задържане по време на акция  през 2005 г. в Благоевград.\n\r\nНаказания са получили и петимата, участвали в акцията - Мирослав Писов, Георги Калинков, Янко Граховски, Иво Иванов и Борис Механджийски.\n\r\nПо първоначална информация един от петимата вече е задържан.\n\r\nДруг от обвинените Янко Граховски е в Германия и се очаква да се върне в България, за да се предаде.Припомняме че, петимата полицаи, участвали в задържането, са осъдени първоначално на общо 91 години затвор.\n\r\nБлизо шест години и три различни съдебни инстанции по-късно ВКС отменя напълно осъдителните присъди и връща делото.\n                    \n                    \n                \r\nВоенноапелативният съд се произнася през 2018 г. с поредните осъдителни присъди, но за причиняване на смърт по непредпазливост. След това магистратите автоматично прекратяват казуса поради изтекла абсолютна давност.\n\r\nЗа БНТ тази сутрин един от бившите полицай Мирослав Писов заяви, че последното решение все още не му е съобщено официално, а той е готов да се предаде на властите.\n\r\n„За решението разбрахме съвсем изненадващо като в някакъв шок, който изведнъж се случи. Това е за нас несъдебно решение, а политическо решение на групата на Лозан Панов, която група има своето отношение по това дело още от самото начало. Защото ние сме били представители на българската полиция, която е изпълнявала разпореждане на българската държава по противодействие на наркотици, ние не сме ходили на някакви лични дела да извършваме, нито да убиваме човека“, каза Писов.\n\r\n ", "date": "2019.04.20", "title": "Окончателно: 7-годишни присъди по делото за смъртта на Чората"}
{"url": "https://www.dnes.bg/zvezdi/2019/04/20/selfi-s-fenove-koi-zvezdi-gi-mraziat.408176", "text": "Някои звезди категорично отказват да си правят селфи със своите фенове. Някои ги тревожат паник атаки, други се притесняват, че могат да ги преследват. Ето и кои звезди не искат да споделят общи кадри с хората, които ги харесват.\r\n \r\n\r\n \r\nАко погледнем страницата на актрисата в Instagram, може да се убедим, че Клои не обича да си прави селфи. По-голямата част от фотографиите ѝ там са направени от други хора – нейни приятели или професионални фотографи. В едно интервю тя обяснява: „Не си правя селфи. Просто това не ми е интересно“.\r\n\r\n\r\n \r\nВеднъж актрисата призна, че не ѝ допада, когато непознати хора искат да си направят снимка с нея, особено ако го правят по време на нейна разходка с децата. По думите ѝ, в такива ситуации тя започва да изпитва паника. „В такива случаи се чувствам много некомфортно. Моите деца са в такава възраст, че не разбират защо непознати идват към тяхната майка с подобни желания“.\r\n \r\n\r\n \r\nАктрисата, известна най-вече с ролята си на Хърмаяни във филмите за Хари Потър призна, че винаги отказва да си прави селфи с феновете. Обяснява, че се страхува от преследване. „На фотосите всички могат да видят къде точно съм, с какво съм облечена. Не искам да предоставям подобна информация, по която някой може да ме следи“.\r\n\r\n", "date": "2019.04.20", "title": "Селфи с фенове - кои звезди ги мразят?"}
{"url": "https://www.dnes.bg/obshtestvo/2019/04/20/ipi-traina-tendenciia-standartyt-na-jivot-na-bylgarina-se-podobriava.408224", "text": "Последните данни за доходите, разходите и потреблението на българските домакинства показват ясно, че стандартът на живот в страната и благосъстоянието на българските граждани продължава да се подобрява и през 2018 г. Това пише в анализа на старши икономиста от Института за пазарна икономика Десислава Николова.\n\r\nТази тенденция като цяло е трайна от 90-те години насам, с изключение на годините на криза в страната, и се потвърждава от няколко показателя:\n\r\n1/ не само номиналните доходи, но и реалните растат с добър темп – през 2018 година общият доход на лице от домакинството е нараснал със 7,6%, като в реално изражение (т.е. след като се коригира за инфлацията миналата година), този ръст също не е никак малък - 4,7%. Основните причини за ръста в дохода на домакинствата са двете основни пера в него – доходите от работни заплати и тези от пенсии, които миналата година се увеличават съответно с 10% и 11%.\n                    \n                    \n                \r\nИнтересно е, че доходите от социални  помощи и обезщетения (без да се включват към тях помощите за деца и обезщетенията за безработица) намаляват значително миналата година – от 128 лв. на лице през 2017 г. до 57 лв. през 2018 г. Това, обаче, не означава, че изведнъж правителството е орязало значително социалните трансфери, а че уязвимите групи са се свили значително. Всъщност основните социални помощи, обвързани с т.нар. гарантиран минимален доход (ГМД), се вдигнаха миналата година, защото и самият ГМД се покачи от 65 лева до 75 лв. Намалението на техния дял в общия доход на домакинствата се дължи на благоприятната икономическа конюнктура, високата заетост и ръста на заплатите, които извеждат все повече домакинства от зависимост от социалните трансфери.\n\r\n\n\r\n ", "date": "2019.04.20", "title": "ИПИ: Трайна тенденция - стандартът на живот на българина се подобрява"}
{"url": "https://www.dnes.bg/politika/2019/04/20/magistrala-hemus-da-e-gotova-do-2024-g-realistichna-cel.408236", "text": "Реалистична е целта магистрала \" Хемус\" да е готова до 2024 година, каза регионалният министър Петя Аврамова по време на отчет на инициативата на партия ГЕРБ \"Европа в твоя дом\" в София.\n\r\nДо 2023 година магистрала \"Хемус\" ще стигне до Велико Търново, посочи тя. Тази година предсрочно ще бъде пусната отсечката между Ябланица и пътен възел \"Боаза\" по тази магистрала, каза още Петя Аврамова. По думите й тази година в страната ще бъдат пуснати 119 километра нови пътища.\n\r\nС пари от ЕС и от бюджета са рехабилитирани над 820 км републикански пътища, но анализите показват, че в лошо състояние са 8000 от общо 20 000 километра републикански пътища, като за ремонта им са нужни 8 милиарда лева, каза регионалният министър. \n                    \n                    \n                \r\nПари за тези ремонти се чакат от новата ТОЛ система, а дотогава ще се работи приоритетно по най-тежките обекти, уточни Аврамова, цитирана от БТА.\n\r\nМакар пътната ни мрежа да е 20 000 километра, ВиК съоръженията са с дължина почти 90 000 километра, колкото 250 магистрали \"Тракия\", каза заместник-министърът на регионалното развитие Николай Нанков. Тази мрежа е за най-важната комунална услуга - получаване на качествена питейната вода, каза той.\n\r\nВсички собственици на санирани жилища по програмата ни за енергийна ефективност са доволни от нея, посочи Нанков. Програмата осигури на 220 000 граждани възможността да живеят при по-комфортни условия. До края на годината ефектите от програмата ще засегнат общо 360 000 души, които ще плащат и по-ниски сметки за отопление, посочи Нанков.\n\r\nМаксимално се възползвахме от еврофондовете, като от тях са 70 процента от публичните инвестиции през последните години в страната, казаха участници в дискусията.\r\n ", "date": "2019.04.20", "title": "Магистрала \" Хемус\" да е готова до 2024 г.? Реалистична цел!"}
{"url": "https://www.dnes.bg/notifikacii/2019/04/20/v-drenovec-razbiha-grupa-za-trafik-na-hora-i-prosiia-v-shveciia.408234", "text": "Девет души са задържани в село Дреновец, община Ружиници при специализирана акция за разследване на организирана група за трафик на хора, пране на пари и просия. Това съобщи зам.-главният прокурор Иван Гешев на импровизирана пресконференция в селото. Досъдебното производство се извършва под надзора на специализираната прокуратура и е започнало след сигнал на ОДМВР Видин, каза Гешев.\n\r\nГрупата се е занимавала с трафик на хора, просия, има данни и за лихварство. \n\r\nРаботили са основно в Швеция, където са вербували социално слаби хора да просят. \n\r\nЗа разследването са информирани компетентните шведски власти. Ще бъде изготвена молба за правна помощ и европейска заповед за разследване.\n                \n                \r\nПри акцията днес са задържани девет лица от ромски произход. Парите, които са придобивали от организирана престъпна дейност, са инвестирани в къщи и скъпи коли. Колите са иззети и са на паркинг на полицията. Разследването ще бъде извършено в посока пране на пари.\n\r\nТези луксозни инвестиции, които са направили в къщи и коли в селото, потресаващи на фона на беднотията, ако се окаже, че са придобити от престъпна дейност, държавата ще се ангажира да извърши съответните действия от институциите като ДНСК, НАП и др., за да докажат приходите си, каза Гешев, цитиран от БТА. \n\r\nТой посочи, че се съмнява тези доходи да са придобити от социални помощи и без да имаш един работен ден или да си трудоустроен чрез ТЕЛК.\n\r\nДелото по това разследване е от 3 месеца, а задържаните са установени на девет адреса в селото. В момента се извършват разпити на задържаните, включително и на пострадали от трафика на хора, пред съдия. Уговорката с измамените е била, че всичко изкарано от просия в чужбина ще бъде разделено наполовина. В крайна сметка просещите са получавали дребни суми, допълни Гешев. Сигналът за извършените действия от задържаните е подаден от оперативен източник, развит е с ГДБОП и специализираната прокуратура, каза директорът на ОДМВР Видин - Петър Коцин.\r\n ", "date": "2019.04.20", "title": "В Дреновец разбиха група за трафик на хора и просия в Швеция"}
{"url": "https://www.dnes.bg/obshtestvo/2019/04/20/radev-sportyt-e-vajen-faktor-sreshtu-agresiiata-v-uchilishte.408237", "text": "Спортът дарява не само здраве и физически качества – сила, ловкост, бързина, издръжливост, но и изгражда характер, калява психиката и развива волята. Спортът е един от важните фактори за изкореняване на агресията в училище. Това заяви президентът Румен Радев на откриването на спортния празник под наслов „Времето лети, поиграй с мене ти“ на дружество „Луис Карол“, който се проведе на централния стадион на Националната спортна академия „Васил Левски“. \r\n \r\nПо думите на държавния глава спортът учи нашите деца да бъдат пълноценни граждани на бъдещето, както и на самодисциплина, организираност, борбеност, ред и дава чувството за взаимност.\r\n \r\n„Задачата на истинския учител е не само да произведе хора, носещи знания, но и да развива личности“, подчерта президентът и поздрави  организаторите на събитието за иновативната форма на обучение чрез спорта, която допринася българските деца да се развиват комплексно.\r\n \r\nРумен Радев се обърна и към родителите и посочи, че времето, прекарано заедно с децата в най-ранна възраст, когато светът се открива пред тях, е изключително важен пример на подкрепа.\r\n \r\nЦелта на събитието е да насърчи родителите да прекарват повече време заедно с децата си и да възпитат у тях интерес към спорта. В отборните игри в различни дисциплини се включиха над 350 деца и техните родители. Преподаватели и студенти от НСА участваха в организацията на празника.\r\n \n                    \n                    \n                \r\n ", "date": "2019.04.20", "title": "Радев: Спортът e важен фактор срещу агресията в училище"}
{"url": "https://www.dnes.bg/eu/2019/04/20/gyrciia-iska-290-miliarda-ot-germaniia-reparacii.408222", "text": "Парламентът в Атина реши: Гърция официално ще поиска около 290 милиарда евро от Германия. Такъв бил размерът на репарациите, които ѝ се полагали заради нацистката окупация през Втората световна война. Така ли е наистина?\n\r\nСлед нападението над Гърция през май 1941 година над Акропола в Атина се развява знамето с пречупения кръст. Окупацията на Гърция от Вермахта продължава до 1944 година. През това време войниците на нацистка Германия убиват и грабят на целия Балкански полуостров. Икономическите щети от войната и окупацията и до днес са обект на много спорове, пише . \n                    \n                    \n                \r\n\n\r\nОще през 2015 година експертна комисия на гръцкия парламент определи обема на нанесените щети на поне 289 милиарда евро. Германското правителство систематично отхвърля исканията за изплащане на репарации и твърди, че Гърция вече е била компенсирана чрез предишни плащания. От години тази тема натоварва двустранните отношения, тъй като в Атина тя се повдига отново и отново.\n\r\nОт една страна става въпрос за преките щети, нанесени например при грабежите, убийствата и разрушенията. На жертвите на нацистките престъпления в Гърция Федералната република вече е изплатила сумата от 115 милиона германски марки. Според договор от 1960 година това плащане трябва да покрие всички индивидуални искове за парични обезщетения.\n\r\nОбект на дискусии обаче е и един държавен заем, отпуснат по принуда. Германският Райх принуждава Гръцката национална банка през 1942 година да му отпусне безлихвен заем в размер на 476 милиона райхсмарки. Нацистите твърдели, че парите са им необходими, за да финансират разходите си по окупацията на страната. Въпросните милиони не са били връщани никога. Затова някои гръцки експерти са на мнение, че Германия дължи на Гърция още близо 11 милиарда евро.\n\r\nГерманското правителство обаче продължава да настоява, че въпросът с репарациите за Гърция е решен окончателно. То припомня, че още през есента на 1945 година в Париж се провежда първа конференция по този въпрос. На нея е признато правото на гърците да получат процентен дял от репарационните плащания, които Германия дължи на победителите от войната. Въз основа на това решение Гърция получава обезщетение, чиято стойност възлиза на около два милиарда евро.\n\r\nВ Лондонското споразумение за дълговете от 1953 година западните сили отлагат изпълнението на всякакви по-нататъшни репарационни искания до сключването на мирен договор. Освен това те опрощават част от финансовите задължения на Германия. До официален мирен договор между Германия и страните от антихитлеристката коалиция така и не се стига. Вместо това през 1990 година влиза в сила т.нар. споразумение \"две плюс четири\", свързано с германското Обединение. Това споразумение беше признато и от Гърция, а в него не са предвидени никакви допълнителни репарационни плащания.\n\r\n\n\r\nТемата за репарациите от войната се разпали с нова сила в Гърция след избухването на дълговата криза през 2010 година. Тогава Атина се обърна за помощ към ЕС, за да избегне държавен фалит. Впоследствие страната получи кредити за 274 милиарда евро, от които поне 55 милиарда са от Германия. Гръцки юристи и някои политици смятат, че гръцките дългове могат да бъдат приспаднати от парите, които Гърция настоява да получи от Германия. В случая те имат предвид главно гръцките искания за връщане на принудителния кредит, отпуснат по времето на нацистката окупация. Повечето експерти обаче изключват възможността да се стигне до нови преговори за дължимите репарации - в крайна сметка са изминали вече 70 години от края на войната.   \n\r\nВъпреки това гърците не се отказват - през декември беше представена оценката на парламентарната комисия по репарациите, в която обемът на нанесените щети на Гърция се определя на близо 300 милиарда евро. А от тази седмица вече е ясно: Атина ще представи на Берлин иск за 290 милиарда евро.\r\n \r\n", "date": "2019.04.20", "title": "Гърция иска €290 милиарда от Германия – репарации "}
{"url": "https://www.dnes.bg/index/2019/04/20/za-pryv-pyt-nezriasht-pyteshestvenik-prekosi-s-iahta-tihiia-okean.408232", "text": "За пръв път в историята напълно незрящ пътешественик, японецът Мицухиро Ивамото, успя да прекоси Тихия океан на борда на малка яхта, предава Франс прес и ТАСС.\n\r\nПо време на 14 000 километровия преход на приключенеца ограничена помощ единствено му е оказвал гражданин от САЩ, който му е съобщавал направлението на вятъра и други технически подробности. Но помощникът му не е взел участие в управлението на яхтата и разгъването на платната.\n\r\nПетдесет и две годишният Ивамото отплава на 24 февруари от пристанището в Сан Диего, Калифорния. В събота той пристигна в пристанището на град Иваки в префектура Фукушима на североизточното крайбрежие на главния японски остров Хонсю, където беше приветстван от местните жители.\n                \n                \r\nПрез 2013 година Ивамото се опита по същия начин да прекоси Тихия океан, но яхтата му се сблъска с кит и претърпя корабокрушение.\r\nВ помощ на пътешественика бе американецът Дъг Смит, който му даваше единствено устна информация за посоката на вятъра./Стоян Кирчев/\r\n \r\n/БТА/\n\r\n ", "date": "2019.04.20", "title": "За пръв път: Незрящ пътешественик прекоси с яхта Тихия океан"}
{"url": "https://www.dnes.bg/notifikacii/2019/04/20/povreda-v-kriloto-dovela-do-razbivaneto-na-samoleta-v-orizari.408233", "text": "Крилото на малкия спортен самолет, който тази сутрин се разби в района на стадиона на пловдивското село Оризари, се е прекършило във въздуха и е паднало на игрището.\n\r\nТова заяви областният управител на Пловдив Здравко Димитров, който е посетил местопроизшествието, пише .\n\r\nПо думите му, след като крилото е паднало, машината с пилота и спътника му се е разбила зад стадиона, на дигата на река Марица.\n\r\n\"От самолета нищо не бе останало. Всичко е смачкано. Телата на жертвите бяха отвън\", описа потресаващата гледка Здравко Димитров.\n\r\nСпоред него 45-годишният Стефан е собственик на спортния самолет. Машината е излетяла от Белозем, където е базиран авиоклуб.\n                \n                \r\nДругият загинал при инцидента е на 18 години.\n\r\nПо думите на кмета на Оризари Йордан Тотев жертвите не са местни, а принадлежат към спортен клуб.\n\r\nМалкият им спортен самолет е прелетял над стадиона в селото, за да поздрави участниците в празник, който се е провеждал там.\n\r\n\r\n ", "date": "2019.04.20", "title": " Повреда в крилото довела до разбиването на самолета в Оризари"}
{"url": "https://www.dnes.bg/notifikacii/2019/04/20/zadyrjaha-dvama-tiineidjyri-za-ubiistvoto-v-londonderi.408235", "text": "Двама тийнейджъри бяха арестувани във връзка с убийството на журналистката Лайра Маккий в Лондондери, Северна Ирландия. Маккий бе простреляна по време на отразяването на безредиците в града.\n\r\nДвамата задържани съгласно закона за тероризма са на 18 и на 19 години. \n\r\nПолицията обвинява дисиденти републиканци - най-вероятно от организацията Нова ИРА - за убийството на Маккий и смята, че в инцидента са замесени повече от един човек, предаде БНР.\n\n\r\nДнес обаче друга републиканска групировка „Саорад“ обяви, че неин доброволец е застрелял Маккий при опит да защити хората от полицията.\n\r\nНа нощното бдение в Лондондери в петък присъстваха както лидерът на „Шин Фейн“ Мери Лу Макдоналд, така и лидерът на Демократичната юнионистка партия Арлийн Фостър. Както отбеляза журналистка от Би Би Си, „Лайра успя да събере враждуващите иначе Макдонад и Фостър без мерки за сигурност или барикади“.\n                \n                \r\nБезредиците в района Креган на Лондондери започнаха, след като полицията започна да претърсва къщи за оръжия и боеприпаси. \n\r\nНападателят рани тежко Маккий, която малко по-късно почина в болница, където бе откарана с полицейска кола.\r\n ", "date": "2019.04.20", "title": "Задържаха двама тийнейджъри за убийството в Лондондери"}
{"url": "https://www.dnes.bg/stranata/2019/04/20/pilotyt-zaginal-v-orizari-ostavia-dve-dyshteri-bil-mnogo-opiten.408245", "text": "45-годишният Стефан Василски, кйто е пилотирал спортния самолет, паднал днес в Оризари, е бил много опитен.\n\r\nТова заявиха пред  негови колеги от авиоклуба в Белозем. Те са потресени от загубата на двамата им колеги.\n\r\nЗаедно със Стефан е загинал и 18-годишният Валентин от Чирпан, който също е бил член на авиоклуба.\n\nСтефан е собственик на двуместната спортна машина и е от Пловдив.\n\r\nТой оставя съпруга и две дъщери. По-малката е била миналата година абитуриентка.\r\nНа стадиона в Оризари, зад който се е разбил самолетът, пристигна екип от Националната следствена служба в София. Той ще ръководи образуваното следствено дело.\n                    \n                    \n                \r\n\"Ако самолетът се беше разбил на стадиона, трагедията щеше да бъде още по-голяма. По това време там е имало деца и младежи, участници в състезание с дронове\", посочи шефът на пловдивската полиция старши комисар Атанас Илков. По първоначални данни причината за трагедията е техническа неизправност на самолета.\n\r\nКрилото му се е отчупило във въздуха и е паднало на метри от едната врата на стадиона. Секунди по-късно самолетът се е превъртял и се е ударил в дигата на река Марица. Стефан и спътникът му са издъхнали на място.                     \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \n\r\n ", "date": "2019.04.20", "title": "Пилотът, загинал в Оризари, оставя две дъщери, бил много опитен"}
{"url": "https://www.dnes.bg/akoshtete-vqrvaite/2019/04/20/5-kysmetliiski-kamyka-za-zodiia-oven.408182", "text": "За всеки от зодиакалните знаци отговарят определени камъни и кристали. Тъй като се намираме в периода на зодия Овен и неговата силна енергия, днес в рубриката ни „Всичко за зодиите“, споделяме едни от най-подходящите камъни за него. С тяхна помощ той може да продължи в правилната посока към осъществяването на своите цели.\r\n\r\nТози красив камък е за онези от вас, които заемат лидерски позиции или искат да повишат самочувствието си. Когато ви предстоят презентации, важни бизнес срещи, носете бижу с авантюрин. Това, което прави толкова специален камъка, е, че помага да съберем мисълта си, а знаем, че Овен понякога може да е хаотичен в мислите си.\r\n                    \n                    \n                \r\nДруг подходящ камък за повишаване на увереността, който се съчетава много добре с енергията на този зодиакален знак. Ако сте срамежливи или се чувствате неудобно на социални събирания, носете със себе си карнеол. Той ще насърчи и креативността.\r\n", "date": "2019.04.20", "title": "5 късметлийски камъка за зодия Овен "}
{"url": "https://www.dnes.bg/obshtestvo/2019/04/20/nai-goliamata-pushilka-pred-ns-trevata-za-lichni-celi-legalna.408246", "text": "\nМладежи се събраха, за да направят \"най-голямата пушилка на едно място\" пред сградата на институцията, която упражнява законодателната власт в държавата - Народното събрание.\r\nИскането на събралите се е само едно - декриминализация на притежаването и отглеждането на малки количества марихуана за лични цели.\r\nСпоред младите хора тревата не трябва да е престъпление в България, както не е в голяма част в европейските държави и САЩ, предаде БулФото.\r\nОсвен това полицейските сводки и статистики били пълни с младежи, задържани с минимални количества от растението, вместо органите на реда да разследват и задържат истинските криминални лица.\r\n                    \n                    \n                Хората зад проявата смятат, че законът, който криминализира употребата на марихуана, просто не действа, тъй като за последните 15 години българите, опитвали я в живота си, са се увеличили пет пъти.\r\nПротестиращите настояват да се разреши и регламентира отглеждането и преработката на всички продукти от индустриален коноп - семена, влакна, дървесина, цветна и листна маса, биомаса и корени.", "date": "2019.04.20", "title": "Най-голямата \"пушилка\" пред НС: Тревата за лични цели - легална!"}
{"url": "https://www.dnes.bg/notifikacii/2019/04/20/pak-sblysyci-v-parij-na-protest-na-jyltite-jiletki.408247", "text": "Сблъсъци избухнаха днес в Париж в началото на следобеда по време на демонстрация на \"жълтите жилетки\", които протестират всяка събота от ноември насам срещу социалната и данъчната политика на правителството, предаде Франс прес.\r\nКадри, разпространени от френските медии, както и видеоклипове от социалните мрежи, показват участници в протеста, които рушат и палят бариери из парижките улици, а мнозина хвърлят бомбички, посочва ТАСС.\r\nПолицията нееднократно използва срещу демонстрантите шокови гранати и сълзотворен газ. Дотогава демонстрацията, събрала хиляди протестиращи, протичаше спокойно, допълва АФП.\r\nПрефектурата съобщи за 126 души, откарани в полицейските управления, и за над 11 хиляди подложени на превантивни проверки от органите на реда.\r\n                \n                Според телевизия Бе Еф Ем по-рано днес президентът Еманюел Макрон спешно е извикал вътрешния министър Кристоф Кастанер, който да му докладва за развитието на ситуацията, добавя ТАСС.\r\nДнес се очакваха и шествия в различни региони на Франция, но Париж изглежда остава център на вълненията по време на 23-ата поредна протестна събота, отбелязва АФП. (БТА)", "date": "2019.04.20", "title": "Пак сблъсъци в Париж на протест на \"жълтите жилетки\""}
{"url": "https://www.dnes.bg/obshtestvo/2019/04/20/karakachanov-razporedi-proverka-sgradniia-fond-na-ba.408230", "text": "Министър Красимир Каракачанов разпореди проверка на състоянието на сградния фонд с отпаднала необходимост за Българската армия, съобщи пресцентърът на Министерството на отбраната.\n\r\nБившето военно поделение в Хасково, край което стана трагичният инцидент от вчера, е определено като район с отпаднала необходимост за Българската армия през 2001 г.\n\r\nПрез 2011 г. е установено саморазрушаване на част от сградата.\r\nПрез февруари 2019 г. служители от регионалната структура на Главна дирекция \"Инфраструктура на отбраната\" в гр. Пловдив са направили констативен протокол, въз основа на който министърът на отбраната на 15 март т.г. е издал заповед Р-71 за назначаване на комисия за извършване на оглед за освидетелстване на сградния фонд в района. В заповедта е указан двумесечен срок, в който трябва да се представи протокол за предприемане на последващи действия.\n\n\r\n                    \n                    \n                Междувременно за участъка на падналата стена директорът на Главна дирекция \"Инфраструктура на отбраната\" издава указания, с които започва събирането на оферти от фирми, за да може да бъде осигурено предварителното събаряне на стената.\n\r\nНа 12 април т.г. е подадена една оферта от участник в процедурата, но за завършването на законовата процедура са необходими още две предложения.\n\r\nВъв връзка с инцидента министърът на отбраната е разпоредил да бъде извършена проверка на целия сграден фонд с отпаднала необходимост за предприемане на последващи действия за обезопасяване.\n\r\n\r\n ", "date": "2019.04.20", "title": "Каракачанов разпореди проверка сградния фонд на БА"}
{"url": "https://www.dnes.bg/notifikacii/2019/04/20/vladimir-vylev-pitbula-predava-svetovniia-poias-na-wako-pro-na-vtoroto-izdanie-na-senshi.408228", "text": "\n\r\nИзключително оспорвани и тежки битки, зрелищно шоу и много изненади очаква публиката в зала „Арена Армеец“ днес на второто издание на бойните гала вечери SENSHI. Специален гост на галата е кикбокс легендата Петер Артс, който дойде в България заедно с четиримата си най-добри бойци. Трима от тях ще мерят сили с български кикбоксьори. Билетите все още са в продажба и могат да бъдат закупени от Eventim на цени от 10 лв. \n\r\nГолемият бой за вечерта ще бъде за Световната титла на световната организация по кикбокс WAKO PRO. За нея един срещу друг на ринга ще се бият капитанът на националния отбор по кикбокс Атанас Божилов – Наката, и Макс Сподаренко - многократен шампион на Беларус, носител на световна купа по кикбокс и най-добрият К-1 боец за 2018 година. И двамата са изключително технични и бързи състезатели, стратези на ринга. Битката е и особено специална, защото с нея ще се реши дали Световният трофей на WAKO PRO ще остане в България или ще замине за Беларус. В момента поясът се държи от най-добрия кикбоксьор на България за всички времена, а и в света, в категория 71,800 кг - Владимир Вълев-Питбула. \n                \n                \r\nОще по-интересното е, че това е вторият път, в който Сподаренко се бие за същия Световен пояс на WAKO PRO. Преди години Питбула му измъква титлата с победа от 1 точка в последните секунди на мача. Сега боецът от Беларус е особено мотивиран за победа. По време на заключителната пресконференция с всички състезатели на SENSHI в панорамната зала на хотел „Маринела“ в София Сподаренко беше лаконичен и не издаде дали ще се стреми към нокаут на ринга или с победа чрез точки. „Мачът си е мач, никога не знаеш какво ще стане на ринга. Но съм готов и за победа с нокаут, и за извоюване на повече точки“, категоричен беше Сподаренко. \n\r\nКапитанът на националният ни отбор по кикбокс Атанас Божилов прие с усмивка и увереност думите на опонента си. „Подготвил съм се отлично. Според мен ще е игра на шах“, заяви Божилов. \n\r\nДругият ключов двубой на второто издание на бойната гала вечер SENSHI в „Арена Армеец“ ще е за Европейската титла на WAKO PRO. 11-кратният републикански шампион на България Деян Топалски ще има трудната задача да спечели за страната ни трофея. Той ще се бие с Ахмед Крънич от Босна и Херцеговина. Вчера двамата застанаха един срещу друг за пръв път.  „Много съм щастлив да съм тук. Подготвил съм се за победа“, заяви лаконично боецът от Босна и Херцеговина. Топалски също бе позитивен преди срещата: „Чувствам се добре, подготвен съм. Нямам търпение да дойде време за мача“.\n\r\nTaзи вечер за пръв път ще бъдат раздадени и специалните титли на SENSHI. В тежка категория двубоят ще е между опитния кикбоксьор и многократен шампион в различни бойни спортове Христо Йорданов и двуметровия гигант Андриян Димитров. За Христо срещата ще е бенефис. Отново при тежките представили ще видим и изцяло чуждестранен сблъсък между боец от отбора на Артс – Бадр Фердус и сърбина Саша Драгич. „Подготвен съм, винаги тренирам здраво и съм напълно готов“, каза и Фердус.\n\r\nСред изненадите за вечерта ще бъдат и 4 много здрави битки по карате киокушин и може би най-очакваната муай тай среща за тази година – между най-добрия български муай тай боец Антон Петров и гръка Танасис Кукуфикис. Това ще е вторият път, в който двамата ще се бият на ринга, като при първата им среща българинът надделява. През февруари на първото издание на SENSHI във Варна Петров и Кукуфикис щяха да се бият отново, но заради травма на българина двубоят им отпадна. Сега и двамата са изключително мотивирани за победа. \n\r\nЗа пръв път в България на бойна гала вечер ще се изиграят и карате киокушин срещи по правилата на професионалната лига на Световната карате киокушин организация (KWU International Professional League) в 3 рунда от по 3минути – full contact карате киокушин с удари в главата. Един от каратистите, който ще гарантира зрелищно шоу на ринга, е руснакът Андрей Чехконин. Вижте пълния списък с двубои, които ще се разиграят тази вечер в зала „Арена Армеец“:\n\r\n \n\r\nБойна карта на SENSHI\n\r\nСтарт: 19,00 часа, зала „Арена Армеец“\n\r\n1. Петър Стойков (България) - Омар Магомедов (Русия) (KWU International Professional League, 70 кг)\n\r\n2. Томас Дуве (Холандия) – Николай Йоргов (България) (К-1, до 80 кг)\n\r\n3. Макрос Зинхани (Бразилия) - Кристиян Георгиев (България) (KWU International Professional League, 88 кг)\n\r\n4. Антон Петров (България) – Танасис Кукуфикис (Гърция) (Муай тай, 67 кг)\n\r\n5. Андриян Димитров (България) – Христо Йорданов (България) ( K-1, тежка категория за титла SENSHI)\n\r\n6. Костадин Костов (България) – Юта Учида (Япония) (К-1, плюс 93 кг)\n\r\n7. Акира Умемура (Япония) - Сергей Браун (Германия) – (KWU International Professional League, 90 кг)\n\r\n8. Богдан Шумаров (България) – Иляс Букаюа (Холандия) (К-1, до 72.5 кг)\n\r\n9. Бадер Фердоус (Холандия)  – Саша Драгич (Сърбия) (К-1, до 95 кг)\n\r\n10. Андрей Чехонин (Русия) - Аслан Садвакасов (Казахстан) (KWU International Professional League, 83 кг)\n\r\n11. Деян Топалски (България) – Ахмед Крънич (Босна и Херцеговина) (К-1, 88.6 кг, за Европейска титла WAKO PRO)\n\r\n12. Aтанас Божилов (България) - Макс Сподаренко (Беларус) (К-1, 71.800 кг, Световна титла WAKO PRO)", "date": "2019.04.20", "title": "Владимир Вълев – Питбула предава Световния пояс на WAKO PRO на второто издание на SENSHI "}
{"url": "https://www.dnes.bg/world/2019/04/20/franciia-pogna-izmamnici-sybirali-pari-uj-za-notr-dam.408205", "text": "Франция започна разследване за измама срещу хора, които призовавали за дарения за възстановяване на катедралата Нотр Дам. Парижката прокуратура призова за \"бдителност\" за подобни измами, предаде Франс прес.\n\r\nРазследването беше започнато след жалба на Фондацията за културното наследство срещу лица, опитали се да събират дарения от нейно име, на фона на пълна мобилизация за възстановяване на емблематичната парижка катедрала, пострадала от пожар в понеделник вечерта.\n\n\n\n\r\nСпоред прокуратурата тези лица действат чрез телефонни обаждания или писма по електронна поща и приканват даренията да се привеждат по банкова сметка, чийто номер се изпраща като прикачено писмо, посочва БТА.\n                    \n                    \n                \r\nРазследването, поверено на специално звено за борба с финансови измами на парижката полиция, трябва да позволи да бъдат установени извършителите и да се спрат действията им.\n\r\nВ изявление Фондацията за културното наследство съобщи днес, че е сигнализирала парижката прокуратура и Гугъл за измамнически сайт, който копира главното от нейния интернет адрес и публикува и самия фалшив сайт https://donfondation-patrimoine-sauvonsnotredame.weebly.com/\".\n\r\nВ сряда фондацията съобщи, че е била уведомена за много измами във Франция и в чужбина и подчерта, че не е набирала дарения по телефона, по пощата или по интернет.", "date": "2019.04.20", "title": "Франция погна измамници, събирали пари – уж за Нотр Дам"}
{"url": "https://www.dnes.bg/zvezdi/2019/04/20/sofi-tyrnyr-mislila-za-samoubiistvo.408117", "text": "Софи Търнър призна, че е планирала да се самоубие. Звездата проговори открито за психическите си проблеми в предаването на доктор Фил -  \"Dr. Phil Show\". \n\r\nКогато актрисата е била на 17 г., или 4 години след започването на снимките на сериала \"Игра на тронове\", Софи е развила депресия.\r\n\"Странно е. Казвах, че не съм депресирана, когато бях по-малка, но тогава мислих много за самоубийство. Дори не знам защо\", разкри тя.\r\n\r\nЗвездата от фентъзи сериала каза още, че смята, че е получила психически проблеми заради омразата и постоянните критики в социалните мрежи.\r\n\r\n\"Хората казваха неща като: \"По дяволите, Санса е качила килограми\", \"По дяволите, Санса трябва да свали 5 килограма\", \"Санса е дебела\". Просто имаше много коментари за теглото, за пъпките по кожата ми, защото бях тийнейджър и това беше нормално. Получавах много коментари за килограмите, кожата и затова как не съм била добра актриса. И аз просто им вярвах. Казвах си, че съм дебела, че имам много пъпки, че съм лоша актриса. Карах хората от отдела за костюми да ми стягат корсета доста\", обясни Софи.\r\n \r\n", "date": "2019.04.20", "title": "Софи Търнър мислила за самоубийство"}
{"url": "https://www.dnes.bg/akoshtete-vqrvaite/2019/04/20/harakternite-osobenosti-na-doma-ni-spored-zodiiata.408071", "text": "Всеки един от знаците в зодиака принадлежи към определен елемент – огън, вода, земя, въздух. Тези елементи имат определен принос и влияние върху характера и особеностите на съответната зодия. Могат да имат отношение за интимния свят, професионалния живот и кариерата, финансовите навици, както и начина на обзавеждане на дома, интериора и много други аспекти от живота.\r\nДнес ще разгледаме какви са характерните особености на дома ни според зодията и съответния природен елемент, към който принадлежи тя.\r\n\n                    \n                \r\nВие държите изключително много на отношенията си с хората, с които живеете – те са най-важното нещо в живота ви. Тази обич ви направлява във всеки аспект на живота ви, включително и за начина на обзавеждане на дома ви. Стараете се да го направите и подредите по удобен начин, така че близките ви да чувстват комфорт във всяка една стая. Склонни сте да направите компромис дори със собственото си усещане за удобство, стига да е приятно за членовете на семейството ви. Вие сте щастливи, когато те са добре.\r\nГолямата баня е задължителен елемент от дома ви, както и достатъчно място за душа или просторна душ кабина. Ако домът ви се намира в близост до вода, ще цари пълна хармония при вас.\r\nВашият дом е мястото, в което намирате спокойствие и непрекъснато се стремите да го направите релаксиращ. За вас би било подходящо да си пригодите малко местенце за медитация или за четене на книга, за усамотяване. Ще ви помага да починете след уморителния ден и да се заредите положително.\r\n\r\n ", "date": "2019.04.20", "title": " Характерните особености на дома ни според зодията"}
{"url": "https://www.dnes.bg/obshtestvo/2019/04/20/bosyt-na-alo-izmamnicite-ot-dete-lyje-pensioneri-3-pyti-lejal-v-zatvora.408209", "text": "На 27 години, с основно образование, учил до 10-и клас, осъждан 8 пъти за телефонни измами и веднъж за взломна кражба, при която отмъкнал цветни метали. Това е профилът на организатора на разбитата банда телефонни измамници Борислав Димитров-Бобито от горнооряховския кв. “Гарата”.\n\r\nВъпреки че никога не се е занимавал с бизнес и не е работил по трудов договор, Бобито демонстрира лукс, на който би завидял и столичен олигарх от кварталите в полите на Витоша. Семейният палат в кв. “Гарата” е оборудван с барбекюта, детски площадки, позлатени орнаменти и мощни автомобили. \n\r\nОт къщата разследващите иззеха лимузина “Мерцедес” и джип “Ауди”, ползвани от него, жена му и баща му Георги, който също е важна част от схемата на телефонните измами, пише .\n                    \n                    \n                \r\nМладият мъж е в бизнеса от дете. Според данни на МВР лъже пенсионери още от 15-годишен. Току-що навършил 16, на 10 септември 2007-а е арестуван за първи път заради телефонна измама на пенсионер от Русе. Тогава малкият Борислав е само муле в схема на друг ромски клан.\n\n\n\n\r\nЗаради крехката му възраст и чистото тогава съдебно минало сключва споразумение с прокуратура и е наказан само с пробация. При първия арест признава и за друга измама - на възрастен мъж от Горна Оряховица. За това получава 6 месеца условно.\n\r\nТова обаче не спира криминалната му кариера на телефонен измамник. През ноември 2008 година отново е арестуван за телефонни измами във Варна. Тогава заедно с баща си Георги и още 4-има души успяват да измамят няколко варненки по схемата, която действа тогава. Представят се за полицаи, които твърдят, че синът на жертвата е блъснал дете и трябва да се плати, за да бъде пуснат от ареста. \n\r\nОще тогава Борислав Димитров, макар и непълнолетен, успешно влиза в ролята на полицай, адвокат и лекар, който убеждава жертвите да дават пари. В един от случаите дори заблуждава старица, че е собственият ѝ син. \n\r\n“Майко, убих детенце. Детето е починало в болницата”, казва в слушалката артистичният юноша. Синът на жената дори не бил шофьор, но тя повярвала. След това с нея се свързал “адвокат”, който отново бил Бобито. Докато лъжел пенсионерите, намирал и мулета, които да вземат парите от тях и да ги донесат до Велико Търново. По това време бащата на Борислав има магазин. При акция на полицията в него са намерени и сим картите, които ало измамниците са ползвали, за да набират номерата на жертвите от Варна.\n\r\nТози път Борислав влиза в поправителния дом “Бойчиновци”, защото още е непълнолетен. Заради престоя в заведението за деца бандити завършва 10-и клас. Освободен е в края на 2009 г., вече пълнолетен.\n\r\nОсвен телефонни измами върши и други престъпления. През 2011 г. заедно със свой приятел влизат в склад на фирма в Горна Оряховица и отмъква бобинажни проводници, кабели и цветни метали за над 3 хил. лв. Криминалистите бързо го залавят и го вкарват в ареста. \n\r\nТака през април 2012-а влиза в затвора в Ловеч като рецидивист. Пуснат е предсрочно през януари 2013 г. Веднага върши нова телефонна измама, този път в Смолян, отново е спипан и е настанен в затвора в Пловдив за 9 месеца след споразумение. Пускат го през април 2014 г. и той отново се прибира в родния дом в Горна Оряховица.\n\r\nИ третият престой в затвора не успява да превъзпита Бобито. Той отново се залавя с телефонни измами, вече в собствена организация, която командва.\n\r\nУдарите му стават все по-големи. На 8 септември Бобито отново е арестуван, след като успява да оргатнизира удар за 600 хил. лв., отмъкнати от жена в Първомай.\n\r\nПрез март 2015 г. склададжията Албенко Методиев публикува обява в интернет, че си търси работа. С него се свързва Бобито. Звъни от румънска симкарта и му предлага да изкара малко пари. Казва му да тръгне за Първомай, откъдето да вземе пари и документи и да ги достави до град Велико Търново. Същия ден малко преди обяд бизнесменът Ангел Янков посетил баба си Елена в същия град. Тръгва си и телефонът на жената звъннал.\n\r\n“Доктор Николов” й казал, че внукът й е катастрофирал, трябва да бъде опериран по спешност - единия му крак го няма, другият може да бъде спасен с поставяне на пирони, един от които струва 20-30 хиляди лева, а са нужни и скоби за гръбначния стълб. Доктор Николов е Борислав Димитров от Горна Оряховица. Елена повярвала, защото съпругът й загинал в катастрофа. Казала, че има само 500 лв., но мнимият доктор я убедил да събере каквото може от съседи, посъветвал я да не говори с никого защо са й парите. Разказал, че този, който е ударил внука й, е избягал и полицията го търси. Настоявал жената да не сваля от ухото си телефонната слушалка. \n\r\nТогава баба Елена споделя, че в дома й има каса, която е на фирмата на внука й, но не знае какво има вътре. Тогава докторът изпраща Албенко да отиде и да разбие касата, за да вземе парите. Възрастнат ажена го чакала с тесла и чук, за да успее да разбие касата. След като Албенко не успял, му дала пари да купи ъглошлайф. Тогава той успял. През цялото време Бобито му казвал какво да прави п телефона. След като отмъкнал плячката - близо 600 хил. лв., потеглил с колата си към Севлиево, където трябвало да даде парите на хора, изпратени от Борислав Димитров. Там са заловени от криминалисти, защото жената вече се била оплакала в полицията. \n\r\nПрисъдата на Бобито от 5 г. затвор е признесена през 2017 г., но е отменена от втората инстанция и той отново се оказва на свобода. През 2018 г., докато делото му тече на първа инстанция, следват още няколко удара на Бобито - Жасмин Куртева от София дава 420 хил. лв., а семейство от столицата е измамено с 520 хил. лв.\r\n ", "date": "2019.04.20", "title": "Босът на ало измамниците: От дете лъже пенсионери, 3 пъти лежал в затвора "}
{"url": "https://www.dnes.bg/obshtestvo/2019/04/20/helpbook-signali-pitbul-bez-kaishka-taverna-sys-silna-muzika.408123", "text": "\nВ днешния обзор на сигналите ви представяме проблеми от последната седмица,  постъпили в платформата на Helpbook.info. \r\nЗа съжаление зачестяват случаите на хора, нахапани от кучета. Според закона домашният любимец трябва задължително да се  води на повод или намордник, като от последното изискване са освободени  единствено кучета-водачи на незрящи хора.\r\nСъс сериозен проблем ни запозна гражданин, който се обърна към нас и  район \"Надежда“ за съдействие. Всеки ден в интервала 16:00 - 18:00  часа между блоковете 139 и 140 на квартал \"Надежда\" 1 . \"Въпреки че е говорено със стопаните на кучето, същите  отказват да вземат мерки под предлог, че животното е още малко. Часовият  интервал, в който се извежда кучето, е пълно с деца и хора, които се  прибират от работа. Питбулът бива разхождан и късно вечер, а съседите се  страхуват да излязат с техните кучета, защото казват, че бил агресивен.  Моля да се вземат нужните мерки.“, пише в сигнала си нашият читател.\n                    \n                    \n                \r\nВ платформата е изпратен сигнал за , която смущава съня на живущите в района. Нашият читател твърди, че тормозът от музиката е редовен и в часови пояс, който според наредбата е определен за почивка. Молбата е да се направи всичко според закона управата на заведението да се съобразява и да не се надвишават допустимите стойности на шума. \n\r\nПолучихме поредния сигнал за . От снимките е видно, че поляните около главния път са превърнати в сметище, а грозната гледка се допълва от неразчистените отломъци от автомобили, претърпели катастрофи.\r\nАко видите други нередности или проблеми, не се колебайте да подадете сигнал - направете го онлайн в . Платформата на Investor Media Group ще ви даде възможност не само да придадете гласност на проблема, но и да изпратите сигнал до отговорните институции.\r\n ", "date": "2019.04.20", "title": "Helpbook сигнали: Питбул без каишка, таверна със силна музика..."}
{"url": "https://www.dnes.bg/snimka-na-denia/2019/04/20/oblachna-i-vetrovita-sybota-na-mesta-shte-prevali.408210", "text": "Днес облачността над страната ще е разкъсана, често значителна. На места ще превали слаб дъжд, в планините над 1300 м - слаб сняг.\n\r\nЩе духа до умерен, в източните райони - и временно силен североизточен вятър, и температурите ще се понижат. Максималните температури ще бъдат между 10 и 15 градуса, в крайните югозападни райони - до 18 градуса, сочи прогнозата за времето на НИМХ.\n\r\nАтмосферното налягане ще е по-високо от средното за месеца, през деня ще се задържи почти без промяна.\n\r\nНад Черноморието облачността ще е променлива, често значителна и на места, главно в южната част, ще превали дъжд. Ще духа умерен, до силен североизточен вятър. Максималните температури ще са 10-12 градуса. Температурата на морската вода е 11-12 градуса. Вълнението на морето ще е 3-4 бала.\n                \n                \r\nНад планините облачността ще е променлива, с повече слънце в следобедните часове. На места ще превали дъжд, над 1300-1400 метра - сняг. Ще духа умерен, по високите и открити части - и силен север-североизточен вятър. Максималната температура на 1200 метра ще е около 4 градуса, на 2000 метра - около минус 3 градуса.\r\n ", "date": "2019.04.20", "title": "Облачна и ветровита събота, на места ще превали"}
{"url": "https://www.dnes.bg/notifikacii/2019/04/20/papata-katolicheskata-cyrkva-e-pod-ataka-otvytre-i-otvyn.408211", "text": "Католическата църква е под атака, заяви снощи папа Франциск, оглавявайки традиционната за Разпети петък процесия около Колизеума в Рим, предаде ДПА.\n\r\nЦеремонията е възстановка на страданията на Исус Христос по неговия път към Голгота, разпъването на Божия син и смъртта му.\n\r\nПо традиция събитието се състоя на и около Колизеума - място, където много ранни християни са станали мъченици по време на Римската империя.\n\r\n\"Наш Бог Исус, помогни ни да видим през Твоя кръст всички кръстове в света\", каза папата в края на 90-минутната церемония в древния римски амфитеатър.\n\r\nДуховният водач на 1,3-те милиарда католици на планетата спомена \"кръста на Църквата. . . която се чувства постоянно под атака отвътре и отвън\".\n                \n                \r\nТези думи може да бъдат възприети като препратка към педофилския скандал, който измъчва Католическата църква от десетилетия и се разрасна през последните години, отбелязва ДПА, цитирана от БТА.\n\r\nВ друг вероятен намек за скандала Франциск спомена за \"кръста на малките, наранени в тяхната невинност и чистота\".\n\r\nПапата изброи няколко други съвременни страдалци, чието тежко положение сравни с това на Исус. Сред тях той спомена мигрантите, \"които намират вратите затворени поради страх и сърцата заключени заради политически сметки\".\n\r\nПреди папата да говори, бяха прочетени традиционните за процесията размисли. Тази година \"медитациите\" са били написани от 80-годишната Еуджения Бонети - италианска мисионерка в Африка, която също така спасява жени от проституция в Рим.\n\r\nСестра Бонети спомена за \"новите разпнати\" - бедните, бездомните и мигрантите. \"Ние искаме да извървим този Път на болката (Виа Долороса) заедно с бедните, отхвърлените от нашите общества и всички онези, които дори сега понасят разпъване на кръст\", каза тя.\n\r\nИталианската мисионерка изрази съжаление по повод общественото безразличие към тежкото положение на жертвите на сексуален трафик и други мигранти. Тя определи пустинята Сахара и Средиземно море като \"новите гробища\" в света.\n\r\nНощната церемония събра над 15 000 вярващи, според оценки на Ватикана. Папата, на 82 години, не се включи в самата процесия, а я наблюдава от подиум, от който се обърна към множеството и го благослови.\n\r\nПо-рано вчера Светият отец отслужи литургията \"Божията страст\" в базиликата \"Свети Петър\" във Ватикана в присъствието на стотина кардинали и епископи. Както и предишни години, облеченият в червени одежди Франциск легна по лице пред олтара - драматичен жест на молитва, който продължи около минута.\n\r\nТази вечер главата на Католическата църква ще отслужи великденско бдение отново в базиликата \"Свети Петър\". Кулминацията на проявите на папата по време на Страстната седмица ще бъде традиционното послание и благословия \"Урби ет Орби\" (Към града и към света), които Франциск ще отправи утре, навръх католическия Великден, на площад \"Свети Петър\" във Ватикана.\r\n ", "date": "2019.04.20", "title": "Папата: Католическата църква е под атака отвътре и отвън"}
{"url": "https://www.dnes.bg/balkani/2019/04/20/hiliadi-na-miting-v-belgrad-v-podkrepa-na-vuchich.408212", "text": "Хиляди хора от цяла Сърбия се събраха снощи в столицата Белград на митинг в подкрепа на президента Александър Вучич.\n\r\nРойтерс отбелязва, че демонстрацията се е състояла на фона на започналите преди пет месеца опозиционни протести срещу Вучич.\n\r\nМитингът снощи в Белград бе заключителният от кампанията \"Бъдещето на Сърбия\", в рамките на която президентът обиколи страната, за да представи постигнатите от него резултати и своите планове за бъдещето.\n\r\n\"Благодаря ви. Вие показахте, че цените действията много повече от обещанията, че уважавате тези, които искат една добра, модерна Сърбия, повече от онези, които само я заплашват и разрушават\", обърна се Вучич към множеството. В същото време той каза, че няма да каже \"нито дума за политическите си съперници\".\n\n\r\n                    \n                    \n                В дългата си реч сръбският президент призова за диалог с опозицията, но подчерта, че \"ние няма да приемем никакви ултиматуми\".\n\r\nМножеството, което развяваше сръбски знамена, започна да скандира \"Ацо, Ацо\" (Галено на Александър на сръбски), когато Вучич се появи. Изстреляни бяха сигнални ракети.\n\r\n\"Няма по-подходящ човек, който да ни води, от Вучич, той е спасителят на Сърбия\", каза 28-годишната Невенка, сервитьорка от южния град Ниш.\n\r\nДрагана, медицинска сестра от Централна Сърбия, обаче призна, че не е дошла доброволно на митинга. \"Имах избор - да откажа и да загубя моята работа в (държавна) болница или да бъда тук\", довери тя.\n\r\nВ сряда сръбският президент се закани вчерашната демонстрация да бъде от четири до шест пъти по-многобройна от най-големия опозиционен протест. Според проправителствени медии над 100 000 души са се включили в митинга снощи пред парламента - мястото и на последния опозиционен протест. Това число обаче изглежда сериозно преувеличено, отбелязва ДПА, цитирана от БТА.\n\r\nМного хора бяха докарани на митинга от цяла Сърбия. Стотици автобуси бяха паркирани в три линии по протежение на над 3 километра по един от главните булеварди в Белград, а на участниците бяха раздавани безплатно сръбски знамена.\n\r\nВ социалните мрежи се разпространяват снимки на заповеди за провеждането на митинга. Тяхната автентичност обаче не може да бъде проверена, отбелязва още ДПА.\n\r\nПреди митинга сръбският президент обвини опозицията, че планира да блокира пътища, за да провали митинга. Вчера обаче не бе съобщено за инциденти.\n\r\nОпозиционният блок, който оглавява протестите срещу Вучич - Съюзът за Сърбия - иска оставката на президента, свобода на медиите и рамка за честни парламентарни избори, отбелязва ДПА.\n\r\nРойтерс припомня, че Вучич, който бе ултранационалист по време на войните в бивша Югославия през 90-те години на миналия век, е приел европейските ценности преди да дойде на власт през 2012 г. Неговата коалиция има мнозинство от 160 места в 250-членния парламент.\n\r\nСпоред анализатори една от целите на Вучич е да покаже, че има голяма народна подкрепа, преди да подпише споразумение за нормализиране на отношенията с Косово. Евентуалната сделка с бившата сръбска провинция няма да се понрави на националистическите сили, а ако няма сделка, това ще предизвика недоволството на проевропейските кръгове.\n\r\nМиналия месец Вучич предупреди, че ако преговорите между Белград и Прищина се провалят, това може да дестабилизира Западните Балкани - регион, който все още се възстановява от войните в бивша Югославия.\r\nЗа днес в сръбската столица е насрочен нов митинг на опозицията.\n\r\n ", "date": "2019.04.20", "title": "Хиляди на митинг в Белград в подкрепа на Вучич"}
{"url": "https://www.dnes.bg/obshtestvo/2019/04/20/praznik-e-lazarkite-peiat-za-plodorodie-za-blagodat.408214", "text": "На днешния ден Православната църква отбелязва църковния празник Лазаровден, който винаги е в последната събота преди Великден.\n\r\nВ календара на християнската църква празникът е свързан с един от най-вълнуващите евангелски сюжети - с възкресението на Лазар, живял в град Витания, близо до Йерусалим. Според евангелието, когато Спасителят е в земите отвъд река Йордан, Лазар се разболява и умира. Когато месията се връща, възкресява покойника на четвъртия ден от неговото погребение в знак на благодарност за проявеното от него гостоприемство.\n\r\nСпоред средновековни ръкописи Лазар живее още 30 години в строг пост и въздържание и е провъзгласен за първи епископ на град Китион на остров Кипър.\n                    \n                    \n                \r\nВ българската традиция Лазаровден е празник на нивите и горите, но и празник на момичетата, които лазаруват. Вярвало се е, че мома, която не е лазарувала, не може да се омъжи. Затова е било задължително всяко момиче от селото да лазарува.\n\r\nОще в средата на Великденския пост се събират девойки при някоя възрастна опитна жена и започват да разучават лазарските песни, които винаги са свързани някакво благопожелание - за берекет, за добра женитба, добра сполука.\n\r\nСлед това в събота на Лазаровден момичетата тръгват от къщата на своята водачка и обикалят цялото село. Когато влязат в някоя къща, те играят специален танц - \"буенек\", потропват по земята, за да предизвикат плодородието.\n\r\nПосрещани са с много любов и радост от всички стопани, дарявани са със сурови бели яйца, брашно и различни други хранителни продукти и са изпращани с благопожелания, защото къща, в която е лазарувано, ще бъде щастлива и споходена от късмет.\n\r\nАко там има мома или ерген, те ще имат сполучлива женитба, а занаятът на стопаните ще просперира.\n\r\nВ Източните Родопи е познато лазаруване със специално изработена кукла. Преди празника момите се събират в дома на дете сираче и приготвят сами една кукла от кръстачка,  която наричат с името Лазар. Независимо че носи мъжко име, тя е облечена с невестински дрехи и това е символът на празника - преходът, необходим за възкръсването на природата, за  продължаването на природния цикъл, за възстановяването на плодородието, на посевите.\n\r\nНа Лазаровден имен ден празнуват: Лазар, Лазо, Лъчезар.\n\r\n\n\r\n ", "date": "2019.04.20", "title": "Празник е! Лазарките пеят за плодородие, за благодат"}
{"url": "https://www.dnes.bg/usa/2019/04/20/roditelite-ot-kyshtata-na-ujasite-v-sasht-v-zatvora-dojivot.408213", "text": "Родителите от \"Къщата на ужасите\" в САЩ бяха осъдени на доживотен затвор за изтезаване на 12 от 13-те им деца в продължение на години, предаде Франс прес.\n\r\nДейвид Търпин, на 57 години, и съпругата му Луиз, на 50 години, се признаха за виновни през февруари по 14 обвинения, между които изтезаване и незаконно задържане на деца. Това стана на съдебен процес в щата Калифорния, потресъл цялата страна.\n\r\n\"Родителите ми ми откраднаха живота, но си го върнах\", заяви една от дъщерите им преди произнасянето на присъдите. \"Беше тежко, но това ме направи по-силна\", добави момичето.\n\r\nЕдин от братята й каза, че не е в състояние да опише преживяното от тях, докато са били деца. \"Понякога още имам кошмари, свързани с този период, когато, например, сестрите ми бяха оковани. Но това е минало, обичам родителите си и им прощавам\", каза той.\n\n\r\n                    \n                    \n                Разплакани, родителите поднесоха извиненията си и увериха, че са били водени от \"добри намерения\". \"Не съм искал да им сторя нещо лошо\", заяви Търпин, докато жена му изразяваше любовта си към всяко от децата, които сега са на възраст от 3 до 30 години.\n\r\nПрез годините съпрузите държали децата си затворени в къщата си в градчето Перис, на стотина километра източно от Лос Анджелис. Домът им беше наречен \"Къщата на ужасите\" от медии в САЩ.\n\r\nСигнал за случващото се бил подаден през януари 2018 г. от една от дъщерите, която след две години подготовка успяла да избяга, припомня БТА.\n\r\nПри пристигането си на място полицаите открили някои от децата оковани за леглата им. Всички с изключение на най-малкото били изключително мръсни и недохранени.\n\r\nДецата не ходели на училище. Те имали право да се къпят веднъж годишно и трябвало да спят по 20 часа на ден според програма, установена от родителите им. Когато не били оковани, ги държали в различни помещения, без да им се позволява да играят. Много от децата страдат от наранявания и дефицити, свързани с тези лишения.\n\r\n ", "date": "2019.04.20", "title": "Родителите от \"Къщата на ужасите\" в САЩ - в затвора доживот"}
{"url": "https://www.dnes.bg/eu/2019/04/20/stabiliziraha-notr-dam-veche-niama-risk-ot-srutvane.408215", "text": "Архитекти и строителни работници стабилизираха структурата на емблематичната парижка катедрала \"Нотр Дам\" вчера - четири дни след като тя бе повредена при гигантския пожар в понеделник, предаде Асошиейтед прес, като се позова на пожарната във френската столица.\n\r\nНейният говорител Габриел Плюс каза, че вече няма риск от срутване на стените на църквата. Пожарникарите са охладили стените и отломките от покрива в катедралата и вече няма \"горещи точки\" в сградата.\n\n\n\r\n\"Цяло чудо е, че катедралата все още се държи и че всички реликви бяха спасени\", заяви Плюс.\n\r\nРазследващите пожара смятат, че той се дължи на случайност и проучват многобройни фактори, които може да са допринесли за неговото пламване, отбелязва АП, цитирана от БТА. \n                    \n                    \n                \r\nЗа най-вероятна причина се смята късо съединение.\n\r\nНа фона на добрите новини за \"Нотр Дам\", съобщени от говорителя на пожарната, енориашите в прочутата катедрала отпразнуваха Разпети петък в близка църква. Те се помолиха за увредения архитектурен шедьовър и отпразнуваха спасяването на спасените реликви, сред които е и тръненият венец на Исус Христос.\n\r\n\r\n ", "date": "2019.04.20", "title": "Стабилизираха Нотр Дам, вече няма риск от срутване "}
{"url": "https://www.dnes.bg/notifikacii/2019/04/20/vechnoto-derbi-levski-shte-spira-cska-po-pytia-kym-titlata.408218", "text": "ЦСКА и Левски подновяват днес съперничеството си. От 17:15 часа на националния стадион започва вечно дерби номер 148. Аванс в Мач №1 на България имат сините, които спечелиха последните два сблъсъка с по 1:0 с автоголове на Черниаускас и Перейра. Те са ликували общо 55 пъти, армейците са го правили 53 пъти, равенствата са 39, а головата разлика е 206-201 в полза на тима от Борисовата градина.\r\n \r\nСитуацията преди сблъсъка е малко от рода на \"Знам какво направи миналата пролет\". Преди година обаче и двата тима имаха за какво да играят и бяха в битката за трофей - червените, както и сега, имаха шанс за дубъл, а сините се надяваха да спечелят Купата на България. Двата тима се срещнаха в битка за нея и Левски ликува след двата полуфинални сблъсъка (но се провали във финала). А армейците останаха с празни ръце, след като загубиха и спора за първото място с Лудогорец. Тази пролет тимът от „Герена\" отдавна се пусна от хорото и в двете надпревари. И единственото, което може да направи, е отново да издърпа единия стол на вечния си съперник. Само за толкова стигат силите на възпитаниците на Георги Дерменджиев към момента. ЦСКА пък е надъхан до краен предел.\n                \n                \r\n\r\n ", "date": "2019.04.20", "title": " \"Вечното дерби\": Левски ще спира ЦСКА по пътя към титлата"}
{"url": "https://www.dnes.bg/obshtestvo/2019/04/20/edin-esaul-pazi-nasledstvoto-na-donskite-kazaci-krai-varna.408216", "text": "Само на 3 километра западно от Варна лудешката забързаност на днешния ден изчезва. В това спокойно кътче, далеч от шума и суетнята на туристическите центрове, живеят наследници на донски казаци. Който се отбие в село Казашко, бива посрещнат от единствения в страната ни есаул. Само че, ако някой очаква да види казашки майор с брада до кръста, ботуши до коленете и руска шашка в ръка, ще остане крайно изненадан. Есаулът всъщност е усмихната и хубава млада жена. Освен че има чин майор, Гергана Петкова е и атаман за своите съселяни, тъй като седи на кметския стол вече 19 години.\n\r\nКазаците се заселват на брега на Варненското езеро през 1905 година, разказва в интервю за БТА Петкова. Всъщност, това са потомци на етническите казаци-староверци, наричани още некрасовци. Тяхната история в родината-майка - Русия, е свързана с духовните и политическите борби през 17 век и едно от най-силните религиозни течения - старообрядчеството. Казаците-некрасовци са потомци на донските казаци, които през 1707-1708 година са взели участие в антифеодалното движение на крепостните селяни. Те се изселват от родината си заради реформите на Петър Велики и патриарх Никон. Своеобразните мигранти, задължително носещи със себе си библия и икона, зографисана върху липово дърво, се заселват най-вече в румънска Добруджа.\n                    \n                    \n                \r\nНаследниците на тези казаци идват в България още през 1897 г., пояснява Петкова. Тогава мисията им има по-скоро разузнавателна цел - да видят дали ще намерят подслон и дом у нас. А са искали да се махнат от Румъния, тъй като тогава в страната започва официална регистрация на населението и поголовна ваксинация на новородените. Всичко това за казаците явно са били дяволски ритуали и те категорично отказвали да бъдат включвани в инициативите на властите. При идването си в България \"разузнавачите\" отиват в София да молят тогавашните български управници да им бъде дадена земя. Били са приети много радушно, като руски братя, и им е казано, че ако се съберат поне 50 семейства, ще бъдат оземлени, разказва Петкова.\n\r\nЕстествено, преселниците минават през серия перипетии, на в крайна сметка през 1905 година първите вече се настаняват край Варненското езеро и се представят на тогавашния кмет на Варна д-р Ангел Пискюлиев. Три години по-късно махалата им официално е призната за населено място, защото вече наброявала повече от 50 къщи. Така, известното сред варненци Село на брадатите рибари или Руското село, се сдобива с официалното име Казашка махала. До 50-те години на миналия век жителите на селището са живеели доста затворено, признава Петкова. \n\r\nЗанимавали са се основно с рибарство и отношенията им с българите са се свеждали най-вече до търговски сделки. Въпреки тази изолация те са имали вземане-даване лично с цар Борис Трети, казва Петкова.\n\r\nВсъщност, историята звучи по-скоро като приказка, а не като истински случай. При една от разходките си около Варна и езерото владетелят вижда много лодки и деца, които си играят около тях. Царят слязъл при малчуганите и ги разпитал какви са и на кого са лодките. После помолил едно от децата - син на майстора-лодкар на селото, да го заведе при баща си. Естествено - възрастният казак, за разлика от децата, веднага се е усетил кой стои пред него, обяснява Петкова. Царят си поръчал лодка и си заминал. \n\r\nКогато майсторът бил готов, натоварил рано-рано една сутрин в нея сина си и двамата отплавали към Евксиноград. При акостирането охраната на двореца ги арестувала и макар че бащата обяснил защо са навлезли в забранената територия, ги изгонили да си ходят пеша към селото. Когато докладвали на царя обаче, той веднага разпоредил бащата и синът му да бъдат върнати обратно. Охраната догонила двамата, пак им изкарала акъла, но било вече за добро, разказва Петкова.\n\r\nБорис Трети им заплатил много добре, а на бащата дал лично майсторско свидетелство. Така Конрат Данаилов станал единственият казак с майсторско свидетелство. Малкият му тогава син - Фома, пък наследявайки занаята, години по-късно направил небезизвестната ладия \"Перун\", с която са извършени три плавания в края на 80-те години на миналия век. След случая с лодката Борис Трети често посещавал казаците, споделя още Петкова. Дори заради тях разпоредил да бъде построена жп гарата на село Тополи.\n\r\nДо началото на 50-те години на миналия век казаците си остават абсолютно затворена общност. Всъщност кръгът е разчупен от най-великата сила - любовта. Заради романтична слабост на един от казаците в селото влиза първата снаха-българка. И като повлича крак, днес, 70 години по-късно, почти всяко семейство в селото е смесено, казва Петкова. Няма лошо, тъй като при нас почти всеки ден в годината е празник, коментира кметът-есаул. Уточнява, че църковните празници се отбелязват по два пъти. При смесените бракове е така - трябва да уважиш празника на единия, а след 14 дни отбелязваш същия празник, но заради другата половинка от семейството, отбелязва атаманът.\n\r\nВъпреки че изолацията на общността отдавна е в историята, и до днес, когато влезе чужд автомобил в селото, ми звънят и ми съобщават накъде са отишли \"чужденците\", казва Петкова. И с въздишка риторично пита какво се очаква да направи един редови кмет в такъв случай. Веднага след това разказва за един от най-атрактивните си предшественици на кметския стол - дядо Володя. Тъй като единственият вход в селото /освен по вода, разбира се,/ е през жп прелеза, старият казак редовно стоял там. При това с пушка в едната и шашка в другата ръка. Страховитият кмет лично питал приходящите каква работа имат в Казашко и или ги пускал, или не ги пускал, по свое усмотрение. \"Е, и аз ли да грабна пушката, когато дойдат непознати?!\", пита настоящият атаман на селото.\n\r\nНа въпрос за спазването на заветите на атаман Игнат Некрасов, Петкова казва, че те до голяма степен вече са останали в историята. Уточнява, че тези своеобразни казашки разпоредби са заимствани от десетте Божи заповеди и са се спазвали стриктно до преди около 200 години. Съгласява се, че Некрасов доста е поразширил бройката им /до 47/, а и откъм строгост никак не лъже. Петкова допълва, че въпреки отминалите векове, все още актуално звучат заповедите за уважение към старите хора, защита на децата, всеки да помага на сираци и страдащи, без обаче да тръби какво е направил или колко е дал.\n\r\nВ историята на варненските казаци има още едно преселване, разказва още Петкова. През 1946 година в селото пристига представител на Съветския съюз и казва, че който желае да се върне в старата родина, ще бъде приет и оземлен. Тръгват около 60 семейства, които се заселват на територията на днешна Украйна, около Херсон и Николаев. Заради това поредно казашко преселване, днешните жители на селото всъщност имат роднини в Молдова, Украйна и Русия, включително и в Сибир, казва кметът.\n\r\nЗа собственото си звание есаул Петкова разказва, че го получава през 2006 година. Тогава в селото пристига един казашки генерал, доведен от руския генерален консул във Варна по това време - Анатолий Щелкунов. \"Явно е бил впечатлен от това, което правя за съхраняването на традициите и запазването на тази общност, защото след няколко месеца ме извикаха в Москва и ми дадоха званието за заслуги\", казва Петкова. Допълва, че като атаман винаги залага на културната дипломация. А униформата слага, когато в селото ще идват висшестоящи и когато присъства при провеждането на казачия кръг - отчетно съвещание, събиране, което обикновено се случва зад граница.\n\r\nДнес Казашко е \"младо\" село, тук преобладават хората в трудоспособна възраст, с малки деца, разказва Петкова. Е, старите казашки къщи - варосани в бяло и с малки прозорчета, вече ги няма. В историята са и старците с бради до кръста, които са били по-склонни да им отрежат главите, нежели брадите. Във всеки дом обаче има руска баня - макар и не опушена, а в бяло, запазена е и традицията за чая след напарването, въпреки че не е направен точно в самовар.\n\r\nКазашко си е модерно, съвременно село от 21 век, казва Иванова. Жителите му имат фолклорен състав, отбелязват задружно празници и църковни чествания. Сега кметът крои планове и как да им осигури нов крайморски парк. Хора, които си знаят миналото, помнят го и се интересуват от него, няма как да нямат бъдеще, е философията на единствения атаман в България, който признава, че с Божията помощ, е готов да води хората си, докогато му имат доверие.\n\r\n ", "date": "2019.04.20", "title": "Един есаул пази наследството на донските казаци край Варна"}
{"url": "https://www.dnes.bg/obshtestvo/2019/04/20/da-si-na-nad-80-i-oshte-da-rabotish-kato-lekar-dori-i-na-smeni.408217", "text": "Тя е на 81. Той е на 85. Двамата са педиатри и още работят на смени в болница. В България лекарите над 70 години са доста на брой. Въпреки че мнозина продължават да работят от любов към професията си, данните са тревожни.\n\r\nД-р Петра Дрянкова сяда зад волана и подкарва колата си от квартал \"Южен\" в Пловдив до МБАЛ \"Св. Мина\". В болницата тя се качва на четвъртия етаж и поема смяната си в Детското отделение. Приема деца, назначава лечение, проследява неговото изпълнение, отчита изследвания, издава епикризи, изписва лекарства, дава указания на родителите, следи за работата на сестрите. Д-р Дрянкова дава и нощни дежурства. Въпреки че вече е на 81 години, разказва .\n                    \n                    \n                \r\nНощните дежурства не са никак редки, защото лекарите в Детското отделение на тази общинска болница са само четирима. А неотдавна 32 медицински сестри подадоха предизвестие за напускане заради твърде ниските заплати - под 600 лева. Заплатите на санитарките бяха само с 20 лева по-ниски (те са назначени на минимална работна заплата, която на 1 януари 2019  бе вдигната на 560 лева). Понеже и други болници с подобен бюджет се разбунтуваха, в края на февруари бе обявено, че кабинетът отпуска 30 милиона лева за увеличение на възнагражденията им. Така че сестрите останаха. Засега.\n\r\n\n\r\nЛекарите от \"Св. Мина\" не участваха в протеста. Но д-р Дрянкова се включи - в знак на подкрепа. Заплатите на лекарите в тази общинска болница също не са високи - всички са под 1000 лева. Но повечето от тях са пенсионери. И парите им стигат, защото получават и пенсии. Само с пенсията си обаче те не биха могли да се справят. И затова продължават да работят.\n\r\nБроят на практикуващите лекари в България в пенсионна възраст е доста висок. И ниските пенсии са една от основните причини за това. Според справка на Българския лекарски съюз от края на 2016 година застаряването на лекарите в България добива драматични измерения - през 2016 над 50% са били на възраст над 55 години, като една трета от тях са били над 60 години или в предпенсионна възраст. 8% от всички активно работещи лекари в страната пък са на възраст над 70 години. А медиците, които са под 30 години, са само 5%. Тези данни са тревожни. Днес ситуацията не се е променила особено.\n\r\nОказва се, че д-р Петра Дрянкова е една от 2491 медици, които продължават да работят, въпреки че са навършили годините за пенсия. В Пловдив, където работи тя, практикуващите лекари над 70-годишна възраст са общо 272 души. Българският лекарски съюз може би трябва да въведе още една възрастова графа в справките си. Защото д-р Дрянкова е надхвърлила не само 70-те, но и 80-те години.\n\r\n\n\r\nПроф. д-р Борис Бойкинов също. Той дълги години завежда отделението по педиатрия в Университетската болница \"Св. Георги\" в Пловдив. Има огромен авторитет и е добре познат не само в Пловдив. Днес проф. Бойкинов продължава да работи на две места - в частната болница \"Медлайн\" и на половин бройка в \"Св. Мина\" в Пловдив. Неговата пенсия, за разлика от тази на д-р Дрянкова, е възможно най-високата, отпускана от НОИ. Тук финансовият мотив не е съществен. Друга е причината, караща го да продължава да работи. \"Ако остана вкъщи, сигурно ще умра\", казва 86-годишният професор.\n\r\nНо как се справят възрастните медици днес? Все пак двамата са завършили своето образование преди половин век. А през годините навлязоха нови технологии, в медицината имаше немалко революции. \n\r\nД-р Дрянкова се пенсионира през 1993-та. Първоначално живее 15 години на село. Но малко след това е принудена да се върне на работа, тъй като в живота ѝ се появяват извънредни разходи. \"През цялото това време не съм спирала да чета, да следя новостите\", казва тя. Когато се връща на работа преди пет години, първо се сблъсква с компютрите. По обясними причини до 1993-та не ѝ се е налагало да работи на компютър. Детската лекарка си записва прилежно всички указания, дадени от колегите, репетира на сухо у дома и когато застъпва първото си  дежурство след дългата пауза, вече знае как да се справи. Днес тя пише сама епикризите, а вкъщи има лаптоп, от който научава последните медицински новости. \"Не ми тежат нощните дежурства\", казва д-р Дрянова. \"Не мога да спя в отделението, винаги съм нащрек\", добавя тя. \n\r\nПроф. д-р Бойкинов още помни с подробности първите си години в болницата в Устово - днес квартал на Смолян. Не е забравил възрастните си колеги и всичко, което е научил от тях. \"Учил съм се и от стажантите, и от пациентите\", казва той. \"Една от най-големите грешки, които може да направи един лекар в контакта с пациента и близките му, е да дава безспорна наглед твърда прогноза. Няколко случая помня, в които големи специалисти от онова време отписваха деца, които впоследствие се оправяха\", казва той и добавя, че в такива случаи шокът у близките е огромен. \"Всяка болест протича в условията на различен организъм, с различно отношение, колкото и да е еднаква диагнозата, не можеш да кажеш със сигурност как ще се развие\", подчертава професорът. \n\r\nТой твърдо защитава тезата си, че теорията е важна, но много по-важна е практиката и многото пациенти. За него медицината е изкуство. Проф. д-р Бойкинов съжалява за днешното устройство на здравеопазването в България, което според него е стъпило на клиничните пътеки, правени не от специалисти, а от чиновници. Той не може да се примири с търговския характер на медицината в момента, но тъжно осъзнава, че това е реалността. Д-р Бойкинов много обича работата си и затова продължава да работи и днес.\n\r\n\n\r\n\"Много обичам медицината\", казва и д-р Дрянкова. \"Обичам да помагам, да лекувам. Така се чувствам полезна. Децата ми пораснаха, съпругът ми почина преди 21 години, приятелките ми ги няма вече. Имам една котка у нас и... болницата.\" А колко още смята да работи? Д-р Дрянкова отговаря съвсем прагматично: \"Докато изплатя заема, който взех за ремонт на жилището ми и докато посъбера някой лев за старини...\"\n\r\nИ все пак: любовта към професията и финансовият мотив не са единствените причини, поради които много възрастни лекари в България продължават да практикуват професията си. Не са никак малко онези, които го правят поради острия недостиг на медици в много райони на страната. Най-много лекари на възраст над 70 години практикуват в Силистра, Смолян, Търговище, Враца, София-област. \n\r\n \r\n", "date": "2019.04.20", "title": "Да си на над 80 и още да работиш като лекар, дори и на смени"}
{"url": "https://www.dnes.bg/televizia/2019/04/20/kogato-bitovizmyt-ubiva-romantikata-v-edin-po-dobyr-jivot.408044", "text": "Как битовизмът поглъща мечтите за \"Един по-добър живот\" проследява френският режисьор Седрик Кан в едноименния си филм.\r\nСюжетът ни среща с Ян (Гийом Кане) главен готвач и неговата приятелка Надя (Лайла Бехти), чиито житейски стремежи постепенно се провалят, покрай неуредици в бизнеса им. Сблъсъкът с реалността разкрива колко лесно и бързо самочуствието и желанията могат да изчезнат. Режисьорът разкрива колко безмилостно изглежда картината, когато всекидневието убива романтиката.\r\nСедрик Кан много точно улавя илюзорната романтика и безперспективната действителност. Разграничението е ясно и сложно, а персонажите се превръщат в истински герои, за да победят така устроения свят.\r\nЗа участието си във филма Гийом Кане печели награда за най-добра мъжка роля в Рим през 2011 г. Гледайте \"Един по-добър живот\" на 20 април от 23.00 часа по телевизия .\r\n ", "date": "2019.04.20", "title": "Когато битовизмът убива романтиката в \"Един по-добър живот\""}
{"url": "https://www.dnes.bg/rusia/2019/04/20/17-postradali-pri-pojari-v-zabalkaiskiia-krai-v-rusiia.408219", "text": "Седемнадесет души пострадаха при горски и степни пожари в Забалкайския край в Русия, предаде ТАСС, като се позова на местните власти.\r\nДвама човека са в тежко състояние, а четирима - в средно тежко. Общо осем от 17-те пострадали са настанени в болница.\r\nПо данни на руското министерство на извънредните ситуации при пожарите са били засегнати 14 населени пункта и 130 сгради, 87 от които жилищни. Над 100 души са били евакуирани, пише БТА.\r\nПрезидентът Владимир Путин изслуша по телефона доклад на министъра на извънредните ситуации Евгений Зиничев за мерките, предприети за борба с пожарите в Забалкайския край, Източен Сибир, и разпореди да бъде засилената групировката, която се бори с природните бедствия, както и да бъдат евакуирани навреме живеещите в засегнатите райони.\r\nПламъците се разпространяват бързо заради силния вятър. Пожарите вероятно са тръгнали от степите в съседна Монголия, предаде ДПА, като се позова на руски медии.\r\n ", "date": "2019.04.20", "title": "17 пострадали при пожари в Забалкайския край в Русия"}
{"url": "https://www.dnes.bg/stranata/2019/04/20/svidetel-padnalata-stena-ubila-chovek-podkopana-ot-vlaga.408220", "text": "Чия е отговорността – този въпрос възникна, след като ограда на бивше военно поделение се срути в Хасково и уби един човек.\n\r\nЖертвата се е движела по тротоара край падналото съоръжение в момента на рухването му. Според свидетели най-вероятната причина за трагедията е силният вятър. През годините неведнъж са ставали подобни инциденти. \n\r\nСъседите споделят, че само за последните 5 години оградата е падала поне 3 пъти.\n\r\n„Инцидентът стана малко след 18:30 ч. Имаше силен вятър. Чух много силен удар. Помислих, че става въпрос за катастрофа. Имаше прахова завеса. Няколко метра по-нататък видях какво всъщност се е случило. С просто око може да се види, че оградата е опасна, тъй като е подкопана от влага”, каза пред Нова тв свидетел на инцидента.\n                    \n                    \n                \r\nОт пресцентъра на Община Хасково заявиха, че през годините многократно са изпращали писма до Министерството на отбраната, за да сигнализират за опасната стена. \n\r\nВ петък от министерството публикуваха прессъобщение, в което заявиха, че дни преди инцидента са започнали процедура по бракуването на бившето военно отделение.\r\nОбщина Хасково ще е готова в началото на следващата седмица да преодстави цялата налична информация, свързана с оградата на ул. \"Ком\" в областния център, която вчера рухна и уби човек. Това съобщи пред БТА зам.-кметът на общината Велин Балкански.\r\nПо време на буря със силни пориви на вятър към 18,30 часа привечер тухлената стена, част от бивша казарма, се срути върху случаен 57-годишен минувач, който загина на място. Междувременно Военно-окръжна прокуратура - Пловдив пое разследването, уточниха от ОД на МВР - Хасково.\r\nПо случая с опасната ограда е водена кореспонденция с Министерството на отбраната, чиято собственост е обектът. Има писма до ведомството, които са подкрепени включително със снимков материал, допълни зам.-кметът Балкански. По негови думи общината също така многократно е обезопасявала и предупреждавала пешеходците в района с предпазни ленти, но те били премахвани от недобросъвестни минувачи.\r\n \r\n\n\r\n ", "date": "2019.04.20", "title": "Свидетел: Падналата стена, убила човек, подкопана от влага"}
{"url": "https://www.dnes.bg/evroizbori-19/2019/04/20/pavlova-listata-na-bsp-e-silno-antievropeiska.408223", "text": "Изключително важно е да успеем да обясним на българските граждани защо е важно да гласуват и защо тези избори не са за парламент, какво е значението на изборите на Европейския парламент и защо той е важен, заяви Лиляна Павлова - кандидат за евродепутат от листата на ГЕРБ пред БНТ. \n\r\nПавлова смята, че Европа е на кръстопът, но за България е важно тя да е единна. Според кандидата за евродепутат на ГЕРБ българите трябва да имат самочувствието на европейци, които могат да имат своя принос към континента.\n\r\nТрябва да изпратим достойни българи, които да намират съмишленици, които да успеят да преговарят, да отстояват повече бюджет, да се борят за финансиране, да продължат да говорят за младежите, за заетостта, за сигурността, посочи депутатът от ГЕРБ.\n                    \n                    \n                \r\n\"Тяхната листа (на БСП) е силно антиевропейска. По-голямата част от представителите в нея не познават добре институционалните и политически механизми на европейските институции. Те затова се опитат да захлупят европейския дебат с вътрешнополитически проблеми\", каза Павлова.\n\r\nВ коментар, че Елена Йончева е първа в листата на БСП, Павлова, заяви, че в Европа не ни трябва някой, който ще опетнява образа на България. \"Ние не се кандидатираме за женската кечлига, кандидатираме се да отстояваме интересите си достойно и професионално, с ясните мотиви, модели и данни\", каза още тя.\n\r\nТова е голямата разлика с БСП - слон в стъкларски магазин или някой, който да защити България, каза Павлова.\n\r\nЗа първи път през 2018 г. колкото хора са напуснали България, толкова са се и върнали. Това е нещото, към което се стремим, посочи Павлова.\n\r\nВ коментар на \"Апаратаментгейт\" тя заяви, че в ГЕРБ веднага се дават оставки. Това е разликата между ГЕРБ и останалите. Оставки се подават веднага - само на подозрение, още преди да е започнала проверката - в името на това да се прочисти системата.\n\r\nЗа нас е важно да се подреди държавата и да се прочисти системата, да няма съмнение в политическата класа, заяви Павлова.\n\r\n ", "date": "2019.04.20", "title": "Павлова: Листата на БСП е силно антиевропейска"}
{"url": "https://www.dnes.bg/mish-mash/2019/04/20/liubitel-na-pivoto-podobri-sobstveniia-si-biren-rekord.408225", "text": "Седемдесет и четири годишният британец Брус Мастърс постави нов рекорд на Гинес с над 42 000 изпити бири в 51 695 кръчми, съобщи в. \"Сън\".\r\nС постижението Мастърс подобрява собствения си рекорд от 2014 г. Тогава обходените от него заведения са били 46 495.\r\nПрез 1996 г. Брус Мастърс, който е работил като счетоводител, се пенсионира. Оттогава той всяка седмица пие бира в две нови селища.\r\n\"Пил съм средно в 1000 кръчми на година, по 20 на седмица\", споделя рекордьорът.\r\nХобито му струва около 40 британски лири седмично.\r\nМастърс оценява дадено заведение не само по бирата, но и по чистотата в тоалетната.\r\n\"Когато пиеш бира, прекарваш много време в тоалетната\", обяснява той.\r\nБрус Мастърс прилежно си записва всяко заведение. От списъка му излиза, че е посетил повечето от действащите понастоящем 39 000 кръчми във Великобритания. \r\n \r\n/БТА/\r\n ", "date": "2019.04.20", "title": "Любител на пивото подобри собствения си \"бирен\" рекорд"}
{"url": "https://www.dnes.bg/notifikacii/2019/04/20/malyk-samolet-padna-v-plovdivskoto-selo-orizari-dvama-zaginaha.408229", "text": "Двама души са загинали, след като малък частен самолет е паднал в района на стадиона на пловдивското село Оризари, съобщиха от полицията. \r\nСигналът за инцидента е получен в 10:20 часа.\r\nВсе още не е ясна причината за трагедията.\r\nПо данни на полицията пилотът и спътникът му са загинали.\r\nРайонът е отцепен. На място са разследващи, полиция и пожарна.\r\nСпоред очевидци крилото на машината се е отчупило във въздуха.\r\n ", "date": "2019.04.20", "title": "Малък самолет падна в пловдивското село Оризари, двама загинаха"}
{"url": "https://www.dnes.bg/akoshtete-vqrvaite/2019/04/20/kyde-da-otidat-na-pochivka-zodiakalnite-znaci.408129", "text": " Според астрологията всеки от зодиакалните знаци трябва да посети определена дестинация през живота си. Ето коя е най-подходящата страна за почивка.\r\n \r\n\r\nТе жадуват за приключения и обичат да практикуват екстермни спортове. Затова Нова Зеландия е чудесен избор за тях. Ще могат да плуват с делфините, да се катерят, ще се радват на природата.\r\n \r\n\r\nФенове са на класиката, а и са романтици. Предпочитат европейската култура, затова Франция е подходяща дестинация за Телците. Ще посетят културни събития, ще разгледат забележителности и ще опитат местната кухня и сладките изкушения.\r\n\r\n\r\nОбичат оживените места, пълни с много различни хора и групи туристи, така че в Ню Йорк ще се чувстват прекрасно. Ще създадат много връзки и контакти, а там животът кипи - ще си намерят доста занимания, ще посетят много събития.\r\n \r\n\r\nДомошари са и обичат традициите, но пък в същото време им е любопитно да видят далечни места и да пътуват. Ямайка ги впечатлява, защото е островна държава - като водни знаци, те обожават местата, заобиколени от вода. Харесва им да са на плажа и да се наслаждават на слънцето.\r\n \r\n\r\nМечтаят за бляскави и звезди партита, за нощен живот и лукс. Ибиса е вълшебна дестинация за Лъвовете. Там получават вниманието, което искат, наслаждават се на купоните и приповдигнатото настроение на хората.\r\n \r\n", "date": "2019.04.20", "title": "Къде да отидат на почивка зодиакалните знаци?"}
{"url": "https://www.dnes.bg/evroizbori-19/2019/04/20/vmro-bnd-registrira-v-cik-listata-si-za-evroizborite.408226", "text": "ВМРО-БНД регистрира листата си за европейските избори в Централната избирателна комисия /ЦИК/ в деня на Априлското въстание. Документите за регистрация бяха внесени от лидера на ВМРО, вицепремиер и министър на отбраната Красимир Каракачанов, заместник-председателя на партията и настоящ евродепутат Ангел Джамбазки, ръководителя на предизборния щаб и народен представител Юлиан Ангелов.\n\r\nВодач на листата от 17 кандидата е Ангел Джамбазки, съобщи Красимир Каракачанов. В нея са актьорът и режисьор Андрей Слабаков и бившият командир на 61-ва Стрямска механизирана бригада бригаден генерал Димитър Шивиков. Слабаков и Шивиков са от гражданската квота в листата на ВМРО.\n\r\n\"Европа е на кръстопът. От тези евроизбори зависи дали тя ще продължи да се движи по инерцията надолу - на разпад на идентичността, на безконтролната нелегална миграция или ще тръгне по пътя, начертан от бащите на идеята за обединена Европа - Европа на суверенните държави, на нациите, Европа, която отстоява своите интереси\", коментира пред журналисти Каракачанов. \n                    \n                    \n                \r\nТой изтъкна, че от тази гледна точка евроизборите са важни за България и отбеляза, че затова партията е предложила на българския избирател листа от хора, които са доказали, че са способни да защитават българския национален интерес.\n\r\nВ отговор на въпрос какво означава за политическата формация добър резултат на евроизборите, водачът на листата на ВМРО-БНД Ангел Джамбазки каза, че това са два мандата, което по думите му към този момент е осъществимо. Той изтъкна, че листата на ВМРО-БНД представлява единството на българската нация и посочи, че в нея има представители на различни български национални общности. Джамбазки подчерта, че тя представлява обединението на националната ни идея.\n\r\n\"Отиваме на тези избори с твърдата задача да продължим дейността, както досега, по теми като миграцията, разселването на нелегалните имигранти, борбата срещу радикализма и нахлуването на ислямистките нашественици в Европа и България\", каза Джамбазки, цитиран от БТА. \n\r\nДжамбазки изтъкна, че от партията са уверени в добрия изборен резултат и призова всички български родолюбци и патриоти да не разпиляват гласовете и да гласуват за ВМРО-БНД.\n\r\nСлед внасянето на документите кандидатите за евродепутати от листата на ВМРО се отправиха към паметника на революционерите от Македония, Беломорието и Одринско, където да се поклонят пред подвига на героите от Априлската епопея.\r\n  ", "date": "2019.04.20", "title": "ВМРО-БНД регистрира в ЦИК листата си за евроизборите"}
{"url": "https://www.dnes.bg/obshtestvo/2019/04/20/kak-se-e-ohraniavala-bylgarskata-granica-predi-1989-godina.408221", "text": "На това място е преминавала границата на НРБ. Днес старите заграждения са обрасли и изоставени, но едно време по тия места се разиграват драматични сцени на бягства. Повечето завършват трагично.\n\r\nСтарото шосе се вие през Странджа планина: по него едно време се е пътувало от Бургас през Малко Търново за Истанбул. До 1994 година това е бил основният главен път в Югоизточна България, водещ към Турция. Днес почти никой вече не пътува оттук освен жителите на селата покрай стария път, пише\n\r\n\"На две хиляди километра от ГДР човек едва ли може да се опасява от нещо сериозно.  Ще се облека като западняк, ще изляза на шосето от Бургас за Истанбул и все някой турчин ще ме качи в колата си\" – казвал си източногерманецът Хендрик Фогтлендер. Но се е случило съвсем друго...\n                    \n                    \n                \r\nФогтлендер, всъщност, не живеел никак зле в бившата ГДР. Електротехникът по професия използвал всяка възможност да пътува: посещавал бил Полша, Унгария, Русия, България. Искал да види също и Куба, даже подал молба до ръководството на местната организация на Комунистическия младежки Съюз FDJ, но му отказвали с аргумента, че не е участвал редовно в организираните от Съюза следобедни дискусии.\n\r\n\"А отидех ли на тях, директорът започваше да разказва колко било хубаво на летището в Амстердам. Защото той имаше право да пътува дотам, а ние - не. Системата беше просто абсурдна. А ако бях го попитал защо той може да пътува, а ние не, веднага щеше да ме изхвърли, затова и не питах\", спомня си Хендрик.\n\r\n\n\r\nВ началото на 1988 година негов приятел го попитал дали иска да тръгне с него за България. Но крайната спирка на това пътуване нямало да е България - идеята била да избягат на Запад през българо-турската граница.\n\r\nДълги плажни ивици, вкусна храна и много слънце – особено „Златни пясъци\" и „Слънчев бряг\" по онова време са истински магнит за туристи от бившите социалистически страни. Броят на туристите от ГДР расте от година на година - от около 20 хиляди през 1980 на 30 хиляди през 1988-ма. Хендрик Фогтлендер също е един от тях. От летището в Бургас той и неговият приятел заминават за курорта „Слънчев бряг\", където се радват на топлото циганското лято, играят тенис, запознават се и с едно семейство от Хамбург и често ходят на разходки. Така безгрижно минават първите 10 дни от почивката им - до 3 октомври 1988 ...\n\r\nДо падането на Берлинската стена ще измине още една година, а до Обединението на Германия – почти две. Но по онова време никой не смее дори да си мечтае за подобно нещо. Двамата източногерманци следват уговорения план. На 3 октомври те стават рано сутринта в 6:30, на рецепцията на хотела казват, че отиват на разходка в планината и тръгват почти без багаж - само с по едно шише вода. Носят със себе си обаче златните си бижута - верижки и часовници.\n\r\n\"Тръгнахме по шосето за Истанбул, което винаги съм виждал и насън. Представяхме си широк четирилентов път, по който пътуват безброй коли с турски граждани. Но се оказа, че надлъж и шир няма никакъв турчин\", спомня си Хендрик. След 1 час подминали една табела, на която пишело \"Истанбул 350 километра\", а след още два часа се качили в празен автобус, който пътувал в тяхната посока. На шофьора казали, че са от Хамбург и искат да стигнат до Истанбул. Така изминали двайсетина километра, когато автобусът завил и ги оставил на 13 километра от турската граница край село Българе. Там обаче бягството приключило. Граничният патрул ги задържал и с чували на главите откарал двамата бегълци в Малко Търново.\n\r\n\n\r\nПрез 60-те и 70-те години на миналия век в ГДР упорите се носела мълвата, че българската граница е лесна за преодоляване. И много източногерманци тръгват за България, представяйки се за туристи. Мнозина от тях вярвали, че колкото пó на юг отиват, толкова по-големи са пробойните в Желязната завеса. Но само малка част от бегълците успява да избяга.  За повечето от тях авантюрата приключва с арест и затвор или дори със смърт. Защото в действителност българската граница е била строго охранявана. \n\r\nОт 1989 насам старите гранични заграждения вече не функционират, а в края на 1990-те години почти всички бяха окончателно демонтирани. Само в някои трудно достъпни горски участъци има остатъци от тях, които днес са напълно обрасли с растителност. Високите телени заграждения на самата граница едно време са били оборудвани с \"тиха аларма“, която подава сигнал до най-близката застава, щом някой докосне оградата.\n\r\nОт двете страни на електросигнализационната система е имало широка ивица разорана земя, по която граничните патрули лесно са можели да проследят следите на бегълци. Дори и онези, които по някакъв начин успявали да преминат оградата, все още не са били в безопасност, тъй като са се намирали на цели 2 километра от самата граница. Знае се също и това, че охраняваната гранична зона се е простирала много навътре – до 15 километра от самата граница. В тази зона е било разрешено използването на огнестрелно оръжие срещу нарушителите. \n\r\nСлед падането на комунистическия режим тази страница от най-новата българска история си остава недостатъчно изследвана и осветлена – главно поради липсата на политическа воля. Дори в учебниците по история има само откъслечна и оскъдна информация за времето от 1944 до 1989 година.\n\r\nА какво се случва с източногерманеца  Хендрик Фогтлендер след задържането му? След разпит в Малко Търново той първо е изпратен в бургаския затвор, а после е прехвърлен в софийския, където остава два месеца – в тясна килия с други двама затворници, без канализация и с нередовен достъп до чиста питейна вода. По-късно е върнат в ГДР, където попада в следствения затвор на ЩАЗИ Берлин-Хоеншьонхаузен. След множество седмици, прекарани там, отново е прехвърлен в друг затвор. Малко преди падането на Берлинската стена Хендрик е откупен от ФРГ като политически затворник и получава правото да напусне ГДР.\n\r\nБългарският граничар, задържал Хендрик на 3 октомври 1988 година, днес е пенсионер и живее в Малко Търново По-големият от двамата му синове също е граничар и днес охранява новата външна граница на ЕС.\r\n \r\n", "date": "2019.04.20", "title": "Как се е охранявала българската граница преди 1989 година?"}
{"url": "https://www.dnes.bg/stranata/2019/04/20/aprilski-sniag-valia-vyv-visokite-chasti-na-smoliansko.408227", "text": "Високите части на Смолянска област побеляха днес от априлски сняг. \r\nДъжд, примесен със сняг падна и в Смолян. \r\nВ Пампорово образуваната нова снежна покривка е около 5 см, информират от Планинската спасителна служба.\r\nПътищата в областта са мокри, заснежаване по трасетата няма, уточняват от Областното пътно управление.\r\n ", "date": "2019.04.20", "title": "Априлски сняг валя във високите части на Смолянско"}
