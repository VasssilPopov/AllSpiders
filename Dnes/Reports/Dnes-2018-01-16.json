{"url": "https://www.dnes.bg/world/2018/01/16/kakvo-e-rabotnoto-vreme-v-evropa-i-kak-se-opredelia.365256", "text": "Германският синдикат И Ге Метал (IG Metall) води битка с работодателите, за да намали, при определени условия, работната седмица до 28 часа в металургичния сектор. Франс прес прави преглед на работното време в редица страни в Европа.\r\n\r\nВъв Франция продължителността на работното време, определена от закона, над която часовете се смятат за допълнителни, е 35 часа, но в повечето страни тя е 40 часа.Така е в Италия, Полша, Австрия и Испания. По време на кризата обаче бяха сключени временни споразумения в някои испански компании и то най-вече в автомобилостроителния сектор, за да се намали броят на работните часове с цел пък да се избегнат уволнения.В Полша в трудовия договор може да се включи клауза за трудова седмица над 48 часа, както е например в сектора на здравеопазването, където има недостиг на лекари.В някои страни обаче продължителността на работното време не е определено със специален закон. Така е в Германия и във Финландия, където браншовите организации решават този въпрос.Във Великобритания законът определя само максималната продължителност на работната седмица от 48 маса от 1998 година. При все това може да се работи и повече, ако служителят го иска, или пък ако работодателят настоява (в този случай работникът има правото да откаже). Превишаване не може да има в определени сектори (авиокомпаниите, флота или в някои сектори на пътния транспорт). За работещите, които са под 18 години, таванът е сведен до 40 часа седмично.Работна седмица от 48 часа е максимумът, определен от Брюксел (има и изключения). Тази продължителност на работната седмица и максималните допустими тавани не отразяват действителната работна седмица, която може да подхранва обществения дебат в различни страни.\r\n\r\nВъв Великобритания законът не предвижда допълнителни часове, но компанията или колективният трудов договор могат да направят това.В Германия и в Италия в колективния трудов договор се определя и заплащането им. Във Франция освобождаването от данъци на възнагражденията за допълнителни часове, което бе въведено между 2007 и 2012-а, бе премахнато по време на управлението на президента Франсоа Оланд.Сегашният държавен глава Еманюел Макрон не е предвидил в програмата си планове да върне тази практика. Той обаче обеща да има освобождаване от данъци на социалните вноски по тези допълнителни часове, което бе в сила и по време на управлението на Никола Саркози.\r\nВ Австрия имаше дебат. Само че за разлика от ситуацията в Германия, той е около удължаването на максималната продължителност на работното време. Новото коалиционно правителство на крайната десница иска да я вдигне до 12 часа дневно или до 60 часа седмично (спрямо сегашните съответно 10 и 50 часа). Това предложение бе приветствано от работодателите и критикувано от синдикатите.Във Финландия правителство на центриста Юха Сипиле, чийто кабинет е привърженик на строгите мерки на икономии, издейства подписването през юни 2016-а на \"пакта за конкурентоспособност\", с който голяма част работещите да се трудят 24 часа допълнително през годината без за тях да им се плаща. Съпротивата бе слаба, защото след години на рецесия финландците са станали отстъпчиви.Във Франция дебатът за 35-часовата работна седмица редовно се възобновява и то най-вече преди избори, но отмяната й почти не се поставя като проблем. А пък правителството няма и намерение да я реформира. Компаниите вече използват многобройните налични възможности за по-гъвкави действия. (БТА)", "date": "2018.01.16", "title": "Какво е работното време в Европа и как се определя?"}
{"url": "https://www.dnes.bg/akoshtete-vqrvaite/2018/01/16/vezni-i-skorpion-mrazia-te-obicham-te.365250", "text": "Интересни са връзките с хора, които много приличат на нас и такива, които са напълно различни. Подобни отношения могат да бъдат много полезни и от тях да се научим на важни житейски уроци.\r\n \r\nВ астрологията има знаци, които си приличат. Като например Водолей и Скорпион, Близнаци и Дева, Рак и Лъв и др.\r\nВ подобни съюзи може да се срещне борба за надмощие и всеки от партньорите да се почувства неразбран и неоценен, но пък има несравним чар в това да срещнеш някой, който прилича на теб, а да се погледнеш отстрани може да се окаже много полезно.\r\nВ други случаи хората са много различни, дори понякога се питат дали изобщо нещо ги свързва. Но като откриваме качества, които ни липсват може да се научим на тях, подражавайки на нашия така различен познат.\r\n \r\nЕто кои зодиакални двойки са много различни, но проявяват силен интерес един към друг:\r\n \r\nСкорпионът е мълчалив и мрачен. Той не обича да дърдори напразно и винаги премисля думите си внимателно.\r\n \r\nОбича да гледа строго и да изглежда сериозен и респектиращ, но може би, би било чудесно, ако опита малко да разведри положението, като вземе пример от позитивните Везни.", "date": "2018.01.16", "title": "Везни и Скорпион: Мразя те, обичам те..."}
{"url": "https://www.dnes.bg/crime/2018/01/16/spipaha-dilyr-v-pazardjik-v-doma-mu-koka-i-kanabis.365234", "text": "Дилър на наркотици е задържан при полицейска акция в Пазарджик, съобщават от МВР. \r\nПри последвалото претърсване в дома му в село Огняново полицията е иззела половин килограм кокаин и приспособления за пакетирането му. Намерено е и малко количество марихуана, три електронни везни и консумативи за разфасоване на наркотиците.\r\nЗадържаният мъж е на 46 г., известен е с прозвището \"Мечката\" и е криминално проявен. \r\nИма множество регистрации за блудство, изнасилвания, притежаване на наркотични вещества. Той е задържан с прокурорско разпореждане за 72 часа.\r\nПредстои да бъде внесено искане в Окръжен съд-Пазарджик за налагане на мярка \"задържане под стража\".", "date": "2018.01.16", "title": "Спипаха дилър в Пазарджик, в дома му – кока и канабис"}
{"url": "https://www.dnes.bg/world/2018/01/16/shte-padnat-li-vizite-za-sasht-trudno.365269", "text": "За съжаление последните изказвания на президента Доналд Тръмп за имиграцията не дават много благоприятни шансове за сваляне на визите за петте държави от ЕС - България, Хърватия, Кипър, Полша и Румъния. Това заяви евродепутатът Емил Радев пред български журналисти в Европейския парламент в Страсбург.\r\nТой съобщи, че на снощното си заседание парламентарната комисия по граждански свободи, правосъдие и вътрешни работи е настояла Европейската комисия да даде предложение за връщане на визите за граждани на САЩ, които пътуват до ЕС. Радев отбеляза, че ЕК трябваше да направи това още през април 2016 г., както и че това предложение подлежи на потвърждение от ЕП и Европейския съвет.\r\nЕК се опасява от неблагоприятни последици, но дадохме да се разбере, че те ще бъдат не само за Европа, но и за САЩ. Сега е време, точно при българското председателство, да се докаже тази солидарност относно визовия режим, заяви Радев.\r\nТой съобщи, че ЕК е била предупредена, че ЕП може да приеме нова резолюция по този въпрос. ЕП може да заведе и дело срещу ЕК за неизпълнение на законодателството. Надяваме се ЕК да чуе нашия глас, добави евродепутатът. Той цитира представители на ЕК, според които тази година предстоят три тристранни срещи по този въпрос.\r\nЕП прие миналия март резолюция, в която настоя ЕК да върне визите за гражданите на САЩ заради изискването на Вашингтон за визи за граждани на петте държави от ЕС. Комисията не последва този призив, а миналата есен се очакваше евродепутатите да решат дали да дадат ЕК на съд.(БТА)", "date": "2018.01.16", "title": "Ще паднат ли визите за САЩ? Трудно..."}
{"url": "https://www.dnes.bg/zvezdi/2018/01/16/tretoto-e-fakt-kim-i-kanie-si-imat-momiche.365273", "text": "Ким Кардашиян Уест и съпругът й, рапърът Кание Уест станаха родители на момиченце, което бе износено от сурогатна майка, съобщи Асошиейтед прес.\r\nКим оповести, че е невероятно щастлива след раждането на третото им дете. \r\n\"Двамата с Кание сме много благодарни на сурогатната майка, която сбъдна мечтите ни\", каза тя, преди да благодари също на лекарите и медсестрите, помогнали за раждането на дъщеричката й. \r\nКим отбеляза, че децата й Норт и Сейнт, които има от Кание, са развълнувани от появата на сестричката им на бял свят.\r\nРиалити звездата не разкри как се казва новороденото.", "date": "2018.01.16", "title": "Третото е факт! Ким и Кание си имат момиче"}
{"url": "https://www.dnes.bg/notifikacii/2018/01/16/izbiratelite-na-trymp-gnevni-posegnaha-na-marihuanata.365208", "text": "Мерките на правителството на Тръмп срещу марихуаната разгневиха някои хора от електоралната база на президента.\r\nПочитатели на президента Доналд Тръмп, които употребяват марихуана, казват, че след решението на главния прокурор и министър на правосъдието Джеф Сешънс за затягане на федералния контрол върху наркотика за първи път са се почувствали разочаровани от човека, за чието избиране са помогнали. Решението се възприема като особено наказателно от избирателите на Тръмп, които работят в разрастващата се индустрия около узаконяването на марихуаната, която пуска корени в щати от всички политически цветове, пише Асошиейтед прес.\r\nОстава да се види дали любителите на тревата сред избирателите на Тръмп ще изразят гнева си в избирателните урни през 2018 и 2020 година. Подкрепящи узаконяването консерватори също критикуват мярката на правителството срещу тревата като накърняване на личните свободи и правата на щатите.\r\n\"Тръмп трябва да осъзнае, че много от поддръжниците му одобряват канабиса, и ще бъде крайно болезнено за тях, ако той позволи на Сешънс да продължи напред с това\", каза избирателката на Тръмп Дамара Келсо, която управлява фермата за марихуана \"Шугър шак\" в Юджин, Орегон. \"Това не са мързеливи тревомани, които пушат марихуана по цял ден в мазето на родителите си.\"\r\nМярката на Сешънс позволява на федералните прокурори да решават какво да правят, когато щатските правила са в конфликт с федералните. Това става в момент, когато узаконяването на марихуаната е достигнало най-високото си ниво на популярност сред републиканците.\r\nПроучване на \"Галъп\" от миналата година установи, че 51 процента от републиканците подкрепят узаконяването на наркотика. Това е първият път, когато повечето поддръжници на Републиканската партия подкрепят идеята, и представлява увеличение с 9 пункта в сравнение с предишната година. В началото на миналото десетилетие едва една пета от републиканците одобряваха узаконяването.\r\nУзаконяването процъфтява и на щатско ниво. Мейн, Невада, Масачузетс и Калифорния гласуваха за узаконяване на употребата на марихуана за развлечение за пълнолетни през 2016 година. Тя също така е законна в Орегон, Вашингтон, Колорадо, Аляска и федералния окръг Колумбия. Аляска и Мейн дадоха гласове за Тръмп в електоралната колегия през 2016 година.\r\nУзаконяването на марихуаната по традиция е по-популярно сред либертарианското крило на Републиканската партия. Но подобни републиканци, които са смятали, че Тръмп ще бъде подкрепящ марихуаната президент, са се заблуждавали, каза икономистът от Харвардския университет Джефри Майрън, който изучава икономика на либертарианството с фокус върху незаконните наркотици.\r\nЛюбителите на тревата сред почитателите на Тръмп може би се чувстват като купувачи, които съжаляват за купената стока, но е твърде рано да се каже дали това може да окаже влияние на изборите, заяви Майрън.\r\n\"Либертарианците със сигурност са знаели, когато той назначи Джеф Сешънс, че има сериозна опасност от засилване на войната срещу наркотиците\", каза Майрън. \"Мисля, че получават това, за което са си платили.\"\r\nВсе пак някои видни поддръжници на Тръмп критикуват мярката.\r\nБившият предизборен съветник на Тръмп Роджър Стоун, с когото президентът има отдавнашни и трудни отношения, сподели видеоклип във Facebook на 7 януари, като го призова да подкрепи узаконяването и да спре мярката на Сешънс. А някои републиканци в Конгреса също порицаха решението.\r\n\"Имаме конституция, която да защитава хората от федералното правителство\", каза в интервю републиканският член на Камарата на представителите Джейсън Люис от Минесота, който е избирател на Тръмп. \"Това е отдавнашен принцип за ограничаване на правителството.\"\r\nПочитателите на Тръмп, които употребяват марихуана за медицински цели, също така се тревожат, че могат да загубят достъп до лечение. В селския район Фрайбърг, Мейн, колежанинът Зак Мъркото каза, че пътува два часа с кола в двете посоки, за да си купи марихуана за справяне с хронична болка и други здравословни проблеми. Той каза, че ще му е крайно неприятно да загуби тази възможност заради федералната политика.\r\nМъркото също така е един от хилядите жители на Мейн, помогнали на Тръмп да получи единствения си глас от Нова Англия в електоралната колегия. За разлика от повечето щати Мейн разпределя гласовете си в избирателната колегия по конгресни окръзи, а Тръмп спечели големия втори окръг, който е база както на консерватизма в Нова Англия, така и на културата на марихуаната.\r\nМъркото, който се е снимал с Тръмп през 2016 г., каза, че продължава да е голям почитател на президента. Но смята, че мярката срещу тревата е лоша за икономиката и здравеопазването в неговия щат.\r\n\"Смятам, че това ще нанесе удар на медицинската употреба на марихуаната и на индустрията като цяло тук в Мейн\", каза той. \"Разочароващо е, че той нанася този удар на индустрията. А аз ви гарантирам, че всички пари от данъци, които щатът Мейн събира от медицинската употреба на марихуаната, наистина помагат на хората.\" \r\n /БТА/", "date": "2018.01.16", "title": "Избирателите на Тръмп гневни – посегнаха на марихуаната!"}
{"url": "https://www.dnes.bg/tenis/2018/01/16/bivsh-trenior-na-grisho-servisyt-mu-se-podobri.365261", "text": "В основата на силния сезон на Григор Димитров през 2017 година е подобреният му сервис, обяви бившият треньор на най-добрия български тенисист - Патрик Муратоглу.\r\n\"През миналата година Григор Димитров безспорно изигра най-силния сезон в кариерата си. През ноември той спечели титлата на финалния турнир на АТП в Лондон и завърши годината под номер 3 в световната ранглиста. Едно страхотно постижение за играч, който година и половина по-рано се бе сринал до номер 40 в ранглистата и му бе сложен етикета \"пропилян талант\", заяви Муратоглу в рубриката \"Треньорът\" на \"Евроспорт\". \n\r\nМуратоглу разясни и какво прави подаването на Гришо толкова ефективно. \"Скоростта му несъмнено е фундаментален компонент. Миналата година Димитров постигна средна скорост от 192 км/ч, което е със 7 км/ч повече в сравнение с предишния сезон.\r\nКакто често се случва, малките промени имат голям ефект. Миналата година българинът спаси 68% от точките за пробив на съперниците, като по този показател се наблюдава ръст от 10% в сравнение със статистиката му от 2016 година. В това отношение резултатът на Григор е по-добър, отколкото на всеки друг\", заяви още треньорът, цитиран от БТА. \r\nСлед успеха си в първия кръг, утре във втория кръг на Откритото първенство на Австралия Григор Димитров ще се изправи срещу квалификанта Макензи МакДоналд (САЩ), който заема 186-а позиция в световната ранглиста. Мачът ще се играе в сряда и ще бъде излъчен пряко по Евроспорт 1, като срещата ще започне след 10:00 часа българско време.", "date": "2018.01.16", "title": "Бивш треньор на Гришо: Сервисът му се подобри!"}
{"url": "https://www.dnes.bg/notifikacii/2018/01/16/priak-svidetel-na-razstrela-na-petyr-hristov-razkazva.365274", "text": "Нов свидетел на убийството на бизнесмена Петър Христов е дал показания пред полицията във Велико Търново, съобщи БНР. \r\nТова е Георги Каббе, дългогодишен преподавател във Великотърновския университет.\n\n\n\n\r\nКаббе живее и работи в Австрия, превежда за полицията в град Инсбрук, имал е бизнес интереси да строи сателитно селище с 22 къщи между великотърновските села Малък чифлик и Шереметя. По този повод е бил на среща с бизнесмена Петър Христов.\r\n\"Със сина ми дойдохме в 9:55 часа. Качихме се по стълбите. Неговият асистент господин Борислав Босев ни видя горе на площадката, дойде при нас и ни попита как сме. Точно в 10 часа пристигна джипът. Около 3 минути от джипа никой не излезе. Ние седяхме горе и го чакахме. Петър тръгна по стълбите и на предпоследното стъпало се спря. Чухме пукот като от новогодишни бомбички. Докато осъзнаем какво става, Петър падна с лице надолу на площадката, на цимента пред нас\", разказа той в ефира на радиото.\r\nСмъртоносната стрелба по Христов стана на 8 януари на столичната улица \"Ралевица\" малко след 10:00 часа. Пряк свидетел на покушението е станал шофьорът на бизнесмена, който е спрял пред офиса.", "date": "2018.01.16", "title": "Пряк свидетел на разстрела на Петър Христов разказва"}
{"url": "https://www.dnes.bg/notifikacii/2018/01/16/ako-shtete-viarvaite-rusnacite-piiat-i-pushat-veche-po-malko.365217", "text": "В нито един момент след падането на Съветския съюз руснаците не са консумирали толкова малко алкохол, колкото сега. Това е в резултат от над 10 години борба срещу алкохолизма и тютюнопушенето, водещи до драстични последици за здравето, но също така и от тенденцията към по-здравословен начин на живот, пише Франс прес.\r\nПри все че водката продължава да е национално питие, със средна консумация от 12,2 литра годишно на човек, руснаците пият по-малко от французите (13,3 литра), португалците (12,6 литра) и германците (13,4 литра) според Световната здравна организация.\r\nТова представлява спад от над 20 процента в сравнение с 2012 година.\r\nКакто консумацията на алкохол, така и пушенето на цигари бележат \"наистина рязък годишен спад, особено ако погледнете откъде сме тръгнали\", коментира за АФП Мелита Вуйнович, представителка на СЗО в Русия.\r\nСпоред нея тенденцията се дължи на все по-рестриктивната политика на властите през последните 10 години: край на продажбите на алкохол след 23 часа, въвеждане на минимална цена и забрана за рекламиране на спиртни напитки.\r\n\"Което функционира другаде, функционира и тук. Ще чуете едни и същи аргументи в много страни, например това, че пиенето е част от националната ни идентичност, но това е мит\", уверява тя.\r\nВластите опитват да обърнат страницата след драматичната здравна криза от годините след разпадането на СССР през 1991 година. Тогава намалява средната продължителност на живота и населението се стопява - проблеми, с които страната още се бори.\r\nПрез 1990 г. консумацията на алкохол на човек бе под 12 литра след годините на ограничителни мерки, въведени от Михаил Горбачов. След това се увеличаваше до 2007 г., когато кривата отново се обръща, казва СЗО.\r\n\r\nТютюнопушенето също бележи спад от 20 процента в броя на пушачите от 2009 до 2016 година. Сега \"само\" 30 процента от руснаците пушат според данни на организацията.\r\nЦените на цигарите, която е близо две евро, остава много под средните европейски цени. Но Мелита Вуйнович приветства програмата за борба срещу тютюнопушенето, която по думите й е \"една от най-добрите в света\". Има стриктни ограничения за пушенето на обществени места.\r\nЕлена Дмитриева, директорка на руската неправителствена организация Фондация за развитие и здраве, смята, че правителствените мерки са изиграли значителна роля. Тя обаче констатира, че има цялостна тенденция към по-здравословен начин на живот, особено в големите градове.\r\n\"На мода са спортните клубове и грижата за здравето, за тялото и духа. Всичко това е по-модерно от преди\", подчертава тя. \"Кулинарните тенденции и тези по отношение на здравето се променят в целия свят, а руснаците обичат да следват западните тенденции\".\r\n\r\nАнтон, 32-годишен московчанин, който организира турнири по бойни изкуства в руската столица, не е близвал алкохол от две години. Преди е страдал от алкохолизъм.\r\n\"Все повече хора от приятелския ми кръг не пият алкохол\", констатира той. \"Когато тренирате сериозно, правите всичко възможно да сте в перфектно здраве. Не ви се пие и не ви се приемат други неща\".\r\nТой обвързва това течение с нарастващата популярност в Русия на появилото се в САЩ през '80-те движение \"Стрейт едж\", отхвърлящо наркотиците, алкохола, цигарите и правенето на секс, когато няма чувства.\r\nСамият руски президент Владимир Путин се представя като аматьор спортист и не пие. Той стана защитник на връщането към моралните ценности, скъсване с упадъка от '90-те и с предшественика му Борис Елцин, известен със страстта си към алкохола.\r\nЯрослав, 26-годишен руснак, работещ в сферата на изобразителните изкуства, е спрял цигарите при въвеждането на забрана за пушене в барове и ресторанти. Според него на пушенето се гледа с все по-лошо око.\r\n\"Мисля, че когато бяха ученици, всичките ни учители пушеха, може би без учителя по физкултура\", спомня си младият мъж, който е отраснал в Мурманск (Севернозападна Русия). \"Нещата действително се промениха. Знам няколко бара, в които се пуши и няма да отида там за нищо на света\". /БТА/\r\n ", "date": "2018.01.16", "title": "Ако щете, вярвайте: Руснаците пият и пушат вече по-малко"}
{"url": "https://www.dnes.bg/akoshtete-vqrvaite/2018/01/16/sharyn-stoun-s-5-shans-za-oceliavane-progovori-si-s-dyrvo.365248", "text": "59-годишната Шарън Стоун трябвало да премисли живота си, когато била с опасност за живота заради мозъчен кръвоизлив съд през 2001.\r\nТя споделя, че е преминала през дълго възстановяване, защото се е чувствала като непълноценен човек.\r\n \r\nШарън, която ще се върне на телевизионния ефир в Steven Soderbergh's Mosaic по-късно този месец, каза: \"Имаше около 5 процента шанс за моя живот. Целият ми живот беше в капан\".\r\n\"Другите не бяха особено заинтересовани от непълноценен човек като мен, бях сама. Знам, че изглежда странно да се завърна след всички тези години, но не исках да казвам какво се случва с мен, защото светът е жесток\", казва тя.\r\n\"Толкова съм благодарна, че имам това. Шансът ми да оцелея беше толкова малък\". Докато Шарън се връща в киноиндустрията отново, тя все още намира време за себе си и обича да го прекарва, говорейки със своето дърво.", "date": "2018.01.16", "title": "Шарън Стоун с 5% шанс за оцеляване, проговори си с дърво"}
{"url": "https://www.dnes.bg/notifikacii/2018/01/16/nova-kola-si-tyrsi-kupuvach-no-zadyljitelno-jena.365236", "text": "\nПървият шоурум за автомобили, отворен специално и само за жени, отвори врати в град Джида, Саудитска Арабия.В него представителките на нежния пол в страната ще могат да си изберат нов автомобил, като ще бъдат консултирани от специално подготвени по темата техни сънароднички.В последно време Саудитска Арабия разхлаби в известна степен широкоразпространените забрани, касаещи жените, в обществения и културния живот. В края на септември крал Салман подписа указ, разрешаващ на жените да управляват леки автомобили.Миналия месец министерството на правосъдието обяви, за първи път в историята на Саудитска Арабия ще се обяви конкурс за назначаване на жени на официални длъжности.От 1 януари пък жените имат право да присъстват на спортни състезания с участието на мъже на три стадиона в кралството. От скоро жените могат да участват в официални тържества по случай най-големите празници в страната.По последна информация страната се готви да разреши на жените да управляват и мотоциклети и камиони, предаде ТАСС, като цитира дубайската сателитна телевизия Ал Арабия.", "date": "2018.01.16", "title": "Нова кола си търси купувач. Но задължително – жена! "}
{"url": "https://www.dnes.bg/world/2018/01/16/magistrala-v-kaliforniia-se-transformira-v-pticeferma.365242", "text": "\r\n                        \r\n                        \r\n                        \r\n                    Магистрала в Калифорния се превърна в истинска птицеферма. Причината - катастрофирал камион, превозващ хиляди пилета, съобщи .Природозащитници се втурнаха да спасяват пилетата. Причината за инцидента все още не ясна.", "date": "2018.01.16", "title": "Магистрала в Калифорния се трансформира в птицеферма"}
{"url": "https://www.dnes.bg/mish-mash/2018/01/16/lagerfeld-izbra-dyshteriata-na-sindi-kroford.365243", "text": "Един от асовете в модата даде шанс на 16-годишната дъщеря на Синди Крофорд - Кая Гербер. Карл Лагерфелд избра тийнейджърката, за да създаде капсулна колекция за едноименната му марка, съобщава БТА.\r\n\"Карл Лагерфелд и Кая\" ще се състои от конфекция, обувки и аксесоари - слънчеви очила, бижута... Колекцията ще е вдъхновена от парижката естетика на Лагерфелд и от американския младежки стил на Кая.\r\nГолемият дизайнер за първи път работи заедно с дъщерята на Синди Крофорд през октомври миналата година, когато той я покани да открие ревюто на \"Шанел\" пролет/лято 2018. Кая Гербер вече била участвала в ревюта на \"Калвин Клайн\", \"Сен Лоран\", \"Прада\" и десетки други марки.\r\nНастоящата колекция, дело на Лагерфелд и момичето, ще бъде лансирана в Лос Анджелис, Ню Йорк и Париж през септември тази година.", "date": "2018.01.16", "title": "Лагерфелд избра дъщерята на Синди Крофорд"}
{"url": "https://www.dnes.bg/mish-mash/2018/01/16/kachestvata-koito-praviat-jenite-neustoimi-e-myjkite-ochi.365252", "text": "Някои жени се раждат с неустоим чар и обаяние. Те не са непременно най-красивите, красотата им идва отвътре – тя е изградена върху самочувствие и увереност. Точно това ги прави толкова неустоими за мъжете.Истината е, че обаянието е втора природа на всички жени, просто при някои тя остава все още неразкрита. Какво намират мъжете в жените, към които са толкова силно привлечени?Тези жени живеят и се наслаждават на всеки момент, в който животът им дава или взима. Те не се впускат в дълбоки анализи и изготвяне на стратегии, с които да хванат някой мъж в мрежите си. Те просто наблюдават с какъв мъж си имат работа сега – това е всичко.Много жени не спират да изготвят планове – те са обсебени и контролиращи дори най-малките детайли. Когато сте в състояние да се отпуснете и да се насладите на живота – такъв, какъвто е, това ви прави истинско съкровище.Кои са другите качества четете на ", "date": "2018.01.16", "title": "Качествата, които правят жените неустоими е мъжките очи"}
{"url": "https://www.dnes.bg/zvezdi/2018/01/16/aktrisa-obvini-stivyn-segal-me-nasilva-v-sofiia.365271", "text": "България също стана част от вихрещите се обвинения за сексуален тормоз срещу холивудски звезди и продуценти. Поредното обвинение е отправено към актьора и продуцент Стивън Сегал от Рейчъл Грант. Според нея тормозът станал по време на филмови репетиции в София през 2002 г. за филма \"Излязъл да убива\", съобщава Би Би Си, цитиран от \"Труд\".\r\nГрант била на 26 години тогава и пристигнала у нас, за да репетира реплики за филма.\r\nТя твърди, че докато били в стая и репетирали Сегал насилствено свалил блузата й и я блъснал на леглото, започвайки да се съблича.\r\n \r\n\"Блъсна ме на леглото и каза: Предполагам, че искаш да видиш интимните ми части\", разказва Грант. \r\nСегал пък започнал да разкопчава ципа си, тя избухнала в сълзи и екшън звездата се извинил. Обяснението на Сегал било, че обичал да завързва връзки с колежките си, за да \"подобри химията на екрана\".\r\n \r\nВпоследствие Грант загубила ролята. \r\n\"Когато ти се случи, си засрамен, унизен, не искаш никой друг да знае. Надяваш се прахта да го покрие\", казва актрисата. \"Искам хората да знаят, че е съвсем естествено жертвите на сексуален тормоз да говорят след по-дълго време - след като са имали време да го преодолеят и вече е възможно\", споделя още тя.\r\n\"Клиентът ни категорично отрича да е имал подобен контакт с г-ца Грант, твърдо отрича всякакво предполагаемо посегателство, както и конкретно посегателство, случило се в София\", заявяват пък адвокатите на Стивън Сегал.", "date": "2018.01.16", "title": "Актриса обвини: Стивън Сегал ме насилва в София"}
{"url": "https://www.dnes.bg/stranata/2018/01/16/ujas-v-svishtov-maika-dyrjala-pod-kliuch-dvete-si-dyshteri.365272", "text": "Майка държала двете си психично болни дъщери заключени десетилетия \r\nСлед подадения от съседи сигнал полицията е направила проверка и е открила безпомощните жени в една от стаите на къщата \r\nПубликувана: 16 яну 2018 | 19:05 От: Велислав Филипов \n\n\n\n\n\r\n                    \r\n                    \n\n\n\n\n\r\nПолицаи се натъкнаха на ужасяваща гледка в къща в Свищов. Майка е държала двете си психично болни дъщери десетилетия заключени в дома им.\r\nВ края на миналата седмица съседи на жената са подали сигнал към социалните и полицията в Свищов. Те забелязват, че жената купува голямо количество хранителни продукти, а в същото време живее сама, съобщава .\r\nСлед подадения сигнал полицията е направила проверка и е открила двете безпомощни жени. Те са на 33 и 34 години и са държани в една от стаите на къщата.\r\nСпоред полицаите двете жени са изглеждали много зле и са били неадекватни.\r\nТе не са излизали навън в последните 5-6 години, а по думите на майката - това било тяхно желание.\r\nХората в Свищов споделят, че двете намерени жени не са забелязвани в града в последните две десетилетия.\r\nМайката е задържана, а психично болни жени ще бъдат настанени в специализиран дом.", "date": "2018.01.16", "title": "Ужас в Свищов! Майка държала под ключ двете си дъщери"}
{"url": "https://www.dnes.bg/stranata/2018/01/16/vijdali-li-ste-stoian-todorov-policiiata-go-tyrsi.365260", "text": "Полицията в Пазарджик издирва 70-годишния Стоян Тодоров от село Главиница.\r\nМъжът е обявен за издирване по молба на неговата дъщеря, която е полагала грижи за него в село Дебръщица.\r\nПрез нощта на 12 януари е напуснал дома на дъщеря си и от тогава е в неизвестност.\r\nСтоян Тодоров страда от психическо заболяване, допълват от полицията. \r\nПри напускане на къщата е бил облечен с черен пуловер на шарки в предната част и тъмен анцуг.", "date": "2018.01.16", "title": "Виждали ли сте Стоян Тодоров? Полицията го търси"}
{"url": "https://www.dnes.bg/mish-mash/2018/01/16/shturiiat-djon-chorapeniiat-predpriemach-sys-sindrom-na-daun.365203", "text": "\n\"Обуй си чорапите!\" е фраза, която хиляди родители повтарят на хиляди деца в продължение на години. За Джон Кронин обаче е не просто фраза, а е ключ към предприемаческия му успех.През 2016 г. 21-годишният Джон казал на баща си Марк, че иска да започе бизнес щом завърши училище, но не бил сигурен какъв точно.\"Първото ми предложение беше магазин за забавни стоки, но не знаех какво да продаваме\", казва Джон, роден в Лонг Айлънд, Ню Йорк.След това си мислел за фургон за храна, но имало проблем: \"Ние наистина не можем да готвим\", шегува се Марк.Но най-накрая се спрели на идея.\"Джон е носил щури и шарени чорапи през целия си живот, така че беше нещо, което той обича и предложи да продаваме чорапи\", разказва Марк пред BBC.\"Чорапите са забавни, креативни и цветни и ми позволяват да бъда себе си\", казва Джон.Това би било просто история за 21-годишен предприемач, но необикновеното е, че Джон е със синдром на Даун.Година по-късно основателите твърдят, че са изкарали $1,4 млн. приходи, събрали са $30 000 за благотворителност и са изпращали чорапи навсякъде по света, включително за премиера на канада Джъстин Трюдо и бившия президент на САЩ Джордж Буш - старши.Онлайн магазинът предлага около 1400 вида чорапи с всякакви картинки от котки и кучета, през барбекюта, та дори и с лика на Доналд Тръмп.Всяка поръчка се обработва на същия ден, изпраща се заедно с бонбони и ръчно написана благодарствена бележка. А ако клиентът живее наблизо има удоволствието да получи пратката си лично от Джон.Като лице на бизнеса Джон посещава търговски събития, говори с клиенти и доставчици и стои зад инициативи като: \"Понеделнишка лудост: Мистериозна торба\" и клубът \"Чорапи на месеца\".Марк пък се занимава с техническите аспекти от бизнеса.\"Джон е вдъхновение\", казва Марк, който добавя, че синът му не получава специално отношение.\"Той работи усилено в този бизнес. Обикновено сме в офиса преди 9 сутринта и често не си тръгваме преди осем вечерта\", казва Марк.5% от всички печалби биват дарени за организацията \"Special Olympics\", която организира спортни събития за хора със специални образователни потребности. Джон се състезава в игри като баскетбол, футбол и хокей.Също така е дизайнер и на собствени чорапи, които целят да повдигнат интереса към проблемите на хората и помагат на благотворителни организации като Националното общество за Синдром на Даун и Американската общност за аутизъм.\"Имаме социална мисия и търговска мисия и те са неразделни\", казва Марк.\"Не мисля, че вече е достатъно просто да предлагаш услуга или продукт. Мисля, че трябва да има ценности и ние имаме модел, който показва това\", обяснява Марк успехът на компанията.\"Това, което правим, е да разпространяваме щастие\", добавя Джон.Компанията иска да наеме още хора с увреждания и почти една трета от служителите са такива.\"Работим да покажем какво хората с увреждания и образователни потребности могат да направят\", пояснява Марк.\"Когато говоря с работодатели им казвам, че е абсолютно наложително да наемат хора с увреждания. Не защото е правилното нещо, не защото те са готини хора, но защото всички търсят добри служители\", посочва бащата на Джон. И според него хората с увреждания са страхотни служители.Джон и Марк обаче признават, че има предизвикателства и то е да отговорят на търсенето.В първия си месец \"Щурите чорапи на Джон\" са доставили 452 поръчки. Три месеца по-късно тази бройка е скочила на над 10 000 и те скоро трябвало да преместят офиса си на по-широка площ.\"Малко бяхме изненадани колко бързо се разрастна\", казва Марк.Пазарът за чорапи също се разраства. В глобален аспект той се оценява на повече от $42 млрд. и се очаква до края на 2025 г. да стигне $75 млрд, според компанията \"Transparency Marketing Research\".\"Повечето от нас носят някакъв вид униформа на работа - дали ще е костюм, каки панталони и блуза или оранжев гащеризон може да обуете чифт чорапи и да изразите себе си, добавяйки цвят и стил и може да го направите за 10 долара или по-малко\", казва Марк.Успехът на компанията им се подсилва и от медийният интерес и растящата им популярност в социалните мрежи. Страницата им във Facebook има над 90 000 харесвания, а видеата им се гледат от 1 млн. души.Марк признава, че им е отнело време да се научат. Той е завършил Харвард и е прекарал кариерата си в здравния мениджмънт.\"Търговията и чорапения бизнес са новост за мен, но ние се учим и се забавляваме и имам перфектния партньор\", казва Марк. Той твърди, че никога не са имали разногласия с Джон.\"Винаги сме били много близки и сме прекарвали много време заедно. Това е добро партньорство, защото и двамата споделяме мисията. Знаем, че имаме нужда един от друг. Ако това бяха \"Сериозните чорапи на Джон\" въобще нямаше да проработи\", казва Марк.От какво са най-горди?\"Аз съм щастлив, защото обичам да помагам на клиентите и ми харесва да работя с баща си\", казва Джон.\"За мен е моделът. Демонстрираме, че можем да построим компанията на базата на даване на шанс - и можем да сме успешни въпреки това\", обяснява Марк.Марк и Джон се надяват да надградят успеха си и да излязат на печалба през втората си година.Те ще предлагат и уникални чорапи и линия на едро, която да предлагат на други малки бизнеси.Двамата искат и да разширят влиянието на \"Щурите чорапи на Джон\" в социалните мрежи.\"Синдромът на Даун никога не ме спира\", завършва Джон.", "date": "2018.01.16", "title": "Щурият Джон: Чорапеният предприемач със Синдром на Даун"}
{"url": "https://www.dnes.bg/stranata/2018/01/16/89-godishen-myj-postrada-pri-vzriv-na-gazova-butilka.365268", "text": "89-годишен мъж е пострадал след взрив на неизправна газова бутилка в Пловдив, съобщава \"Фокус\". \r\nСигналът за взрив в апартамент на ул. \"Янтра\" в Пловдив е подаден към 16.30 часа днес на тел. 112. Незабавно на адреса са изпратени екипи на полицията, пожарната и спешна медицинска помощ. \r\nПо първоначални данни се е получила локална експлозия на отоплителна печка с технически неизправна газова бутилка. В болница за прегледи е откаран 89-годишният обитател на жилището.", "date": "2018.01.16", "title": "89-годишен мъж пострада при взрив на газова бутилка"}
{"url": "https://www.dnes.bg/sport/2018/01/16/krai-na-sagata-karanga-se-zavyrna-v-cska.365255", "text": "Голмайсторът на ЦСКА-София Фернандо Каранга се завърна в България. Бразилецът не се яви за старта на зимната подготовка на \"червените\", като обяснението на клуба бе, че играчът трябва да урежда имотни въпроси в родината си, като това породи спекулации, че нападателят ще напусне отбора.\r\nОсем дни след началото на подготовката на \"червените\", Каранга пристигна в София с полет през Париж и веднага се отправи към лагера на отбора в Сандански, придружаван от помощник треньора Даниел Моралес.\r\n\"Имах разрешение от ръководството да се присъединя по-късно, но закъснях още три дни на моя отговорност. Сега съм тук и съм готов за работа\", каза Каранга пред репортери на летище София.", "date": "2018.01.16", "title": "Край на сагата: Каранга се завърна в ЦСКА!"}
{"url": "https://www.dnes.bg/world/2018/01/16/frenski-nadzirateli-na-protest-zaradi-radikalizirani-zatvornici.365265", "text": "Протестиращи френски надзиратели влязоха в сблъсъци с полицията за борба с безредици и освиркаха министърката на правосъдието в днешния ден на масови демонстрации в затвори във Франция заради насилие от страна на радикализирани затворници и пренаселеност, предаде Асошиейтед прес, цитирана от БТА.\r\nДесетки синдикалисти запалиха огън и бяха обградени от полицията за борба с безредици в затвора Френ югоизточно от Париж.\r\nПротестиращи в затвора Ванден льо Вией в Северна Франция скандираха националния химн при идването на министърката на правосъдието Никол Белубе. Тя дойде там в опит да успокои напрежението.\r\nВчера имаше протести и стачки под една или друга форма в 139 от 188-те затвора във Франция, отбелязва Франс прес.\r\nПротестите бяха предизвикани от нападение с ножица и с ножче за бръснене, извършено от ислямист срещу трима надзиратели миналата седмица във Ванден льо Вией. Вчера пък в затвора в югозападния град Мон дьо Марсан пък седем надзиратели бяха нападнати с юмруци от радикализиран затворник и петима от тях пострадаха.\r\nПротестиращи заявиха, че надзирателите не са обучени да се справят с радикализирани затворници, а вчера синдикатът на френските магистрати напомни, че \"френските затвори са печално известни с лошото си състояние и пренаселеността си\".", "date": "2018.01.16", "title": "Френски надзиратели на протест заради радикализирани затворници"}
{"url": "https://www.dnes.bg/stranata/2018/01/16/otmeniat-bedstvenoto-polojenie-v-pazardjik-zaradi-bokluka.365247", "text": "След 17 часа днес отпада частичното бедствено положение в Пазарджик, което беше обявено в края на миналата година заради кризата с боклука. Общината е сключила договор с новия оператор на регионалното депо за битови отпадъци, пише БНР.\n\n", "date": "2018.01.16", "title": "Отменят бедственото положение в Пазарджик заради боклука"}
{"url": "https://www.dnes.bg/akoshtete-vqrvaite/2018/01/16/princ-hari-i-megan-markyl-liubov-kato-na-kino.365249", "text": "Е, какво друго можем да очакваме от популярната двойка, освен да ни информира колко точно велика е любовта им?\r\nОчакваме с нетърпение \"Хари и Мегън: Кралска Любовна История\" – филмът. В него ще научим подробната хронология на връзката им от момента, в който са се запознали през 2016.\r\n \r\nСпоред Deadline, режисьор на филма ще бъде Menhaj Huda, а изпълнителни продуценти – Merideth Finn и Michele Weiss. В момента се извършва кастинг по проекта.\"Хари и Мегън: Кралска Любовна История\" все още няма дата за премиера, но можем да очакваме хитовата лента малко преди сватбата им на 19-ти май.", "date": "2018.01.16", "title": "Принц Хари и Меган Маркъл – любов като на кино"}
{"url": "https://www.dnes.bg/notifikacii/2018/01/16/ochite-iska-600-bona-kryvnina-za-strelbata-v-slynchev-briag.365270", "text": "Димитър Желязков, който оцеля по чудо след стрелба в заведение в Слънчев бряг през 2016 г., ще поиска 600 000 лева кръвнина, твърди \"\". Делото трябва да започне на 5 февруари в Специализирания съд.\r\nПодсъдимите по делото са организирана престъпна група с лидер Божидар Кузманов-Кравата.\n\n\n\n\r\nСрещу Тодор Славов е повдигнато и обвинение за убийството на охранителя Александър Алексиев. Неговата съпруга и семейството му ще внесат иск за общо 350 000 лева.\r\n\"Щом ме призоват ще се явя, надявам се това дело да тръгне и адвокатите на подсъдимите да не шиканират процеса\", заяви Желязков пред изданието.\r\nПо разпореждане на Кузманов на 8 юни 2016 г. в заведение \"4 You\" в Слънчев бряг е убит Александър Алексиев, извършен е и опит за убийство на Димитър Желязков - Митьо Очите, гласи обвинението.\r\nКато извършител на покушението над Алексиев пред Специализирания наказателен съд ще отговаря Тодор Славов, а за опита за убийство на Желязков - Радослав Димитров и Георги Иванчев.\r\nОстаналите подсъдими за участие в организирана престъпна група са Иван Терзийски, Димитър Николов, Данаил Петков, Николай Иванов, Силви Николов и Марчо Марков.\r\nСпоред доказателствата групата се занимавала с изнудвания, нанасяне на телесни повреди и други силови действия спрямо хора, занимаващи се с търговска и таксиметрова дейност в Слънчев бряг и Банско, с цел да плащат месечни вноски на групата. Туроператори са били принуждавани да водят клиенти в заведенията, стопанисвани от фирми на Данаил Петков и Николай Иванов.", "date": "2018.01.16", "title": "Очите иска 600 бона кръвнина за стрелбата в Слънчев бряг"}
{"url": "https://www.dnes.bg/kino/2018/01/16/timyti-shalame-dariava-honorar-ot-film-na-udi-alyn.365262", "text": "Тимъти Шаламе е решил да дари цялото си възнаграждение от предстоящия филм на Уди Алън, защото не иска да се \"възползва\" от работата си със скандалния режисьор, съобщи Контактмюзик.\r\n22-годишният актьор е сред звездите на продукцията \"Дъждовен ден в Ню Йорк\" на 82-годишния Алън, обвинен от осиновената си дъщеря Дилън Фароу, че като малка й е посягал сексуално, предава БТА.\r\nМладият актьор ще разпредели хонорара си от лентата на Уди Алън между три каузи - движението \"Времето изтече\" за подпомагане на жертви на сексуален тормоз, нюйоркски център за правата на ЛГБТ общността, и организацията RAINN, бореща се срещу сексуалното насилие.\r\nТимъти Шаламе признава, че е взел това решение, след като е преосмислил факторите, които ще бъдат водещи за него при избора на бъдещи роли. Актьорът не крие също, че иска да бъде стойностен човек в очите на всички хора, отстояващи каузи като равноправие и борба срещу сексуалния тормоз.\r\n\"През изминалата година се промени начинът, по който чувствам и гледам на доста неща. Досега избирах ролите си от перспективата на млад актьор, чиято цел е да поеме по стъпките на хора, от които се възхищава.\r\nНаучих обаче, че добрата роля не е единственият критерий да приемеш дадена работа. Това ми се изясни през последните няколко месеца, след като станах свидетел на зараждането на инициативи, целящи да сложат край на несправедливостта, неравенството и най-вече на мълчанието\", казва Тимъти Шаламе.\r\n\"Неведнъж ми беше задаван въпросът защо съм приел да се снимам във филм на Уди Алън. Договорните задължения не ми позволяват да отговоря, но мога да кажа само това: Не искам да се възползвам от работата си над продукцията и затова ще даря възнаграждението си за благотворителност\", допълва Шаламе.\r\nРешението на актьора е оповестено броени дни след като актрисата Ребека Хол, която също има роля във филма на Уди Алън, съобщи, че ще дари хонорара си за инициативата \"Времето изтече\".\r\nТимъти Шаламе нашумя с ролята си в гей драмата \"Призови ме с твоето име\" и най-вероятно ще бъде сред номинираните за филмовите награди \"Оскар\" през март.", "date": "2018.01.16", "title": "Тимъти Шаламе дарява хонорар от филм на Уди Алън"}
{"url": "https://www.dnes.bg/mish-mash/2018/01/16/koi-sa-nai-obaiatelnite-lichnosti-v-zodiaka.365259", "text": "Може невинаги да ви се харесва, но няма как да бъдете игнорирани, когато около вас витае естествена харизма. Хората с харизма са жизнени и очарователни. Обикновено другите хора ги наблюдават, защото искат да чуят какво говорят и да видят какво ще направят. Най-често те са рок звезди, лидери и проповедници. Те привличат вниманието навсякъде. Те са уверени в себе си и знаят, че когато сами харесват себе си, други ще последват техния пример.А ето и кои са най-харизматичните личности в зодиака. Лъвовете имат невероятна личност. Те няма как да останат незабелязани от околните, когато влязат в стаята. Понякога това се дължи на тяхното приятелско отношение или на начина, по който представят себе си. Друг пътхаризмата им може да се крие в ослепителната им усмивка или в красивия им външен вид. Те обикновено имат талант (и любов) към светлината на прожекторите, което е добре, защото хората са склонни да следят всеки техен ход.Кои са останалите зодии четете на ", "date": "2018.01.16", "title": "Кои са най-обаятелните личности в зодиака? "}
{"url": "https://www.dnes.bg/notifikacii/2018/01/16/shef-izmina-800-km-za-da-prebie-nedovolen-klient.365257", "text": "Кадри на охранителна камера показват нападение над жена, която е удряна и ритана, след като е оставила оплакване за закъсняла доставка, съобщава \"Мирър\".\r\nТвърди се, че нападателят е собственик на компания за онлайн търговия на дребно. Г-н Жанг бил разгневен от негативната обратна връзка и пропътувал 500 мили (малко над 800 км), за да се срещне с дамата.\r\nСяо Ли се оплакала, че доставката на поръчката й е закъсняла с 4 дни.\r\nНационалната телевизия излъчва кадри от гр. Джънджоу, намиращ се в източната част на Китай, които показват как жената е нападната и бутната на земята.\r\nТя е откарана в болница, където е приета с множество наранявания, включително и мозъчно сътресение. \r\nПострадалата се е оплакала, че е получила съобщение от собственика на компанията, който я предупредил, че ще пътува цяла нощ, изминавайки над 800 км, за да й \"даде урок\".\r\nПолицията е отказала да коментира случая, но е потвърдила за разследването.", "date": "2018.01.16", "title": "Шеф измина 800 км, за да пребие недоволен клиент"}
{"url": "https://www.dnes.bg/crime/2018/01/16/myj-se-prostrelia-v-kraka-na-igra-s-gazov-pistolet.365233", "text": "Незаконно оръжие откриха след проверка димитровградските полицаи. Жилището на 58-годишен мъж от Димитровград бе претърсено на 15 януари, след като мъжа при игра с газов пистолет се е самопрострелял в бедрото, пише \"Дарик\".Малко след полунощ от Бърза помощ в града изпратили сигнал в полицейското управление, че при тях за лечение с прострелна рана пристигнал димитровградчанинът.Пред полицаите той заявил, че се е прострелял с халосен патрон с газовия си пистолет, за който не притежава документи в дома си на бул. \"Раковски\".Последвала проверка на жилището довела до изземване на незаконно притежавани оръжия – 3 пистолета, разглобен пистолет, 3 барабана за револвер, 4 капсул-детонатори, 46 боеприпаса за огнестрелно оръжие, 140 боеприпаса за ловно оръжие, метални и дървени заготовки за старинни оръжия, 3 метални цеви за ловни пушки, 3 дървени приклада и ръчна граната без запалка. Притежавал е документи само за ловна пушка ИЖ. \r\nНезаконно събирания арсенал е иззет.", "date": "2018.01.16", "title": "Мъж се простреля в крака \"на игра\" с газов пистолет"}
{"url": "https://www.dnes.bg/notifikacii/2018/01/16/za-edna-godina-na-vlast-kakvo-obeshta-i-kakvo-izpylni-trymp.365235", "text": "Нека да хвърлим поглед към някои от основните предизборни обещания на американския президент Доналд Тръмп и тяхното сегашно състояние една година след встъпването му в длъжност, пише ДПА.\r\nОбещание: Да отмени и замени знаковите здравни реформи на Барак Обама.\r\nСъстояние: След множество неуспешни опити за отмяна на закона републиканците в Конгреса премахнаха изискване, според което американците трябва да получат здравно осигуряване или да платят глоба. Промяната беше включена в законодателство за данъчна реформа, което Тръмп подписа, превръщайки го в закон през декември. Той каза, че отърваването от изискването \"означава, че Обамакеър се отменя\". Голяма част от закона от 2010 г. обаче остава в сила.\r\nОбещание: Да построи стена по границата между САЩ и Мексико и да накара Мексико да плати за нея.\r\nСъстояние: Тръмп поиска 18 милиарда долара през следващото десетилетие, за да плати за построяването на стената и други първоначални разходи по нея. Той иска сделката за построяването й да бъде част от законодателство, което демократите искат, за да защитят имигрантите, доведени незаконно в страната като деца. Той показва, че е готов да използва преговорите за Северноамериканското споразумение за свободна търговия, за да накара Мексико да плати за нея.\r\nОбещание: Да прекрати имиграцията от \"предразположени към тероризъм региони\" и да въведе засилени проверки.\r\nСъстояние: Дни след началото на своето президентство Тръмп забрани на хора от няколко държави с преобладаващо мюсюлманско население да пътуват в САЩ поради опасност за сигурността. Поредица от правни искове блокираха първоначалните усилия и два заместващи плана. Най-новата мярка включваше частична или пълна забрана за влизане на хора от Сирия, Либия, Иран, Йемен, Чад, Сомалия, Северна Корея и Венецуела. (От последната е забранено влизането само на правителствени служители и техните преки роднини.) Върховният съд постанови през декември, че най-новата версия на забраната за пътуване може да влезе в сила, докато правните искове се разглеждат от съдилища от по-ниска инстанция.\r\nОбещание: Да се изтегли от търговската сделка за Транстихоокеанско партньорство с 11 тихоокеански държави.\r\nСъстояние: Той стори това на 23 януари.\r\nОбещание: Да предоговори или да се изтегли от Северноамериканското споразумение за свободна търговия (НАФТА) с Мексико и Канада.\r\nСъстояние: Преговорите между трите страни продължават. Тръмп показва, че все още може да се изтегли от сделката, ако условията не са изгодни за САЩ.\r\nОбещание: Да се изтегли от Парижкото споразумение за климата.\r\nСъстояние: Тръмп предприе действия за изтегляне от сделката, но процесът няма да приключи преди 2020 година. Правителството не се придържа към ангажиментите за ограничаване на емисиите и иначе спазва сделката.\r\nОбещание: Да прекрати международната сделка за ядрената програма на Иран.\r\nСъстояние: Тръмп обяви на 12 януари, че САЩ удължи замразяването на санкциите срещу Иран в съответствие с ядрената сделка от 2015 г., но каза, че прави това за последен път, ако не бъдат поправени \"ужасните недостатъци\" на споразумението.\r\nОбещание: Да реформира данъчния кодекс на САЩ и да намали данъците за средната класа.\r\nСъстояние: Тръмп постигна първата си голяма законодателна победа на 20 декември с приемането на данъчна реформа, която намалява данъка върху корпоративните доходи и орязва личните данъчни ставки. Най-радикалното пренаписване на данъчните закони на страната от десетилетия беше одобрено по партийна линия, като само републиканците гласуваха в негова подкрепа.\r\nОбещание: Да отмени дипломатическото отваряне на Обама към Куба.\r\nСъстояние: Тръмп само частично промени курса, като отново наложи някои ограничения върху пътуването и търговията, но запази дипломатическите отношения и остави отворено посолството на САЩ в Хавана. Оттогава САЩ изтеглиха повече от половината си дипломатически персонал на фона на поредица от загадъчни атаки срещу дипломати, довели до здравословни проблеми.\r\nОбещание: Да спре програма от времето на Обама, позволяваща на млади имигранти, доведени незаконно в страната като деца, да останат.\r\nСъстояние: Правителството на Тръмп съкращава програмата в момент, когато изтича правото на участниците да се възползват от нея, но активно преговаря за законодателство, което да им позволи да останат. Тръмп призова Конгреса да предприеме действия за уреждане на правния статут на имигрантите като част от по-голям двупартиен законопроект за имиграцията.\r\nОбещание: Да намери заместник на съдията от Върховния съд Антонин Скалия.\r\nСъстояние: Тръмп предложи кандидатурата на Нийл Горсъч и Сенатът го одобри да заеме отдавна овакантения пост. /БТА/", "date": "2018.01.16", "title": "За една година на власт: Какво обеща и какво изпълни Тръмп? "}
{"url": "https://www.dnes.bg/notifikacii/2018/01/16/smraziavashtite-minus-69-gradusa-ima-li-jivi-hora-tam.365182", "text": "\nРуската Якутия е обхваната от изключително силни студове. В градовете и селата е толкова студено, че липсват деления на термометъра за измерване на градусите. \r\nВ отделни райони температурата падна до минус 69 градуса, пише Лента.ру.Местните жители са спокойни. Комуналните служби и регионалните власти в  републиката въведоха режим на повишена готовност, а хората продължават  да живеят по нормалния за тях начин.Новият електронен термометър в село Оймякон, признато за най-студеното на света, се повреди, когато температурата падна до минус 62 градуса Целзий, съобщи в. \"Дейли мейл\". Според местните жители температурата е паднала още повече - до минус 67 градуса, което е с 1 градус по-ниско от рекорда, поставен през 1933 г. Официално обаче местната метеорологична станция отчете едва минус 59 градуса Целзий.\r\nВ Оймякон живеят около 500 души. Селото се е появило като база за пастирите на елени през 20-те и 30-те години на миналия век. Името му означава \"вода, която не замръзва\" и произтича от факта, че там има минерален извор. Хората в Оймякон се борят с много проблеми в ежедневието - замръзва мастилото в химикалките, батериите падат бързо, очилата се залепват за лицата на хората, миглите се заскрежават с излизането навън. В големите студове местните оставят автомобилите да работят непрекъснато, иначе няма да могат да ги запалят. \r\n\r\n ", "date": "2018.01.16", "title": "Смразяващите минус 69 градуса. Има ли живи хора там?"}
{"url": "https://www.dnes.bg/stranata/2018/01/16/maika-ubila-novorodenoto-si-iskam-da-se-grija-za-decata-si.365227", "text": "\"Бял ден не съм видяла, откакто осъзнах грешката си. Няма да оцелея в затвора. Искам да ми дадете шанс да се грижа за децата си и да работя\" - с тези думи се обърна към хасковските окръжни съдии Невена Тенева от димитровградското село Сталево в опит да ги омилостиви.\nНевена Тенева обаче получи 2 години затвор от съда в Димитровград и бе призната за виновна, че е убила новороденото си дете през зимата на 2016 година. Тя обжалва присъдата си пред 3-членен състав на Окръжен съд-Хасково.Според защитата присъдата на съда е неадекватна. Държавното обвинение пък заяви, че жалбата е неоснователна. На съдебното заседание, което продължи около 20 минути, бе изслушан и психологът, който работи с Невена Тенева и нейните деца.\r\nСпоред нея емоционалната връзка между майката и децата е скъсана. Тя смята още, че след известно време подсъдимата ще може да се грижи за децата си, които сега са в приемно семейство в село Ябълково.\r\n\"Невена има голяма нужда от подкрепа, за да се чувства пълноценна. Децата са добре приети в новото си семейство, но си личи, че липсва бащата, който те никога не са имали\", обясни специалистката, цитирана от \"Дарик\".\r\nАдвокатът на Невена Тенева заяви, че тя никога не е планирала убийството и не е съзнавала какво прави. През цялото време Невена Тенева плачеше.\r\nПрипомняме ви, че жената родила момиченце сама в началото на 2016 г. в семейната къща на родителите й. През цялото време е крила бременността си от местното население, тъй като, по думите й, била притискана и й е оказван натиск от собствената й майка, която била против раждането на трето дете. \r\nСпоред запознати със случая, детето се е родило живо и след около шест часа е починало от измръзване. Причината за смъртта му е потвърдена и от аутопсията в хасковската съдебна медицина.\r\nНевена признава, че тя е сложила телцето в чувал и го е захвърлила зад къщата, където го намерила и полицията, на която сама показала мястото.\r\nВ момента на раждането и на захвърлянето на бебето на двора двете деца на Невена се намирали вътре в къщата. Братчетата са изведени от дома на майка си още в нощта, когато е разкрито убийството и настанени от социалните в приемно семейство.\r\nСъдът ще обяви решението си в законния срок до един месец.", "date": "2018.01.16", "title": "Майка, убила новороденото си: Искам да се грижа за децата си!"}
{"url": "https://www.dnes.bg/index/2018/01/16/deniat-v-snimki-16-ianuari.365251", "text": "\n", "date": "2018.01.16", "title": "Денят в снимки – 16 януари"}
{"url": "https://www.dnes.bg/obrazovanie/2018/01/16/samokov-nai-chetiasht-grad-alisa-nai-chetena-kniga.365212", "text": "Кампанията за насърчаване на детското четене \"Забавното четене\", инициирана за поредна година от Аz-deteto.bg, част от Investor Media Group, мотивира 15 хиляди деца да се включат в надпреварата, а само през 2017 г. в инициативата се включиха над 800 малчугана. \r\nПризът за \"Най-четящ град\" за трети път грабна Самоков, като достойно за първото място се бориха Русе и Видин – северните градове си поделиха втората позиция. Наградата ще бъде връчена на Албена Ихтиманска - директор на Общинска библиотека \"Паисий Хилендарски” в Самоков. \r\n\"Най-четена книга\" за поредна година е \"Алиса в страната на чудесата\" на Луис Карол, следвана от \"Грозното патенце\" на Ханс Кристиан Андерсен и \"Soy Luna: началото на лятото\" на Пако Хименес. В същата класация са още и добре познатите и също любими книги на най-малките \"Пипи дългото чорапче\", \"101 далматинци\", \"Патиланско царство\", \"Ането\", \"Спящата хубавица (приказки)\" и \"Бай Ганьо\". В надпреварата за \"Най-четено стихотворение\" спечели \"Аз съм българче\" на Иван Вазов. \r\n\"Най-четящо дете\" за 2017 е четвъртокласничката Габриела Чалъкова от ОУ \"Митрополит Авкс. Велешки\", град Самоков. \r\nИ тази година \"Забавното четене\" се проведе под мотото \"Чети между редовете\", с цел да се ангажира вниманието на децата към скритите послания в книгите и четенето с разбиране.\r\nИнициативата стимулира децата на възраст между 6 и 14 години не само да четат повече, но и да изградят критично мислене още от ранна възраст. През годините кампанията \"Забавното четене\" е получавала подкрепата на известни лица като Михаела Филева, Ивайло Захариев, Силвия Лулчева, Доника Ризова, Милена Фучеджиева, Константина Живова, Лора Инджова и други.\r\nГрад Самоков, наброяващ 1093 прочетени книги, спечели за трети път приза за \"Най-четящ град\". Градът победител е избран въз основа на най-много прочетени книги за 2017 година, в съотношение към регистрираните в електронния дневник на Az-deteto.bg и броя на децата в населеното място. \r\nВ надпреварата се бориха Видин и Русе, като и двата града грабнаха 2-рото място.  \r\n\"Забавното четене\" е част от каузата образование на Investor Media Group.", "date": "2018.01.16", "title": "Самоков – най-четящ град, \"Алиса\" – най-четена книга"}
{"url": "https://www.dnes.bg/obshtestvo/2018/01/16/obrat-za-ivelina-i-decata-i-chsi-oprosti-dylga-i-zalia-ia-mnogo-dobrina.365194", "text": "Животът на Ивелина от Аксаково и децата й се преобърна за дни. От длъжник със запорирани сметки, с три деца и четвърто на път и едва с 200 лв. доход на месец, днес самотната майка e залята от вълна от добрина и може да поеме спокойно глътка въздух.Историята на 31-годишната жена трогна хиляди българи в страната и в чужбина. А тя бе наистина трагична. Ивелина останала без съпруга си, който я напуснал, защото се разболял от рак. Тя има три деца, а четвъртото ще се появи след месец и живее в ужасни условия, за които плаща наем.Доходите й са около 200 лв. на месец, а наскоро получила \"честитка\" от частен съдебен изпълнител, че дължи 3200 лева за кредит от 500 лв., изтеглен преди години. ЧСИ запорирал и сметките на жената.\nВъпреки трудностите, жената е категорична, че няма да остави децата си. Големият й син редовно ходи на училище и дори е отличник. Дъщеря й е в детска градина.Съдбата на Ивелина предизвика вълна на съпричастност не само сред хората, научили за нея, но и на фирмата за бързи кредити и частния съдебен изпълнител, запорирал сметките й, разказа bTV.След като драмата й стана публична, частният съдебен изпълнител се обадил на самотната майка, за да й каже, че дългът ѝ е опростен, а запорът върху сметките й е вдигнат.\"Много благодаря. Радваме се с децата много, защото за нас беше доста тежко да го изплащам\", признава развълнувана Ивелина и едва сдържа сълзите си.С младата майка се свързали и много хора, трогнати от историята й. Баща на четири деца, който бил във Варна, когато научил историята й, я посетил веднага, и й оставил значителна сума.Българин, който живее в Германия пък предложил на Ивелина да осигури финансово децата, докато учат.Обадили се и много хора за подкрепа, други изпратили дрехи и играчки, пари, дори кошче за бъдещето бебе.А Ивелина си обещава, че повече бързи кредити няма да тегли. Дано това наистина е хепи енд-ът на историята.", "date": "2018.01.16", "title": "Обрат за Ивелина и децата й: ЧСИ опрости дълга й, заля я много добрина"}
{"url": "https://www.dnes.bg/notifikacii/2018/01/16/krai-harmanli-ekshyn-s-tiradjiia-policai-i-kontrabanda.365215", "text": "Екшън с тираджия, спипан с контрабандни цигари и полицаи се разигра на пътя между Харманли и Сименовград.43-годишният шофьор на товарния автомобил бил спрян вчера от униформените на пътя от Пловдив към Свиленград. Камионът спрял, а униформеният се приближил към него за проверка.В този момент шифьорът потеглил рязко назад в опит да блъсне полицаи и да спре проверката. Служителят на реда стрелял предупредително два пъти във въздуха, но това не спряло тираджията, разказа историята \"Дарик\".За да спаси колегата си друг полицай стрелял в задната гума на камиона. Тирът бил спрян под мост на пътния възел Харманли-Симеоновград.Камионът бил претърсен на място и в товарения отсек са намерени кашони цигари без бандерол – 500 000 къса от различни марки.В хода на разследването е установено, че тираджията има съучастник, 40 годишен мъж от Свиленград, в чиито имоти били открити 3460 литра дизел, 300 литра течност с мирис на спирт, над 5000 евро и над 16 000 лева.", "date": "2018.01.16", "title": "Край Харманли: Екшън с тираджия, полицаи и контрабанда"}
{"url": "https://www.dnes.bg/crime/2018/01/16/plovdivchanka-opita-da-vnese-droga-v-zatvora-hvanaha-ia.365229", "text": "Жена бе заловена при опит да внесе наркотици в затвора в Пловдив, съобщиха от полицията. При щателна проверка в неделя охранителите от изолатора открили осем пакетчета със съмнително съдържание в багаж, предаден за затворник от 63-годишната пловдивчанка.Експертна справка показала, че иззетото вещество е хероин.С полицейска заповед извършителката била задържана за 24 часа в I РУП. По случая е образувано бързо производство.\r\n ", "date": "2018.01.16", "title": "Пловдивчанка опита да внесе дрога в затвора, хванаха я"}
{"url": "https://www.dnes.bg/notifikacii/2018/01/16/borisov-na-buta-airways-i-v-baku-poletyt-29.365223", "text": "\nБългарският премиер Бойко Борисов и колегата му от Азербайджан Артур Расизаде откриха в Баку първата директна авиолиния между двете страни.\n\nВеднъж седмично - във вторник, между Баку и София ще има полет на Азербайджанските авиолинии чрез нискобюджетната им компания Buta Airways.\r\nЦената на еднопосочния билет е 29 евро. Сред първите пасажери на новата авиолиния бяха водените от Борисов министри - на транспорта Ивайло Московски, на енергетиката Теменужка Петкова, на икономиката Емил Караниколов и на земеделието Румен Порожанов.\r\nДиректната въздушна линия между България и Азербайджан бе договорена между премиера Бойко Борисов и президента на Азербайджан Илхам Алиев при неговото посещение в България през 2015 г.", "date": "2018.01.16", "title": "Борисов на Buta Airways и в Баку! Полетът – €29"}
{"url": "https://www.dnes.bg/balkani/2018/01/16/borisov-osydi-ubiistvoto-na-kosovskiia-srybski-lider.365222", "text": "Премиерът Бойко Борисов категорично осъди убийството на Оливер Иванович, политически лидер на Гражданска инициатива „Сърбия, демокрация, справедливост” в Косово.\nОливер Иванович беше застрелян тази сутрин пред офиса на партията в Косовска Митровица. Убиецът се издирва. \r\nВсяко насилие е в противоречие с цивилизационните ценности и европейския избор на страните от Западните Балкани, се казва в изявление на министър-председателя, съобщи правителствената пресслужба. \r\nБорисов изразява очакване политическите елити и всички граждани да проявят зрялост и сдържаност. \r\nВърховенството на закона не може да се поставя под съмнение и вярвам, че виновните за това престъпление ще понесат своята отговорност, посочва Борисов.\r\nТой изразява увереност, че диалогът между Белград и Прищина няма алтернатива и не трябва да се допуска подобни актове да го възпрепятстват.Междувременно Бойко Борисов проведе и телефонен разговор със сръбския премиер Ана Бърнабич по повод убийството на Оливер Иванович. Борисов подчерта, че подобно насилие не може да се толерира, както не може да се поставя под съмнение върховенството на закона. По думите му политическите цели се постигат с политически средства.\r\nБърнабич информира българския си колега за мерките, които Сърбия предприема след инцидента. Борисов изрази съпричастност към болката на близките, приятелите и съмишлениците на Иванович и пожела успех при разкриването на убийството.", "date": "2018.01.16", "title": "Борисов осъди убийството на косовския сръбски лидер "}
{"url": "https://www.dnes.bg/cars/2018/01/16/krai-volkswagen-spira-jetta-za-evropa.365214", "text": "Volkswagen повече няма да предлага своя седан Jetta на европейските пазари, съобщиха от компанията при премиерата на седмото поколение на модела. Тя се състоя на откритото през уикенда автомобилно изложение в Детройт.Седанът Jetta от доста години се произвежда в Мексико и е насочен главно за северноамериканските пазари. В Европа, където на почит са хечбек моделите, Jetta се продава много слабо. Изключението са няколко източноевропейски пазара, включително България, където седаните са традиционно популярни.\r\nОт VW обаче са категорични, че седмата генерация на модела изобщо няма да се произвежда в европейска версия. През миналата година Volkswagen е продал 115 000 бройки от Jetta в САЩ, докато в Европа сделките са за едва 5368 автомобила (данни на JATO Dynamics).\r\nМеждувременно шефът на марката VW Херберт Дийс обяви в Детройт, че планира да инвестира 3.3 милиарда долара в следващите три години, за да разшири присъствието си на щатския пазар. В момента водещият световен производител на автомобили има едва около 2% пазарен дял в САЩ.\"Най-после искаме да го направим като хората\", обяви Дийс при премиерата на Jetta. \"През миналата година успяхме значително да намалим загубите си в Северна Америка\".\r\nПо-голямата част от средставата ще бъдат вложени в нови модели, най-вече кросоувъри, проектирани основно с мисъл за американския пазар. Целта е пазарният дял на марката VW да постигне поне 5 на сто, а от 2020 американските операции на компанията да излязат на печалба.", "date": "2018.01.16", "title": "Край! Volkswagen спира Jetta за Европа"}
{"url": "https://www.dnes.bg/temida/2018/01/16/limitite-na-bolnicite-za-2015-a-nezakonni-i-sega-kakvo.365216", "text": "Върховният административен съд обяви за нищожно решение на Надзорния съвет на Здравната каса от 2015-та година, с което бяха определени лимитите на лечебните заведения. Решението на съда е окончателно и не подлежи на обжалване, съобщи БНТ.\n\n\nСпоред Центъра за защита правата в здравеопазването заради лимитите касата е удържала 52 милиона лева на болниците, които не са платени и до момента.В същото време, здравният министър Кирил Ананиев се среща с директорите на областните болници в страната. От сдружението им съобщиха, че ще обсъдят възможностите за допълнително финансиране и мерки за справяне с недостига на лекари и медицински сестри.", "date": "2018.01.16", "title": "Лимитите на болниците за 2015-а – незаконни. И сега какво?"}
{"url": "https://www.dnes.bg/bulgaria/2018/01/16/kolko-pribra-dyrjavata-ot-vinetkite-nad-350-mln-leva.365224", "text": "Приходите от винетки през миналата година са 351 878 805 лв, което е с 25 млн. лв. повече в сравнение с 2016 г.\r\nПриходите от продажбата на различните видове стикери за леки коли са около 249 млн. лв., а от винетките за камиони над 3,5 тона са 103 млн. лв., съобщиха от Агенция \"Пътна инфраструктура\". \r\nШофьорите са купили най-много годишни винетки. Приходите от тях са 185 895 650 лв. \n\n\n\r\nНа второ място са седмичните. От тях са продадени за 43 009 275 лв. \r\nНай-малко са се харчили месечните, като събраната сума от тях е 19 896 390 лв.\r\nОт пускането в продажба на винетките за 2018 г. на 22 декември до сега са продадени 284 хиляди стикера, а начислените приходи са над 22,5 млн. лв. \r\nОт тях на Дирекция \"Социално подпомагане\" са предоставени 117 305 годишни винетки за леки коли на стойност 11 378 585 лв., който са за сметка на АПИ. \r\nИ през тази година най-търсените винетки от шофьорите на леки автомобили са годишните - 188 400 бр., следват седмичните - 44 372 бр., месечните - 5 792 бр., и тримесечните - 813 бр.\r\nПрез 2018 г. - за трета поредна година, цените на всички винетки за леки автомобили са непроменени.\r\nГодишната е 97 лв., месечната 30 лв., а седмичната 15 лв. \r\nОт тази година за първи път има и тримесечна винетка за леките коли. Цената й е 54 лв. \r\nТя ще позволи на хората, които карат автомобилите си предимно през лятото или по време на по-дълга отпуска или пък не живеят постоянно в страната да използват по-краткосрочен стикер.\r\nЗа първи път годишната винетка за всички превозни средства важи за срок от една година от датата на купуването й, т. е. ако шофьор си вземе стикер например на 3 март 2018 г., когато тръгва на път за Националния празник, то той ще важи до 2 март 2019 г. \r\nАгенция \"Пътна инфраструктура\" напомня, че годишните винетки за 2017 г. са валидни до 31 януари 2018 г.", "date": "2018.01.16", "title": "Колко прибра държавата от винетките? Над 350 млн. лева"}
{"url": "https://www.dnes.bg/mish-mash/2018/01/16/robotite-ni-praviat-vse-po-izlishni-i-vse-po-neshtastni.365226", "text": "Д-р Субхаш Как, експерт по компютърните технологии в университета в Оклахома казва, че заетостта изпълва хората с чувство за самооценка и стойност. Но, когато роботите поемат контрола, животът на хората ще се обезсмисли.\r\nТой твърди, че пристрастяването на все повече хора в САЩ към опиоидите или опиатите и възникването на екстремистки групировки са ранни знаци за бъдеща дистопия. А дистопия е общество или общност, описани в условията на несъществуващ дехуманизиран, нежелан свят. Понятието се разглежда като критически поглед върху съответен утопичен план, представен в бъдещето и доведен до кошмарни крайности.\r\n\"Началото на дистопията е налице. Ще има огромна безработица. Хората искат да бъдат полезни, а работата дава смисъл, така че светът ще потъне в отчаяние\", обяснява д-р Как и допълва, че способностите на роботите и изкуствения интелект се увеличават все повече и повече, и не е далече времето, когато машините ще изземат работата на хората, а те ще заживеят в \"адска дистопия\".\r\nДоклад от миналата година предвижда, че 800 млн. работници могат да бъдат заменени от машини до 2030 г. \"Политиците започват да говорят за гарантиран минимален доход за всички, осигурена храна, подслон и смартфон, но това не е основният проблем. Според мен сегашната опиоидна и лекарствена епидемия в САЩ е проява на това отчаяние\", конкретизира д-р Как.\r\nСпоред него настоящата революция заменя мислещия човек, но според някои ще се появят нови професии, за които дори не можем да си представим сега. Хората вероятно ще са принудени да придобият нови умения, за да получат работа. \r\nРаботниците в Китай вероятно ще бъдат най-силно засегнати от преминаването към автоматизация. Други страни, изправени пред най-голямата промяна, са САЩ, Германия и почти половин Япония, пише английското издание ", "date": "2018.01.16", "title": "Роботите ни правят все по-излишни и все по-нещастни"}
{"url": "https://www.dnes.bg/politika/2018/01/16/greshka-v-prevoda-evropa-ni-prevejda-gender-a-ot-angliiski-na-bylgarski.365225", "text": "Съветът на Европа ще поправи българския превод на Истанбулската конвенция, за да отговори на страховете за въвеждането на трети пол. Това съобщи шефката на отдела \"Права на жените\" Бриджит О’Лохлин в Съвета в живо предаване по Тwitter.\r\n \r\n\"Анализирахме страховете, които конвенцията породи в България и стигнахме до извода, че проблемът е в превода. Затова той ще бъде направен отново\", каза О’Лохлин от Страсбург, където е централата на Съвета.\r\n \r\nСпоред нея преводът на думата gender от английски на български може да е бил изтълкуван неправилно в София, което да е довело до съпротивата и противоречията около документа, чиято цел е защитата от домашно насилие. В настоящата версия на текста английската дума gender е преведена на български като \"пол\". В дефиницията за пол е посочено, че  \"пол\" означава социално изградени роли, поведения, дейности и характеристики, които определено общество смята за подходящи за жените и за мъжете.\n\n\nО’Лохлин каза, че новият превод на 35-страничния документ \"ще отнеме известно време\", но не се ангажира кога ще бъде готов. Едновременно с текста Съветът на Европа ще преведе на български език и брошурата, която обяснява Конвенцията, за да разкаже на по-достъпен език съдържанието и целите на документа.Представителката на Съвета добави, че организацията е предоставила допълнителна информация на българските власти \"за това, което произтича и не произтича от Конвенцията\".\"Останалото е комуникация, просто комуникация\", коментира служителката на Съвета.О’Лохлин каза, че досега не са се сблъсквали с подобен проблем сред другите държави, ратифицирали документа. Известно напрежение по темата имало само в Полша, но впоследствие Инстанбулската конвенция е била ратифицирана от Варшава.Съветът на Европа е международна организация, която обединява 47 държави, за да насърчава сътрудничеството помежду им в областта на правото, човешките права, демократичното развитие и културата. Тя e автор на подписаната през 2011 г. в Истанбул Конвенция за превенция и борба с насилието срещу жени и домашното насилие.До момента конвенцията е подписана от 44 от 47-те члена на организацията, включително от България. Турция е първата държава, която я ратифицира – през 2012 г. Към лятото на миналата година парламентите на още 27 държави са го направили (Албания, Андора, Австрия, Белгия, Босна и Херцеговина, Кипър, Дания, Финландия, Естония, Франция, Грузия, Германия, италия, Малта, Монако, Черна гора, Холандия, Норвегия, Полша, Румъния, Португалия, Сан Марино, Сърбия, Словения, Швеция и Швейцария). Конвенцията е в сила от 1 август 2014 г. ", "date": "2018.01.16", "title": "Грешка в превода! Европа ни превежда gender-а от английски на български"}
{"url": "https://www.dnes.bg/stranata/2018/01/16/ezeroto-v-srebyrna-zamryzna-ledyt-tynyk.365220", "text": "Езерото в резервата \"Сребърна\" е с около трисантиметрова ледена покривка, съобщиха от Регионалната инспекция по околната среда и водите в Русе. На места има малки незамръзнали участъци.Експертите на инспекцията предупреждават посетителите на резервата да не ходят по леда или да ловят риба, за да се избегнат инциденти.Обстановката в резервата е спокойна. Наблюдават се лебеди в незамръзналите участъци. В колонията на къдроглавите пеликани има около 60 птици.", "date": "2018.01.16", "title": "Езерото в \"Сребърна\" замръзна, ледът – тънък!"}
{"url": "https://www.dnes.bg/obrazovanie/2018/01/16/ponichka-puding-pylni-roditeli-sreshtu-djynk-fud-a-v-uchilishte.365199", "text": "\r\n                        \r\n                        \r\n                        \r\n                    Родители излизат с петиция за промяна на менюто в детските учебни заведения. Искат и обществен дебат по темата, за да изяснят с какво трябва да се хранят децата в училищата и детските градини.\r\n\"Ставам свидетел на едно наистина нездравословно хранене сред децата в училище. Подрастващите са все по-затлъстели. Не търся вина, но искам да съберем специалисти по хранене, които да определят дневната доза полезни храни, които трябва да се приемат от учениците. В противен случай залагаме здравна бомба за децата си\", сподели нутриционистът и инициатор на петицията Яна Данаилова.\r\nВ студиото на \"България сутрин\" националният консултант по хранене и диетика професор Стефка Петкова посочи, че по отношение на наредбите за хранене изпреварваме Европа, но прилагането им ни куца.\r\n\"Родителите трябва да са активни, ако искаме храненето на децата да се промени. Всяка една такава стъпка води към подобряване на положението. Прилагането на наредбите е въпрос на финансиране и ефективност на системите за контрол. Тези положителни промени доведоха до задържане на затлъстяването. Макар и не чак толкова ефективно, нещата вървят в правилната посока\", поясни тя пред Според Данаилова практиката децата да си носят храна от вкъщи не е решение на проблема, тъй като тези продукти може да са заразени и да застрашат цялото образователно детско заведение. Също така, в повечето случаи храната е сготвена от предния ден и се носи в пластмасови кутии, което е противопоказно, допълни нутриционистът.", "date": "2018.01.16", "title": "Поничка, пудинг... пълни! Родители срещу джънк фуд-а в училище"}
{"url": "https://www.dnes.bg/health/2018/01/16/v-svetyt-na-decata-strahyt-ot-realnata-fantastika.365207", "text": "Чудовището, което се „крие” под леглото или в тъмния коридор, отказът да контактува с други хора, освен мама и татко, нежеланието да остане в детската градина... Родителите на малки деца се сблъскват с безброй детски страхове през първите години. След тях в ученическа възраст идват паниката от предстоящо изпитване или липсата на самочувствие, която води до стрес и засилена тревожност и в резултат до невъзможност на малкото да се социализира и много други проблеми. Ето какво трябва да знаем и как можем да помогнем със средствата на хомеопатията.  Психическото и физическо развитие на децата преминава през различни фази и навлизането във всяка нова може да наруши душевното им равновесие. В резултат на това е възможно да се появят страхове, агресии, неврози, нарушения на съня и др. Ежедневието ни е трескаво и забързано, прелива от стресови фактори, а това неминуемо рефлектира и върху децата ни.   Нерядко те са безпомощни пред информацията, която ги залива от телевизия и интернет. Денят им е претрупан с ангажименти и все по-рядко им оставяме време за почивка, мечтаене, общуване с връстници, игри и творчество. Така социалното поведение, умението за разрешаване на конфликти, способността за решаване на проблеми и издръжливостта не могат да се развият.  Прекалено високите изисквания отстрана на семейството могат да доведат до емоционален проблем при децата. Често подобни състояния провокират действителни органични нарушения. В резултат на прикривани страхове детето може да страда от коремни болки, бодежи в сърдечната област, нощно напикаване, заекване, липса на апетит и др. Възможни са и отклонения в поведението - да няма желание за нищо, да показва лоша концентрация, да е с променливо настроение, да не може да се отпусне. ", "date": "2018.01.16", "title": "В светът на децата – страхът от реалната фантастика"}
{"url": "https://www.dnes.bg/notifikacii/2018/01/16/gripyt-shte-povali-500-000-dushi-5-oblasti-pred-epidemiia.365228", "text": "Този сезон грипът ще повали близо половин милион българи. В момента най-много болни има в област Пазарджик - 328 на 10 000 души.Епидемични нива до края на тази седмица има вероятност да достигнат още няколко области - Габрово, Стара Загора, Благоевград, Силистра и София-град. В момента епидемия е обявена само в Пернишка област.\n\n\nТази година щамът, който атакува и поваля е различен – за първи път той е \"Ямамата\". Това обаче не притеснява лекарите.\"Всички пациенти идват с едни и същи оплаквания\", обяснява пред Нова тв д-р Станкова. В кабинета й минават по 30 души на ден. Всички те споделят, че имат висока температура и втрисане.\"Пациентите описват грипа така – както съм добре, изведнъж като че нещо ме събори, вдигам висока температура, болят стави и мускули\", преразказва д-р Станкова.Тя съжалява, че все още се срещат пациенти, които се самолекуват.\"Ако не се потърси помощ, идват усложнения – най-често възпаление на дихателните пътища, бронхит и вирусни пневмонии\", обясни лекарката.Тя допълни, че най-често грипът поваля хората на възраст от 20 до 50 години.Докато премине грипната вълна, лекарите съветват да си стоим по-често вкъщи, да пием противовирусни препарати. Препоръчват и да се ваксинираме.", "date": "2018.01.16", "title": "Грипът ще повали 500 000 души, 5 области пред епидемия"}
{"url": "https://www.dnes.bg/stranata/2018/01/16/gradusite-trygvat-nagore-dyjdyt-smenia-snega.365219", "text": "По-топъл ще бъде утрешният ден, сочи прогнозата на НИМХ-БАН.\r\nПрез нощта облачността ще е разкъсана, предимно значителна в северозападните райони, където ще превали дъжд и сняг - на места с условия за образуване на поледици. На много места в Горнотракийската низина ще се образува мъгла или ниска облачност. Ще бъде почти тихо, с минимални температури между минус 6 и минус 1 градуса.\r\nПрез деня от северозапад облачността ще се увеличава и вплътнява и около обяд ще започнат валежи предимно от дъжд, които до края на деня ще обхванат цялата страна, а в Предбалкана и високите полета на Западна България ще преминат в сняг. \r\nВ северозападните райони остават условията за поледици. През деня ще духа слаб юг-югозападен вятър, който вечерта ще се ориентира от запад-северозапад и значително ще се усили. Максималните температури ще са в широки граници: от 2-3 градуса в северозападните райони и тези с трайна мъгла, до 12-14 градуса на места в Източния Предбалкан и югоизточните райони.\r\nНад Черноморието облачността ще е значителна, с по-съществени разкъсвания в часовете преди обяд. Вечерта на места ще завали дъжд, предимно слаб. Максималните температури ще са от 8-10 в северните, до 12-14 градуса в южните райони. \r\nВ планините ще духа умерен, по билата и откритите части - силен запад-югозападен вятър и с него температурите ще се повишат. Облачността ще се увеличава и около обяд ще започнат валежи от сняг, в ниските части - от дъжд. Максималната температура на височина 1200 метра ще е около 7 градуса, на 2000 метра - около 0.\r\nПрез нощта срещу четвъртък, със застудяването, на много места в Северна и Западна България дъждът ще премине в сняг. В четвъртък ще е студено и ветровито. Преди обяд в югоизточната половина от страната все още ще превалява, а в северозападната облачността ще се разкъса и бързо ще намалее. \r\nСлед обяд валежите навсякъде ще спрат. В петък ще преобладава слънчево време, вятърът ще отслабне, ще се обърне от югозапад, дневните температури ще се повишат, но сутрешните в много райони ще са отрицателни - между минус 7 и минус 2 градуса.", "date": "2018.01.16", "title": "Градусите тръгват нагоре, дъждът сменя снега"}
{"url": "https://www.dnes.bg/notifikacii/2018/01/16/lekar-na-dve-tri-golemi-pitieta-otide-na-rabota.365179", "text": "Пиян лекар на 2-3 големи питиета беше задържан по време на дежурство в столичния квартал \"Сухата река\". Негови пациенти подали сигнал на телефон 112.Дошлите полицаи установили, че алкохолът в кръвта на дежурния д-р Ангел Асенов, е 1,27 промила, съобщи д-р Атанас Пелтеков, управител на медицинска практика \"Вигор\".Първоначално, лекарят отказвал да даде проба и се държал агресивно с полицаите. Той е задържан за 24 часа и ще му бъде повдигнато обвинение за хулиганство.А чакащите пациенти са прегледани от друг лекар на медицинския център.\"Малко съм шокиран. За първи път имаме подобен инцидент изобщо, за първи път виждам лекар в такова състояние. Организирали сме този спешен кабинет от 15 години, подобен инцидент не сме имали. Затова ни дойде малко като шок. Но, честно казано, трудно намираме хора, които имат желание да работят в такъв кабинет\", заяви д-р Пелтеков пред Нова тв.Според него д-р Асенов е изпил около 200 – 280 милилитра твърд алкохол преди да отиде на работа. Ставало въпрос обаче за прецедент, а не за рецидив. \r\n ", "date": "2018.01.16", "title": "Лекар на две - три големи питиета отиде на работа "}
{"url": "https://www.dnes.bg/balkani/2018/01/16/fermerite-izkarvat-traktorite-blokirat-pytishta-v-gyrciia.365176", "text": "Фермерите в Гърция изкарват тракторите на 22 януари и смятат да издигнат блокади по пътищата. Решението е взето от земеделските производители от района на Кардица на съвещание снощи. В него са участвали 25 браншови сдружения, съобщава в. \"Та неа\".\r\nПредседателят на федерацията на фермерските дружества от района на Кардица, Централна Гърция Вангелис Бутос, е казал пред гръцката агенция АНА-МПА, че решението за блокадите е взето и че тракторите вече са на селските площади, а днес фермерите ще обсъдят и формата на протестите в следващите дни.\r\nЗемеделските стопани в Гърция са недоволни от насъбралите се, според тях, проблеми в бранша, които с течение на времето са се изострили и са довели до драстично намаляване на доходите им.\r\nФермерите настояват с данъци да бъдат облагани само реалните им доходи, необлагаемият за тях минимум да е 12 хиляди евро, да се премахне осигуряването и да се намали възрастовата граница за пенсиониране на 60 години за мъжете и 55 години за жените.\r\nЗемеделските производители искат още гарантирани цени за тяхната продукция, безплатно здравеопазване, достойни пенсии, премахване на единния имотен данък и създаване на държавен фонд, който да поема на сто процента обезщетенията им за щетите, нанесени от природните бедствия. /БТА/", "date": "2018.01.16", "title": "Фермерите изкарват тракторите, блокират пътища в Гърция"}
{"url": "https://www.dnes.bg/zvezdi/2018/01/16/nikoleta-gotova-da-rodi-vtoro-dete-tozi-pyt-na-niki-m.365183", "text": "Николета Лозанова и нейният любовник Николай Михайлов явно ще сменят памперси тази година, . Двамата изкараха заедно последните дни в Кипър, след като синът на шефа на БФС подписа договор с местен клуб.В края на миналата година вратарят на националния отбор по футбол си пожела през 2018 година здраве и бебе. Той отдавна намеква, че е готов за баща, неизвестното в неговото уравнение бе коя ще бъде майката.\r\nЕ, през миналата година той затвърди наново връзката си с плеймейтката Николета Лозанова, с която бяха гаджета и в зората на нейната известност. \r\nСамата тя също потвърждава, че е готова да роди на Николай.\r\n\"Готова съм за второ дете и искам да се случи скоро. Липсва ми онази сладка умора от ежедневието, в което присъства бебче. Усещам, че моментът наближава!\", разкри Лозанова в интервю за сп. Grazia.\r\nСпоред светски наблюдатели Николета дори вече е забременяла, но двойката се въздържа до момента да коментира новината, която е само в сферата на клюките. \r\nНиколета има дъщеря от друг футболист - Валери Божинов.", "date": "2018.01.16", "title": "Николета готова да роди второ дете, този път на Ники М."}
{"url": "https://www.dnes.bg/notifikacii/2018/01/16/v-koi-strani-se-jivee-nai-dobre-sasht-i-rusiia-gubiat-renome.365157", "text": "Съединените щати и Русия отбелязват рязък спад в международното си реноме през 2017 г., според испанската неправителствена организация \"Репютейшън институт\", която класира държавите по престиж от 2012 г. насам.\r\nИзследването, направено сред 38 000 души в най-богатите 8 държави в света – членуващи в Г-8 (САЩ, Япония, Канада, Германия, Франция, Италия, Великобритания и Русия), оценява 55-те държави с най-висок БВП. Участниците отговарят на въпроси, свързани с преценката им за състоянието на икономиката, стандарта на живот и екологията, както и за качеството на държавното управление.\r\n13 европейски членки са сред първите 20, но България не е включена в класацията, а Румъния е 43-а.\r\nВлизането на Доналд Тръмп в Белия дом е довело до изпадане с 11 места на Съединените щати, които губят 8% от уважението на останалите само за година. В класацията за 2017 г. САЩ са 38-а позиция, изпреварени от Мексико и следвани от Венецуела.\r\nПри Тръмп уважението към Щатите е по-ниско от времената, в които управляваше Джордж Буш младши, а страната воюваше в Ирак и Афганистан, става ясно от проучването. Рухването е по линия на всички показатели, като най-чуствително то е по отношение на качеството на държавното управление.\r\nСпоред управляващия партньор в \"Репютейшън институт\" Фернандо Прадо намерението на Тръмп да строи стена по границата с Мексико и острият му език към мигрантите са настроили отрицателно мексиканците. Това също допринася за драматичния спад, тъй като малцинството традиционно досега е било лоялно към официалната власт. От друга страна, симпатиите на американциите към Мексико се увеличават, което позволява на страната да повиши престижа си през 2017 г.\r\nРусия е вторият най-голям губещ след САЩ. Според изследването агресивното поведение на Кремъл кара международната общност да отнема на страната точки за етично поведение и прозрачност, както и за отговорност по отношение на международните дела. Участниците в проучването посочват намесата на Москва в американските президентски избори, както и в гласувания в Европа сред причините да не се доверяват на Москва. Русия е класирана на 51 място, между Саудитска Арабия и Нигерия. В същото време руснаците смятат, че са достатъчно уважавани, като 81% от анкетираните вярват, че са световна сила.\r\nЗа разлика от големите губещи, Китай повишава уважението на останалите към усилията си да предлага условия за работа на бизнеса, да пази природата и да подобрява качеството на стоките и услугите. Пекин продължава да е слаб по отношение на прозрачност и етичност. Мястото, на което се намира през 2017 г., е 47-мо.\r\nВеликобритания пада с 5 места в класацията до 18-о заради Brexit. Наблюдават се обаче и национални различия във възприемането й в чужбина, като германците я уважават повече от французите и испанците. Въпреки че влиянието на Обединеното кралство по света намалява, вътре в страната репутацията й е рекордно висока – 79,6%.\r\nГърция е държавата, която е подобрила най-много положението си в очите на хората от богатия свят през 2017 г., като се качва със седем места в класацията до 28-а позиция. Успехът на Испания и Португалия да подобрят икономическите си показатели се отразява и на международния им престиж, твърдят от \"Репютейшън институт\".\r\nШвеция е европейската членка, която се ползва с най-голямо уважение в света. Тя е класирана трета, като тази година отстъпва второто място на Швейцария. Финландия е седма, следвана от Дания, Холандия и Ирландия. В Топ 20 от Европа влизат още Австрия, Испания, Италия, Белгия, Германия, Португалия, Великобритания и Франция.\r\nКанада е държавата, която през 2017 г. се е ползвала както в света, така и според собствения си народ, с най-голямо уважение. Австралия и Нова Зеландия са на четвърта и пета позиция, следвани от Норвегия. В първите 20 са още Япония (12) и Сингапур (20).\r\nНай-добре позиционираната в света държава от Централна и Източна Европа е Чехия (21), следвана от Полша (24).\r\nПеру и Чили са международно най-уважаваните държави в Латинска Америка, а ЮАР - на 36 място, води подреждането в Африка.\r\nСпоред авторите на изследването международният престиж има пряко отношение към притока на туристи и на чужди инвестиции. 1% повишаване на реномето се равнява на 2,5 млн. туристи, заяви Прадо при представянето на резултатите от класацията за 2017 г.", "date": "2018.01.16", "title": "В кои страни се живее най-добре? САЩ и Русия губят реноме"}
{"url": "https://www.dnes.bg/notifikacii/2018/01/16/chistka-v-pirogov-koi-oshte-chaka-uvolnenie.365186", "text": "\r\n                        \r\n                        \r\n                        \r\n                    След дисциплинарното уволнение на водача на протестите в \"Пирогов\" доц. Стоян Сопотенски преди няколко дни, сега и Таня Николич, старша медицинска сестра в болницата, очаква да бъде сполетяна от същата съдба. Лекари и медицински сестри пък излязоха с отворено писмо до медиите и здравния министър в защита на доц. Сопотенски. Според Таня Николич проблемите в \"Пирогов\" са същите, а цели екипи и водещи лекари вече са напуснали лечебното заведение.\n\"Сега в \"Пирогов\" цари страх, голям страх между колегите, защото това е показност и \"Пирогов\" не помни такъв директор, с такъв репресивен стил\", каза пред камерата на  старшата медицинска сестра в болницата Таня Николич.Тя обясни още, че протестите в \"Пирогов\" са прекратени, защото е имало подобна молба от Министерството на здравеопазването, а не както директорът Стоян Балтов твърди, защото той се е разбрал със синдикатите. По думите на Николич, след това е започнал \"лов на вещици\".\"Започна да се искат обяснения. Поискаха обяснения от д-р Сопотенски защо е организиран протеста и ред други. След това той получи заповед за уволнение\", обясни Таня Николич в ефира на Bulgaria ON AIR. По думите ѝ в заповедта за уволнение се казва, че протестите били неоснователни. Според Николич сега и тя ще има същата съдба, защото в петък и тя е предала своите обяснения. \"По време на самите протести хората бяха заплашвани от своите началници, който излезе с лична саморазправа и уволнение\", подчерта още Таня Николич.\r\n ", "date": "2018.01.16", "title": "Чистка в \"Пирогов\": Кой още чака уволнение?"}
{"url": "https://www.dnes.bg/za-da-se-razbirame/2018/01/16/toi-tia-sa-jertvite-6-znaka-che-polovinkata-vi-manipulira.365145", "text": "Някак иронично, в отношенията, където трябва да получаваме любов, грижа и подкрепа, понякога се оказваме контролирани като марионетка от нашия партньор. Влюбени сме и затова рядко обръщаме внимание на неговите подли ходове.Понякога изпитваме страх, защото не искаме да сме сами или приемаме поведението му за нещо нормално. Време е да свалите розовите очила и да видите няколкото ясни сигнала, че партньорът ви манипулира.Повече за тях, както и как да се справите, вижте в следващите редове.Манипулаторите винаги се стремят половинките им да ги видят като крайно нуждаещи се. Животът им е толкова труден и пълен с нещастие, че със сигурност трябва да се чувствате състрадателни за техните нещастия.Манипулаторите използват този трик, за да поискат „услуга“ или когато се опитват да избегнат отговорност. Ако забележите, че вашият партньор често ви разказва ентусиазирани истории за нещастията в живота си, определено се възползва от добрината ви. Но не бъркайте споделянето на емоциите, усещанията, които предполагат подкрепа и са нещо нормално за една връзка. Манипулаторът се опитва да получи ползи, без да дава от себе си.Манипулаторите споделят едно общо умение – те наистина са отлични в това да накарат половинката си да се чувства виновна, дори когато не е.Например, помолили сте половинката си за помощ, а получавате отговор: „Не мислиш ли, че може да съм зает?; „Нали ти казах, че имам много други неща да правя!“. В случая вие сте „виновни“, само защото сте поискали помощ. Ето как да се противопоставите на подобна манипулация:Осъзнайте, че вашият партньор се опитва да ви контролира. Запазете спокойствие. Напомнете му/ѝ, че те са възрастни и се предполага, че са отговорни за собственото си поведение. ", "date": "2018.01.16", "title": "Той/тя са жертвите! 6 знака, че половинката ви манипулира"}
{"url": "https://www.dnes.bg/sofia/2018/01/16/otrova-za-plyhove-razprysnata-pred-blok-ubi-kuche-vodach.365187", "text": "\"Аз буквално ослепях за втори път\". Така столичанинът Павлин Митев описва загубата на своето куче водач.\r\nЧетириногото било отровено в градинката пред блока, където незрящият мъж живее.Заедно били само една година, но кучето му позволявало да бъде напълно самостоятелен – да ходи на работа, да води дъщеря си на училище, да пазарува.\"За мен беше много голям удар, това страшно много боли\", признава Павлин пред bTV.Предполага се, че кучето е погълнало отрова, която иначе се използва в стопански постройки за унищожаване на мишки и плъхове. Мъчило се 10 дни, но лекарите не могли да го спасят.Елена Андреева от Фондация \"Очи на четири лапи\", която е обучавала кучето, посочи, че това е втори случай, в който опитите на някой да трови бездомни животни в крайна сметка води до смъртта на куче водач. Преди 3 години така в столичен парк е била загубена бременна женска.\"За мен това не е начинът, защото дете може да пострада от тази отрова. Крайно време е вече проблемът с бездомните кучета да се реши кардинално, а не бабите и дядовците пред блока или някой психопат да правят подобно нещо\", смята Елена. Тя призова тези, които смятат, че отровата е решение \"да спрат да убиват невинни същества, които дават повече от тях\".", "date": "2018.01.16", "title": "Отрова за плъхове, разпръсната пред блок, уби куче водач"}
{"url": "https://www.dnes.bg/world/2018/01/16/uchilishten-avtobus-se-blysna-v-kyshta-v-germaniia.365189", "text": "Най-малко 20 души са пострадали при катастрофа на училищен автобус в Югозападна Германия, съобщи ДПА.\r\nАвтобусът се е блъснал тази сутрин в къща в град Ебербах в провинция Баден-Вюртемберг, заяви полицейска говорителка. \r\nСред ранените има деца, каза тя. \r\nСпоред местно радио три деца са сериозно ранени, а шофьорът е с леки наранявания. /БТА/", "date": "2018.01.16", "title": "Училищен автобус се блъсна в къща в Германия"}
{"url": "https://www.dnes.bg/sofia/2018/01/16/pri-mrysen-vyzduh-v-sofiia-zelen-bilet-a-toi-levche.365190", "text": "Столичната община ще въведе зелен билет за градския транспорт, който ще се използва при замърсяване на въздуха. Той ще струва 1 лв. за целия ден и ще важи за всички линии и ще даде възможност да направим въздуха в столицата по-чист, обяви кметът на София Йорданка Фандъкова.\"Едната мярка е въвеждането на зеления билет. Той е възможност на хората да пътуват в тези дни по-евтино. 1 лв. ще е цената в този ден за всички линии. Това е стимул и кампания хората да се чувстват съпричастни\", коментира кметът. Тя отчете, че на гърба на билета ще има благодарност към хората, затова че са се включили в инициативата да се направи въздуха по-чест.\n\n\n\n\"Ще мога да го въвеждам не само при прогнози, а при наличие на реално замърсяване на въздуха, каквото имахме в началото на годината. Ако в един ден имаме сериозно превишение на четирите станции, ще мога веднага за следващия ден да въведа тази мярка\", допълни кметът на София пред БНТ.Фандъкова посочи, че Общината прави много за качеството на въздуха с новия автобусен и тролейбусен парк, подмяна на отоплението на много обществени сгради и повече почистване на улиците.Йорданка Фандъкова коментира и дебатът за Витоша и възможността софиянци да използват пълноценно планината както през зимата, така и през лятото. По думите й темата е голяма и се дебатира непрекъснато, но и има много политическа окраска.\"Директният ангажимент на общината е осигуряването на автобусния достъп до планината. Възложила съм и още следващата събота и неделя ще бъде увеличен броят на автобусите по линия 66, които са за \"Алеко\" – най-натоварената линия. Също така ще има автобус, който ще изчаква на долната станция на лифта, така че ако има чакащи хора, да може да се включи в движението\", подчерта Фандъкова.Тя призна, че основният дебат по темата е по отношение на състоянието и възможността за инвестиции в лифтове и влекове на планината.\"Важно е да кажа, че възложих към редовните проверки, които прави Изпълнителната агенция по метрологичен и технически надзор за техническото състояние на съоръженията, да се направи и междуведомствена група, така че към тези проверки да се включат и колегите от строителен контрол\", коментира Фандъкова.Тя изрази своето мнение, че в последните няколко дни този дебат се политизира.\"Фактите са, че през 2007 г. Столичният общински съвет взима решение за приватизацията на общинското дружество \"Въжени линии\" и да се приватизира от частен собственик. Групата на ДСБ единодушно е гласувала за приватизацията\", отбеляза Фандъкова по повод на критиките.\"Моето категорично мнение е, че Витоша трябва да има възможности както за летен, така и за зимен туризъм, без да има никакво друго строителство освен спортни съоръжения\", допълни кметът на София и изрази мнение, че е важно да се вземе това решение и то се съдържа в промяната за управление на природен парк \"Витоша\".Градоначалникът обяви още, че тази сутрин 146 почистващи машини са били на терен във връзка със снеговалежа.\"Рано сутринта бяха обработени всички трасета на градския транспорт и основни квартални улици. Възложила съм да се продължи работата през целия ден\", съобщи Фандъкова.Тя помоли гражданите също да почистват пред блоковете си, както и собствениците на магазини пред обектите си.", "date": "2018.01.16", "title": "При мръсен въздух в София – зелен билет! А той – левче!"}
{"url": "https://www.dnes.bg/tenis/2018/01/16/nole-s-udarno-zavryshtane-smaza-amerikanec-v-melbyrn.365191", "text": "Новак Джокович се завърна на корта ударно след няколко месеца извън тениса и в първия си официален мач размаза американеца Доналд Йънг след 6:1, 6:2, 6:4.\r\nТова стана в среща от първия кръг на Australian Open, като следващият противник на сърбина ще бъде Гаел Монфис или Хайме Мунар.\r\nМачът на Джокера продължи по-малко от два часа, като за това време той проби на седем пъти сервиса на своя противник и допусна само веднъж да бъде пробит.\r\nСтан Вавринка също се завърна успешно на корта. Той надделя над литовеца Рикардас Беранкис след 6:3, 6:4, 2:6, 7:6(2) и ще спори срещу американеца Тенис Сандгрен във втория кръг.\r\n ", "date": "2018.01.16", "title": "Ноле с ударно завръщане, смаза американец в Мелбърн"}
{"url": "https://www.dnes.bg/sofia/2018/01/16/stolichnata-obshtina-sreshtu-otrovniia-vyzduh-koi-shte-pobedi.365181", "text": "\r\n                        \r\n                        \r\n                        \r\n                    От доста време насам София се свързва със замърсения въздух, който жителите и гостите на града трябва да дишат. Столичната община прецени, че в дните с най-отровен въздух градският транспорт ще бъде безплатен. За някои софиянци, особено тези, който живеят в най-засегнатите квартали, това ще рече целогодишен безплатен градски транспорт. Но ефективни ли са мерките на СО? \n\n\nСпоред общинския съветник от БСП Калоян Паргов трябва ежемесечно миене на улици и канавки в цяла София, дизелът не бива да бъде предпочитаното гориво за градския транспорт, а третата мярка - в домовете, които се отопляват с печки, да не се използват за горене подръчни материали като дрехи или гуми.\"Трябва да има социална екологична политика, съпроводена от строги санкции. Очевидно, за да живеем в чист и зелен град струва много скъпо и метрото не помага. Трябва да се създаде фонд, който да помага на семействата, които не могат да си позволят екопелети за отопление\", поясни социалистът пред .В студиото на \"България сутрин\" общинският съветник от ГЕРБ Зафир Зарков уточни, че мерките, които Столичната община прилага не са \"днес за утре\", а работата по тях продължава с десетки години.Добави също така, че СО провежда кампания по изземането на непотребни автомобилни гуми от автоморгите и магазините за авточасти. Именно изгарянето на каучука е смятано за един от главните причинители на замърсяването.\"Обществото очаква твърди мерки, а досега такива няма. Усилията трябва да се насочат към замърсителите. Някой трябва да спре старите автомобили и горенето на твърди горива. Искаме да сложим наши измервателни станции до тези на БАН. Ние данъкоплатците очакваме депутатите да си свършат работата!\", подчерта създателят на сайта \"airsofia.info\" Стефан Димитров.Към разговора се включи и директорът на НИМХ към БАН проф. Христомир Брънзов, според когото въздухът в София в момента е чист и през следващите 3 дни не се очаква замърсяване.\"БАН няма данни, а има прогнози. Да се сравняват двете неща е изключително непрофесионално. Технологията ни е една от най-модерните в света. Гражданската инициатива е нещо много хубаво, но не бива да се преекспонира, тъй като има своите грешки. Трябва да се вярва само на официалните данни от БАН\", обясни той.\r\n ", "date": "2018.01.16", "title": "Столичната община срещу отровния въздух. Кой ще победи?"}
{"url": "https://www.dnes.bg/balkani/2018/01/16/zastreliaha-izvesten-srybski-politik-v-kosovo.365200", "text": "Сръбският косовски политик Оливер Иванович беше застрелян тази сутрин в Косовска Митровица.Адвокатът на Иванович – Небойша Влаич, потвърди за сръбския вестник \"Блиц\", че политикът е починал от раните си. \r\n\"Изглежда, че е починал на място. Доколкото знам, той има пет прострелни рани. Веднага е откаран в болница, лекарите са се опитали да го реанимират, но безуспешно\", каза Влаич.Срещу Иванович е стреляно в момента, в който той е влизал в офиса на своята партия. Бил е открит от партийни другари.Оливер Иванович е един от политическите лидери на косовските сърби, начело е на Гражданската инициатива \"Сърбия, демокрация, справедливост\".Северната част на Косовска Митровица, в която живеят предимно сърби, е блокирана от косовската полиция, която издирва стрелеца срещу Иванович. Районът около партийната централа е отцепен.Оливер Иванович е сръбски политик от Косово. Бил е държавен секретар за Косово в бившето сръбско министерство за Косово. Иванович е политически и хуманитарен лидер на косовските сърби, главно в северната част на Косово и по-конкретно в Косовска Митровица.Срещу Иванович от началото на 2014 г. се води съдебен процес за военни престъпления срещу цивилното население в Косово през 1999/2000 г. В началото на 2016 г. той беше осъден на 9 години затвор от Специалния съд за военните престъпления на ЕУЛЕКС /мисията на ЕС в Косово/, но апелативният съд в Прищина върна делото за повторно разглеждане.", "date": "2018.01.16", "title": "Застреляха известен сръбски политик в Косово"}
{"url": "https://www.dnes.bg/cars/2018/01/16/problemyt-s-agu-tata-slojeni-v-nelegalni-servizi.365188", "text": "\r\n                        \r\n                        \r\n                        \r\n                    Много от газовите уредби на автомобилите са правени в неоторизирани сервизи или от собствениците на автомобилите, което няма как да бъде гаранция за качество. При половината от автомобилите, които се движат на газ, това не е обозначено в документите, а собствениците им не преминават задължителния годишен технически преглед на системата.\n\r\nОт \"Пътна полиция\" обясняват, че няма заложена санкция в закона, която да се налага при установяване на нерегистрирана газова уредба. Единственото, което може да се направи е колата да бъде спряна от движение. При проверка обаче, от \"Пътна полиция\" са предвидили срок от 3 години за промяна на данните за вида на горивото, с което се движи колата. Така водачите могат да минават само технически преглед, но не и преглед на газовата уредба.\r\nЕкспертите са на мнение, че газовите уредби трябва да се преглеждат от професионалисти, защото те знаят за какво да гледат.\r\n\"Дори с развалени части колата продължава да работи по някакъв начин\", обясни инж. Стефан Бодадов, главен механик в сервиз за газови уредби.\r\nПо думите му няма опасност колата да се взриви в движение. Той посъветва хората да не се притесняват да карат колите си за задължителните технически прегледи на техните газови уредби. \r\n\"Има неща, които ние ги наблюдаваме и обръщаме внимание. Трябва изключително много да е амортизирана системата, за да станат някакви течове и колата да се самозапали\", подчерта още инж. Бодадов пред .\r\nТой обясни, че преди това има много други признаци при работата на автомобила, които показват, че системата за шофиране на газ има проблеми. Сред тях са по-различната работа на двигателя, честа смяна от газ на бензин и други. Именно заради това той смята, че до взрив няма как да се стигне.", "date": "2018.01.16", "title": "Проблемът с АГУ-тата: Сложени в нелегални сервизи!"}
{"url": "https://www.dnes.bg/obshtestvo/2018/01/16/krasiva-bylgariia-v-3d-maping-vze-uma-na-evroliderite.365192", "text": "\r\n                        \r\n                        \r\n                        \r\n                    \r\nМарин Петков е автор на интерактивната изложба с фотографии и картини на големи български художници, които бяха част от церемонията по откриването на българското председателство на Съвета на ЕС. Заедно със своя екип той успя да претвори по уникален начин хилядолетната българска история и изкуство в 3D шоу.\r\n\"Винаги щом става въпрос за България, на нас ни е свидно и обичаме да даваме всичко от себе си\", сподели Марин Петков. Заедно с продуцента на проекта са решили да използват картини от творчеството на Александър Михайлов и Велислав Николов.\r\nИзпълнителният директор в компания за визуални ефекти посочи, че българските журналисти са били експресивни и най-много са оценили техния труд над мултимедийното шоу. Екипът е работил върху реализацията на проекта около 3 седмици, а най-труден е бил самият строеж.\r\nМарин Петков потвърди, че в България сме напреднали в 3D мапинга и вече доста фирми се занимават с това. Неговата компания има над 160 проекта, повечето от които са реализирани в Западна Европа и Близкия изток.Правили са шоу в Болшой театър в Москва, показали са уменията си в Кувейт и Катар. В момента довършват проект за Ливан и започват таен за момента проект за Катар.\r\nГостът в \"България сутрин\" посочи още, че стъклените фасади са неприятни и по-трудни за 3D проекция. На един небостъргач са му необходими между 50 и 100 проектора, докато Народният театър е имал нужда от едва два, стана ясно от думите на Петков.\r\n ", "date": "2018.01.16", "title": "Красива България в 3D мапинг взе ума на евролидерите"}
{"url": "https://www.dnes.bg/stranata/2018/01/16/myj-s-izgarianiia-sled-pojar-v-avtomobil-vyv-vinogradec.365204", "text": "Мъж е с изгаряния по лицето от 1-ва степен след пожар в лек автомобил в село Виноградец, община Септември, съобщиха от пожарната.\r\nСигналът за горящата кола в гараж е получен вчера в 15:57 часа.\r\nПожарът е потушен в 18:20 часа от 1 противопожарен автомобил на службата в Септември и личен състав от 3 служители.\r\nПострадал е мъж, който е вдишал газ и има изгаряния по лицето от I-ва степен. Транспортиран е от екип на Центъра за спешна помощ в болница в Пазарджик, където му е извършен преглед и е бил освободен, без да е хоспитализиран. \r\nПри пожара е унищожен лек автомобил \"Опел Вектра\", 20 автомобилни гуми, бормашина, ъглошлайф, оксижен, моторна резачка.", "date": "2018.01.16", "title": "Мъж с изгаряния след пожар в автомобил във Виноградец"}
{"url": "https://www.dnes.bg/sofia/2018/01/16/piian-shofior-pomete-spirka-na-gradskiia-transport-v-sofiia.365195", "text": "Пиян шофьор помете спирка на градския транспорт в София.\r\nИнцидентът е станал около 9:00 часа тази сутрин на столичния булевард \"Александър Малинов\" в квартал \"Младост\".\r\nАлкохолната проба на шофьора е показала 1,6 промила алкохол в кръвта, съобщиха от Центъра за градска мобилност.На място е изпратен екип на Центъра за градска мобилност. Предстои оценка на щетите.Към момента няма данни за пострадали пътници.", "date": "2018.01.16", "title": "Пиян шофьор помете спирка на градския транспорт в София"}
{"url": "https://www.dnes.bg/temida/2018/01/16/2-g-bez-prisyda-za-kmeta-pomel-dete-s-djip-maikata-na-protest.365165", "text": "Вече две години няма справедливост за страданията на едно дете, пометено от кметски джип, и на неговото семейство.През 2015-та година тогавашният първолак Ивайло Стоянов бе блъснат от кметското возило край училището в Трън. Веднага след това бившият вече градоначалник Станислав Николов се отърва от правосъдие, защото делото бе прекратено с мотива, че детето само се е блъснало в кметския джип.След скандал, писмо до главния прокурор Сотир Цацаров и служебна проверка делото бе въложено на прокуратурата в Перник.Николов бе даден на съд за това, че е причинил по непредпазливост тежка и средна телесна повреда на момчето. Ивайло е с половин черен дроб и без далак след катастрофата. Момчето сега е добре, но цял живо ще трябва да спазва диета и да внимава с физическите натоварвания.\n\n\n\nВече две години и два месеца обаче семейството на Ивайло чака справедливост, но присъда срещу бившия кмет така и няма. Заради това майката на момчето се готви за протест пред парламента.\"Няма да чакам справедливост за сина ми! Ще си я взема пред парламента. Заседанията на съда се провалят вече 4 месеца. Приемам отлагането на присъдата като целенасочен психологически тормоз към мен като родител на пострадало дете”, написа изстрадалата жена в писмо до \".Анита Гълъбова е категорична, че всички експертизи дотук сочат, че шофьорът е виновен. \"Въпреки това се допусна 4-та експертиза. На 9 февруари е следващото заседание, което сигурно ще се отложи по ред причини.”, споделя майката.Анита Гълъбова е готова, ако скоро няма присъда, да събере родителите на деца, жертви и пострадали при катастрофи, които са \"обезверени и съсипани”. Според нея гърбът на Николов се пази от влиятелен човек.\"Инцидентът със сина ми се превърна в политическа игра, но аз няма да участвам. Някой отгоре помага на бившия кмет. Знам кой е, ще го помоля да спре. Ще се обърна към високопоставени личности да се намесят, както преди 1 г.”, решена е Гълъбова.Преди старта на процеса на 23 юни м.г. Николов се оттегли от кметския пост. Той бе номинация на ГЕРБ. \"Разочаровах се от поведението на кмета пред медиите, в което не видях никаква съпричастност”, коментира през 2016 г. случая премиерът Бойко Борисов.От юни м.г. досега са проведени над 5 заседания. От съда в Трън обясниха, че делото се отлага заради допустими по закон искания на защитата. Последното заседание на 12 януари се е отложило, тъй като едно от вещите лица е било заето по друго дело във Варненския апелативен съд.Съдия по казуса е Михаил Алексов. Наскоро той оглави районния съд в Перник.Катастрофата стана на 13 ноември 2015 г. на кръстовище в Трън. Ивайло минал зад автобус, когато бил пометен от задницата на джипа \"Фолксваген Туарег” на кмета. Според експертизи по делото скоростта на кмета била между 16 и 20 км/ч.Майката на момчето получи подкрепа от Нели Петрова, депутатка от ГЕРБ и майка на убитата през 2011 година на пешеходна пътека Лора. Петрова обяви, че ще направи каквото е по силите й, за да съдейства на Анита Гълъбова.\r\n ", "date": "2018.01.16", "title": "2 г. без присъда за кмета, помел дете с джип! Майката – на протест!"}
{"url": "https://www.dnes.bg/zvezdi/2018/01/16/korneliia-ninova-na-49-godini-glasyt-na-opoziciiata-v-parlamenta.365081", "text": "\nНа днешния 16 януари своя 49-и рожден ден празнува лидерът на БСП Корнелия Нинова. Родена през 1969 година в село Крушовица, област Враца, Нинова се дипломира в юридическия факултет на СУ \"Св. Климент Охридски\".\r\nОт септември 2005 г. до март 2007 г. е зам.-министър на икономиката и енергетиката. От декември 2005 г. е председател на Управителния съвет на \"Булгартабак Холдинг\" АД.\r\nНа 8 май 2016 г. е избрана за председател на БСП с 395 гласа срещу 349 гласа за дотогавашния председател Михаил Миков.\r\n\r\nПрез 1995 година работи в Софийския градски съд като стажант-съдия, а в периода 1995–1996 г е юрисконсулт на Столичната община.\r\nОт 1996 до 1997 г. е следовател в Столичната следствена служба. \r\nСредното си образование завършва в Национална гимназия по древни езици и култури \"Константин Кирил Философ\"\r\nВладее английски и френски.\r\nТя е първата жена, застанала начело на БСП.\r\nИма син, който учи в престижен университет в САЩ. Преди това той е бил и капитан на националния отбор по математика. \r\n ", "date": "2018.01.16", "title": "Корнелия Нинова на 49 години: Гласът на опозицията в парламента"}
{"url": "https://www.dnes.bg/eu/2018/01/16/eksploziia-srina-sgradi-v-antverpen-20-sa-raneni.365166", "text": "Експлозия разруши три съседни жилищни сгради в белгийския град Антверпен снощи. Няма жертви при инцидента, но 20 души са ранени.Това съобщи белгийската полиция, цитирана от Асошиейтед прес и БТА.Полицията уточни в декларация, че взривът не е предизвикан от терористичен акт и повечето пострадали са с леки рани.Едната от трите къщи е рухнала изцяло.Седем души са извадени изпод развалините и спасителните екипи продължават да работят.\r\n ", "date": "2018.01.16", "title": "Експлозия срина сгради в Антверпен, 20 са ранени"}
{"url": "https://www.dnes.bg/notifikacii/2018/01/16/v-azerbaidjan-borisov-otkri-novata-avioliniia-baku-sofiia.365167", "text": "Премиерът Бойко Борисов и колегата му от Азербайджан Артур Расизаде откриха на летище Гейдар Алиев новата авиолиния Баку-София.Полетите ще се извършват един път седмично с азерската ниcкотарифна авиокомпания \"Buta Airways\", която е дъщерна компания на националния авиопревозвач \"Azerbaijan Airlines\". По този начин България става първата дестинация в Европейския съюз, където \"Buta Airways\" ще осъществява директни полети, информира БТА.\n\nСпоред двамата премиери директната самолетна линия между столиците на България и Азербайджан ще допринесе за развитието на бизнес и икономическите връзки и ще популяризира туризма на двете страни.\"Българите могат сега да пътуват само за 29 евро в тази прекрасна страна\", каза Борисов.След приземяването на първия полет от Баку на летище София министърът на транспорта, информационните технологии и съобщенията Ивайло Московски ще открие и на българска земя първата редовна въздушна линия между България и Азербайджан.Събитието се организира съвместно с извънредния и пълномощен посланик на Република Азербайджан в Република България Н. Пр. Наргиз Гурбанова. \r\n ", "date": "2018.01.16", "title": "В Азербайджан: Борисов откри новата авиолиния Баку-София"}
{"url": "https://www.dnes.bg/usa/2018/01/16/ujas-v-sasht-13-bratia-i-sestri-okovani-ot-roditelite-si.365168", "text": "Ужасяващ случай на родителско насилие в САЩ излезе на бял свят.Тринайсет братя и сестри на възраст от 2 до 29 години бяха намерени вързани или оковани във вериги, гладни и \r\nмръсни в градчето Перис, на 100 км източно от Лос Анджелис.Родителите им са арестувани и обвинени в изтезание и застрашаване на живота и здравето на деца,  съобщи полицията, цитирана от световните агенции и БТА.Една от сестрите, на 17 години, успяла да избяга от къщата и да се обади на спешния телефон 911. Тя съобщила, че дванайсетте й братя е сестри са задържани в къщата от родителите им, някои оковани във вериги с катинари.Полицаите отишли в къщата на Дейвид и Луиз Търпин, които не могли да обяснят защо децата са вързани и оковани към леглата им и защо са държани мръсни и недохранени, на тъмно, в помещения с непоносима миризма.Униформените първоначално решили, че децата са малолетни, но след това с изумление узнали, че седем от тях са пълнолетни, на възраст между 18 и 29 години, а най-малкото дете е на две години.Децата са отведени на лечение в медицински център.Службата за закрила на децата е започнала разследване. Родителите, които могат да бъдат освободени срещу гаранция от 9 милиона долара, ще се изправят пред съда в четвъртък.Техен съсед заявил, че къщата била построена неотдавна. Той не познавал семейство Търпин и не бил забелязал нищо необичайно, отбелязва Ройтерс.\r\n ", "date": "2018.01.16", "title": "Ужас в САЩ: 13  братя и сестри – оковани от родителите си "}
{"url": "https://www.dnes.bg/stranata/2018/01/16/snegyt-spira-no-vremenno-dovechera-pak-shte-zavali.365169", "text": "Снегът ще спре да вали до обяд днес и облачността ще се разкъса. Това прогнозират синоптиците от НИМХ при БАН, цитирани от \"Фокус\".Вятърът ще отслабне и ще се ориентира от югозапад. Максималните температури ще бъдат между минус 1° и 4°, в крайните югозападни райони и по Южното Черноморие до 7-8°, в София – около 2°.Атмосферното налягане в сутрешните часове е близко до средното за януари. През деня ще се понижава.Над Черноморието ще е предимно облачно. Още преди обяд валежите и там ще спрат. През деня вятърът ще отслабне, максимални температури на въздуха ще са между 4° и 8°.Температурата на морската вода е 8°. Вълнението на морето ще бъде 2 бала.Над планините валежите временно ще спрат, ще бъде облачно и мъгливо, а вечерта в масивите от Западна България отново ще завали сняг. Ще духа умерен югозападен, а по билата силен до бурен западен вятър. \r\n Температурите ще се повишат и максимална на височина 1200 метра около 0°, на 2000 метра – около минус 5°.\r\n ", "date": "2018.01.16", "title": "Снегът спира, но временно. Довечера пак ще завали"}
{"url": "https://www.dnes.bg/usa/2018/01/16/v-niu-iork-stotici-protestiraha-sreshtu-rasizma-na-trymp.365170", "text": "Стотици се събраха  на \"Таймс скуеър\" в Ню Йорк, за да протестират срещу расизма на американския президент Доналд Тръмп. Хората, мнозинството от които американци с хаитянски произход, заклеймиха изявленията на държавния глава, които унизяват африканските страни и Хаити.Тръмп бе обвинен, че е използвал вулгарен израз за африканските страни и задал въпроса защо в САЩ да бъдат допускани още имигранти от Хаити, а не от Норвегия, припомни АП, цитирана от БТА. Президентът твърди, че не е правил подобни изказвания, че не е расист и че има прекрасни отношения с хаитяните. Към протеста в Ню Йорк се присъединиха политици, включително кметът демократ Бил де Блазио. Протестиращите носеха хаитянски знамена и лозунг \"Мир, любов, власт, мечта\".\r\n ", "date": "2018.01.16", "title": "В Ню Йорк стотици протестираха срещу расизма на Тръмп "}
{"url": "https://www.dnes.bg/stranata/2018/01/16/preduprejdenie-opasnost-ot-poledici-karaite-vnimatelno.365171", "text": "Синоптиците предупреждават за опасност от поледици. След обилните снеговалежи и рязкото падане на температурите, днес се очаква постепенно снегът да премине в дъжд и на места да се образуват ледени пързалки.Шофьорите трябва да са особено внимателни зад волана и да карат със скорост, съобразена с пътните условия.Вчера лошото време причини поредица от пътни инциденти, информира bTV. 900 машини работиха по почистването на снега.Към началото на работния ден днес няма информация за затворени пътища. Движението се осъществява при зимни условия.\r\n ", "date": "2018.01.16", "title": "Предупреждение: Опасност от поледици, карайте внимателно"}
{"url": "https://www.dnes.bg/index/2018/01/16/receptata-dnes-supa-s-pile-tikvichki-i-morkovi.365075", "text": "2 големи пилешки бутчета2 тиквички3 глави лук2 моркова1 стрък целина1 скилидка чесън1 домат2 стръка прясна мащерка3-4 супени лъжици зехтинсолчерен пиперриган Сварете пилешкото месо в подсолена вода. Към него добавете ситно нарязана мащерка и една от главите лук, нарязана на ситно. След като месото започне да се отделя от кокала го извадете и прецедете бульона. Почистете месото от костите и го накъсайте на едри парчета. В дълбок тиган загрейте мазнината и запържете нарязаните морков, домат, целина, лук и намачкания чесън. След като се запържат към тях долейте получения по-рано бульон. Намалете котлона и варете до омекване на зеленчуците. Поръсете със сол по преценка. Нарежете тиквичките на кръгове, а след това на полумесеци. Добавете ги към супата. Варете няколко минути и добавете месото. Варете супата още 10 минути и подправете с останалите подправки. Сервирайте гореща.", "date": "2018.01.16", "title": "Рецептата Dnes: Супа с пиле, тиквички и моркови"}
{"url": "https://www.dnes.bg/stranata/2018/01/16/zaradi-narusheniia-angelkova-zalichi-118-turoperatora.365174", "text": "Министерството на туризма започва процедура по прекратяване на регистрацията и заличаване от Националния туристически регистър на общо 118 дружества, регистрирани като туроператори.Това съобщиха от пресцентъра на ведомството, цитирани от БТА.Причините за заличаването са най-вече това, че компаниите не са представили задължителна застраховка\"Отговорност на туроператора\", което е изрично условие за извършване на туроператорска дейност. Сред другите нарушения са  и това, че дружествата не са получили удостоверението си за регистрация в регламентирания срок в Закона за туризма.Ако такова удостоверение не е налично, компанията няма право да изпълнява туроператорска и турагентска дейност, уточниха от министерството.Действията по заличаване се предприемат съгласно решение на Експертна комисия по регистрация на туроператори и туристически агенти към ведомството. В нея участват експерти от Министерството на туризма, както и сдружения на туроператори и турагенти. Основна част от дружествата, чиято регистрация ще бъде прекратена, са със седалища и адрес на регистрация в София, Пловдив и Бургас.През миналата година общо издадените заповеди за прекратяване на дейността по искане на туроператора са седем, от тях шест са постъпили само през декември.През 2016 г. двама туроператори са прекратили дейността си, като по тяхно искане са издадени заповеди за прекратяване на регистрацията им като туроператори.Общо регистрираните туроператори и туристически агенции в Националния туристически регистър са 3 311.\r\n ", "date": "2018.01.16", "title": "Заради нарушения: Ангелкова заличи 118 туроператора "}
{"url": "https://www.dnes.bg/notifikacii/2018/01/16/stroiteli-poletiaha-pri-ruhvane-na-most-ot-280-m-visochina.365173", "text": "\n Най-малко десет работници загинаха при рухването на строящ се мост в Централна Колумбия, предаде ДПА, като се позова на местни медии.\r\nСтроителните работници полетели от 280 метра височина в пропастта, в планинския район Чирахара. Други единайсет работници са в неизвестност, има и ранени.\r\n446-метровият мост, свързващ Богота с областта Лянос Ориенталес, на югоизток от столицата, трябвало да бъде открит през март. Националната агенция за инфраструктурата е задействала спасителен план, добавя ДПА.\r\n /БТА/", "date": "2018.01.16", "title": "Строители полетяха при рухване на мост – от 280 м височина!"}
{"url": "https://www.dnes.bg/world/2018/01/16/dvama-alpinisti-zaginaha-v-avstriiskite-alpi.365172", "text": "Двама германски алпинисти загинаха при падане от стотици метри височина от отвесна скала в австрийските Алпи, предаде ДПА, като цитира полицията.\r\nДвамата катерели западния склон на планинския масив Гайеркопф в Алпите, когато станала злополуката, съобщи полицията в съседния град Ройте, предава БТА.\r\nТочната причина за нещастния случай ще се разследва. Времето е било облачно, но видимостта е била добра.\r\nЕдиният алпинист, роден през 1992 г., бил от Мюнхен. Вторият, роден от 1989 г., бил от близкия до Мюнхен град Зулцберг, посочва ДПА.", "date": "2018.01.16", "title": "Двама алпинисти загинаха в австрийските Алпи"}
{"url": "https://www.dnes.bg/za-da-se-razbirame/2018/01/16/cvetove-za-shtastie-v-godinata-na-jyltoto-zemno-kuche.365140", "text": "Добре дошла, 2018-а година! Годината на Жълтото земно куче (настъпва на 16.02.2018г.). В китайската астрология всяка година е свързана с китайско зодиакално животно според 12-годишния цикъл.Кучето (рождени години 1934, 1946, 1958, 1970, 1982, 1994, 2006, 2018...) заема единадесетото място в китайския зодиак след Петела и преди Прасето/Глигана.Ако според китайския зодиак сте родени под знака на Кучето, трябва да знаете, че вашите щастливи числа са 3, 4 и 9, а цветята, които ще ви донесат щастие са розата и цимбидиум орхидея.Не бива да забравяме за цветовете и тяхната сила. Кои ще ви донесат късмет през 2018-а според китайския ви зодиакален знак и кои да избягвате?Повече вижте в следващите редове.Щастливи цветове: Жълто, Синьо, Бяло \r\nИзбягвайте: бежовоЩастливи цветове: Жълто, Червено, Зелено \r\nИзбягвайте: ЧерноЩастливи цветове: Кафяво, Бежово, синьо-зелено (циан) \r\nИзбягвайте: Бяло ", "date": "2018.01.16", "title": "Цветове за щастие в годината на Жълтото земно куче"}
{"url": "https://www.dnes.bg/sofia/2018/01/16/vijte-kyde-niama-da-ima-voda-utre-v-sofiia.365180", "text": "\"Софийска вода\" временно ще прекъсне водоснабдяването в някои части на столицатаНа 17 януари 2018 г. (сряда), във връзка с подмяна на уличен водопровод на ул. 758, кв. „Горна баня\", се налага спиране на водоподаването от 9:00  до 21:00 часа на клиентите на „Софийска вода”, живеещи в района на: ул. „Гръстниче\", ул. 758, ул. 759, ул. „Николай Хрелков\"\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. 757 ъгъла с ул. 760.\r\nНа 17 януари 2018 г. (сряда), във връзка с подмяна на уличен водопровод  на ул. „Янко Ангелов\", с. Казичене, се налага спиране на водоподаването от 9:00  до 19:00 часа на клиентите на „Софийска вода”, живеещи в района на: кв. „Видните\"\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. \"Горна кория\" №1.\r\nРемонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.\r\nЗасегнатите от прекъсването на водата, могат да получат повече информация от Телефонния център на \"Софийска вода” АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството -  .\r\n\"Софийска вода” АД предварително се извинява на своите клиенти за причинените временни неудобства!\r\nИнтернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.", "date": "2018.01.16", "title": "Вижте къде няма да има вода утре в София"}
{"url": "https://www.dnes.bg/obshtestvo/2018/01/16/v-evro-ili-v-leva-kakvo-znachenie-ima-za-portfeila-na-bylgarina.365175", "text": "\r\n                        \r\n                        \r\n                        \r\n                    България вече обяви, че тръгва по пътя на еврото. Ще кандидатстваме за чакалнята за еврозоната до средата на 2018 г. С присъединяването си към Европейския съюз през 2007 г. страната ни пое и ангажимента да въведе единната европейска валута.\"Обикновеният човек почти няма да усети разлика. Дори напротив, той ще види единствено позитиви от еврозоната. Хората, които твърдят, че не е добре да бързаме, вероятно биха казали същото и за НАТО преди около 20 години. През 2005 г. така се говореше и за влизането ни в Европейския съюз\", коментира в студиото на \"Денят ON AIR\" бившият министър на икономиката Николай Василев.\n\n\n\nПред  той бе категоричен, че валутният борд в България е отличен пример, достоен дори за учебниците по икономическа история, за един от най-успешните и най-драматично променилите една държава валутни бордове в света. В чакалнята се чака задължително 2 години, през които финансовите ни параметри ще се следят под лупа. Контролът продължава и след това като минимумът е година, а може да продължи и десет.\"През 90-те години страната ни представляваше една съвсем различна държава, но за кратък период от време всичко си дойде на мястото. Вече 20 години имаме ниска инфлация и абсолютно предвидим валутен курс\", посочи още бившият министър на иконимиката.\"Голяма част от хората, коментирайки влизането ни в еврозоната, обръщат внимание само на най-маловажния проблем, а именно какво ще се случи с цените. Истината е, че с тях няма да се случи абсолютно нищо и повечето граждани дори няма да забележат някаква промяна\", уточни още Николай Василев в студиото на Владимир Сиркаров.", "date": "2018.01.16", "title": "В евро или в лева: Какво значение има за портфейла на българина?"}
{"url": "https://www.dnes.bg/obshtestvo/2018/01/16/ot-himna-do-pozitivizma-patriotizym-i-drujeliubnost-ryka-za-ryka.365177", "text": "\r\n                        \r\n                        \r\n                        \r\n                    Събота вечер, метрото. Младежи се прибират от семинар, един подхваща химна, останалите се включват. \r\nИзпълнението, качено онлайн от Георги Чешмеджиев, беше гледано хиляди пъти в социалните мрежи и споделено от стотици потребители.\"Дори и най-фалшиво да пееш, като се чувстваш в една общност, в едно вагонче, хора, които не познаваш - това сближава, това мотивира и други хора\", разказва той.Седмокласникът Димитър е един от многото, запели в един глас: \"Гордея се, защото повечето хора в България са весели, поне според мен\", сподели той пред .А когато човек е весел - всички са дружелюбни! ", "date": "2018.01.16", "title": "От химна до позитивизма: Патриотизъм и дружелюбност ръка за ръка"}
{"url": "https://www.dnes.bg/health/2018/01/16/polezni-hrani-podhranvashti-kojata.365147", "text": "Храната носи редица ползи за здравето на организма. В естествените продукти, с които природата ни дарява, се съдържат важни вещества, необходими за подобряване функциите и регенерация на клетките.Кожата се нуждае от подхранване именно с такива важни вещества, които ѝ придават еластичност, здравина, лъскавина.Някои храни са особено полезни за кожата. Съединенията в тях подмладяват кожата, помагат за изглаждането на бръчките и фините линии, стимулират регенерирането и деленето на клетките, подобряват тургора им и подпомагат образуването на колаген.Ще ви запознаем с някои определени храни, имащи особено стимулиращо действие върху здравето на кожата.Те могат както да се консумират, за да помагат отвътре на кожата, така и да се прилагат върху нея под формата на маски.  Ягодите са много богати на витамин С, който е антиоксидант. Според изследванията, хората, които ядат повече ягоди, респективно приемат големи количества витамин С, имат по-малко бръчки, по-малко суха кожа и по-малко изменения, свързани с възрастта. Витамин С се бори със свободните радикали, предизвикващи бръчки и стареене.Яжте или прилагайте ягодите! Можете да си направите маска от ½ чаша пресни ягоди, ½ чаша кисело мляко, 1 супена лъжица мед. Всичко се разбърква в блендер и се прилага върху чиста кожа за 30 минути.Антиоксидантите и противовъзпалителните вещества в зехтина са незаменими за кожата, както ако го приемате, така и ако правите маски с него директно върху кожата. Още от древността римляните и гърците са масажирали лицето си с чист студено пресован зехтин, защото са знаели за неговите ползи. ", "date": "2018.01.16", "title": "Полезни храни, подхранващи кожата"}
{"url": "https://www.dnes.bg/science/2018/01/16/fosilizirana-gora-na-280-mln-godini-otkrita-v-antarktida.365193", "text": "Геолози откриха фосили на дървета на 280 милиона години, които свидетелстват за най-старата известна полярна гора в Антарктида, съобщи в. \"Индипендънт\".\r\nЕрик Гълбрансон и Джон Исбел от университета на Уисконсин-Медисън откриха древните спесимени сред скали на Трансатлантическите планини, където някога е имало широколистна гора. \r\nЕкипът преди намери фрагменти от 13 дървета на възраст над 260 милиона години. \r\nТова означава, че в района е имало гора преди появата на първите динозаври в края на пермския период.\r\nПолярната гора е расла на географска ширина, където вече няма растителност. \r\nУчените мислят, че растенията там трябва да са били много издръжливи. Те са живели половин година в пълна тъмнина, а след това до пет месеца на непрекъсната светлина.\r\nПрез пермския период Антарктида е била много по-топла от сега. Навремето Белият континент е бил част от от суперконтинента Гондвана, от който са се откъснали днешна Африка, Южна Америка, Арабия, Индия, Австралия. Там са расли мъхове и папрати. Според геолозите през цяла Гондвана са минавали гори.\r\nПроф. Гълбрансон каза, че специалистите знаят за фосилите в Антарктида от около 1910 г., но по-голямата част от района остава неизследвана. \r\n /БТА/", "date": "2018.01.16", "title": "Фосилизирана гора на 280 млн. години открита в Антарктида"}
{"url": "https://www.dnes.bg/zvezdi/2018/01/16/bruno-mars-s-tri-nagradi-imidj.365205", "text": "Американската национална асоциация за съдействие на напредъка на цветнокожите (NAACP) връчи наградите \"Имидж\". Отличията бяха раздадени за 49-ти път на церемония в Пасадена, Калифорния, в Деня на Мартин Лутър Кинг, като водещ беше актьорът Антъни Андерсън.\r\nЗа шоумен на годината беше обявена 45-годишната режисьорка Ава Дюверней, предаде Асошиейтед прес, цитирана от БТА. От сцената тя приветства други чернокожи творци, сред които Шонда Раймс и Райън Куглър: \"Сега е нашето време. \"Изживейте мечтата си\", както би казал Мартин Лутър Кинг, чиято годишнина от рождението отбелязваме днес\".В категорията за най-добър филм беше отличена комедията \"Момичета на път\" с участието на Реджина Хол, Тифани Хадиш, Куин Латифа и Джейда Пинкет Смит. Наградите за режисура и сценарий бяха присъдени на Джордан Пийл за хоръра \"Бягай!\" А за най-добър актьор в игрален филм беше обявен Даниел Калуя за същата лента.\r\nПризът за най-добра актриса в игрален филм получи Октейвия Спенсър за \"Надарена\". Отличията за най-добър актьор и актриса в поддържащи роли бяха присъдени съответно на Идрис Елба за \"Тор: Рагнарок\" и Тифани Хадиш за \"Момичета на път\". Елба получи и награда за най-добър актьор в телевизионен филм/лимитиран сериал за изпълнението си в \"Съпротива\".\r\nВ тв категории за най-добра драма беше обявен сериалът \"Власт\", а за най-добра комедия - \"Чернеещ\". Омари Хадуик спечели приза за най-добър актьор в тв драма за \"Власт\". В съответната категория при жените беше отличена Тараджи П. Хенсън за \"Империя\".\r\nСериалът \"Чернеещ\" донесе отличията за най-добър актьор в тв комедия и най-добра актриса в тв комедия съответно на Антъни Андерсън и Трейси Елис Рос. В категориите за музика Бруно Марс спечели три награди, сред които за най-добър изпълнител. За най-добра изпълнителка беше обявена Мери Джей Блайдж. С приз за музикален пробив беше удостоена певицата Сиза.\r\nКендрик Ламар грабна отличията в категориите за най-добър албум за \"DAMN\", най-добра съвременна песен за \"HUMBLE\" и за музикално сътрудничество съвместно с Риана.С почетен приз за професионална и филантропска дейност, присъждан от президента и главен изпълнителен директор на Национална асоциация за съдействие на напредъка на цветнокожите, беше удостоен актьорът Дани Глоувър.\r\nЕдин от запомнящите се моменти на вечерта беше изпълнението на певицата Андра Дей и рапъра Комън на съвместното им парче \"Stand Up for Something\", което изправи публиката на крака.", "date": "2018.01.16", "title": "Бруно Марс с три награди \"Имидж\""}
{"url": "https://www.dnes.bg/stranata/2018/01/16/alo-alo-alo-apashi-ot-o-vyznesenie-ni-iztochvat.365196", "text": "Пропуснато повикване от непознат номер с… непознат код на държава – или пък такъв, който почти не се различава от българския. Опитвате се да му отговорите, но от другата страна на линията се чува само свободен сигнал. Честито – току-що сте дали до 20 лв. на находчиви ало измамници, които оперират в държави, от които даже няма как да бъдат екстрадирани.Схемата разчита на успех при хиляди опити на хиляди различни телефонни номера, обясни експертът по киберсигурност Спас Иванов.\"Всеки, получил такова обаждане, да не се чувства специален\", призова той.По думите му мошениците се сдобиват с огромни списъци с номера от най-различни източници, зареждат ги в софтуер, който започва кратки прозвънявания с надеждата някой да отговори. Случили се това, то сигналът свободно, който жертвата чува, не е това, което изглежда: \"Вероятно машината автоматично вдига и дава сигнал свободно, човек не може да прецени, че това е запис\".Резултатът – в зависимост от държавата, от която са ви потърсили, минутата разговор (т.е. най-малкото, което ще платите) е 12 лв., но ако е номер с добавена стойност сумата може да набъбне до около 20 лв.Често са използвани номера от остров Възнесение (с код +247), но вече има и такива от Албания (код +355, много близък до нашия +359) и Румъния, където пък много нашенци пътуват.Колко пари заработва такава схема? В САЩ е разследвана престъпна група, която е печелела по няколко стотин хиляди долара… дневно.Иванов предупреди, че подобни типове \"фишинг\" се използват и с много по-лоши цели – например с текстови съобщения за спечелени промоционални карти от известни магазини. Есемесът съдържа линк към сайт с вирус, който може да изтегли всички пароли напр. за онлайн банкиране.\"И трите мобилни оператора имат системи за анализиране на потребителското поведение. Според мен е тяхно морално задължение, когато ние никога не сме се обаждали в Сиера Леоне, ако ние тръгнем да го правим няколко поредни пъти, да бъдем спрени\", коментира Иванов пред bTV. ", "date": "2018.01.16", "title": "Ало, ало... ало апаши от о. \"Възнесение\" ни източват"}
{"url": "https://www.dnes.bg/stranata/2018/01/16/myj-e-s-opasnost-za-jivota-blysnalo-go-kola-v-burgas.365211", "text": "73-годишен мъж е с опасност за живота, след като е бил блъснат от лек автомобил в района на жп гарата в Бургас, съобщиха от УМБАЛ-Бургас, предаде \"Фокус\".\r\nИнцидентът е станал около 05:33 часа тази сутрин. \r\nМъжът е с множество травми и е приет в Спешното отделение на здравното заведение, с опасност за живота.", "date": "2018.01.16", "title": "Мъж е с опасност за живота, блъснало го кола в Бургас"}
{"url": "https://www.dnes.bg/zvezdi/2018/01/16/seks-sagata-ne-sekva-mario-testino-aut-ot-vog.365197", "text": "Явно холивудската секс сага тепърва ще се разраства. Поредните забъркани са двама от най-известните фотографи в света – Марио Тестино и Брус Уебър, които отправяли сексуални намеци към модели. В резултат светското списание \"Вог\", начело с Анна Уинтър, преустанови сътрудничеството си с тях.Обвинението към Марио Тестино, който е личен фотограф на британското кралско семейство, е отправено от 15 мъже. Те твърдят, че е търсел интимност с тях и ги е опипвал по време на фотосесии. Негов асистент свидетелства, че младите момчета са били много смутени, но не знаели как да реагират.Пред \"Ню Йорк таймс\" други 13 модели и сътрудници разказват, че Брус Уебър също е опипвал фотомоделите. Адвокатите и на двамата отхвърлят обвиненията.Самите фотографи също отричат, а Анна Уинтър заявява, че вярва в разкаянието и прошката, но вярва в Condé Nast, зад която стои и затова прекратява сътрудничеството си с Тестино и Уебър.", "date": "2018.01.16", "title": "Секс сагата не секва! Марио Тестино аут от \"Вог\""}
{"url": "https://www.dnes.bg/pop/2018/01/16/meri-bois-bend-praznuva-rojden-den-s-koncert.365213", "text": "Мери Бойс Бенд ще изнесе традиционния си концерт, с който ще отбележи своя 23-ти рожден ден. Купонът ще бъде на 27 януари в София Лайв Клуб. \r\nПодаръкът, който музикантите правят по този повод за себе си и своите почитатели, е пускането на новия сингъл \"Щастливи дни\" и лирик-видеото към него, дело на режисьора Васил Стефанов. Публиката в клуба ще има възможност първа да изгледа романтичния клип. \r\nНа живо ще прозвучат любимите сингли от албумите \"Непознати улици\", \"Само за теб\" и \"Дългият път към дома\", както и нови, неиздадени досега песни.\r\nБилети можете да си вземете в мрежата на Eventim и на място преди концерта. Деца до 7-годишна възраст включително влизат безплатно.", "date": "2018.01.16", "title": "Мери Бойс Бенд празнува рожден ден с концерт"}
{"url": "https://www.dnes.bg/temida/2018/01/16/piiani-tiineidjyri-potroshiha-12-koli-v-plovdiv.365198", "text": "Двама непълнолетни са обвиняеми за повреждане на 12 автомобила и кражба, съобщиха от прокуратурата.До момента е установено, че на 14 януари 2018 г. в Пловдив 17-годишният А. Д. и К. Б. на 16 години, след употреба на алкохол, са счупили странични стъкла и огледала на 12 леки автомобила. Колите били паркирани в район \"Южен\".Младежите откраднали чанта от един от автомобилите.Те са били задържани за 72 часа с постановление на наблюдаващия прокурор. Двамата не са осъждани.Спрямо тях се води разследване и за умишлен палеж на сергии от пазар в район \"Южен\", съобщават от прокуратурата.\r\n ", "date": "2018.01.16", "title": "Пияни тийнейджъри потрошиха 12 коли в Пловдив"}
{"url": "https://www.dnes.bg/stranata/2018/01/16/v-pleven-demontirat-nezakonno-postaveni-kafe-avtomati.365221", "text": "Община Плевен ще продължи демонтажа на незаконно поставените кафе автомати в града, съобщи кметът Георг Спартански.Четири такива машини вече са премахнати от служители на общинското звено \"Инспекторат\" с помощта на служители на Противопожарната служба като се съхраняват на място, обособено за тази цел, уточни кметът.До принудителен демонтаж се стигнало, след като собствениците няколко пъти са предупреждавани да премахнат сами кафе машините, но не са го направили.\"Очаквам този, който има претенции, че е собственик на прибраните кафе машини, да се срещне с мен. Те ще останат на склад, като ще продължим да събираме и останалите незаконни автомати\", допълни Спартански, цитиран от БТА.Последната от проблемните кафе машини е поставена до фасадата на бившата Кръвна банка. Заради опасност от срутване на сградата и причиняване на инциденти, общинското предприятие \"Жилфонд\" е обезопасило района със заварени метални панели.Тази ограда е разбита, за да бъде монтирана там кафе машина. Кметът Спартански заяви, че ще подаде сигнал до Прокуратурата за случая, при който е посягано два пъти на общинското имущество.\r\n ", "date": "2018.01.16", "title": "В Плевен демонтират незаконно поставени кафе автомати"}
{"url": "https://www.dnes.bg/stranata/2018/01/16/semeistvo-se-samonastani-v-kyshta-dete-ia-zapali.365210", "text": "Дете пострада при пожар в частен дом в добричкото село Безмер, съобщават от Областната дирекция на МВР.\r\nВ понеделник в Районно управление на МВР-Тервел е съобщено за възникнал пожар в частен дом в селото. \r\nСигналът е посетен от служители полицията, като на място е установено, че в жилището, чиято собственост към момента не е установена, са се самонастанило семейство на мъж, като при него са били оставени и децата на племенника му – три деца под 14 години. \r\nПо предварителна информация пожарът е възникнал следствие на детска игра с огън. От пожара е пострадало едно момче, като то е транспортирано до болница във Варна и е настанено в Клиника по изгаряния. \r\nДетето е в стабилно състояние, без опасност за живота, с леки обгаряния на крайниците. Образувано е досъдебно производство.\r\nУведомени са Дирекция \"Социално подпомагане\" към Община Тервел, отдел „Закрила на детето“ за пострадалото дете и са предприети действия с оглед правомощията им спрямо другите две деца.\r\n ", "date": "2018.01.16", "title": "Семейство се самонастани в къща, дете я запали"}
{"url": "https://www.dnes.bg/notifikacii/2018/01/16/piian-bez-bliznat-alkohol-koga-dregeryt-lyje.365201", "text": "Тестът за алкохол с дрегер може да покаже нереално високи промили, без водачът да е употребил алкохол. Това е напълно възможен сценарий, а вина за него може да има и шофьорът, и проверяващият го служител на реда. А най-лошото е, че водачът може напълно неволно да бъде изкаран виновен, без да има никаква вина. И всичко това поради една напълно банална причина – стремежът към добра хигиена на ръцете. Повечето антибактериални гелове или почистващи кърпички съдържат спирт, който може да подведе дрегера и той да изкара, че проверяваният шофьор е консумирал алкохол. Това показват резултатите от специализирано проучване в САЩ. Ползването на антибактериални продукти е обичайна практика за хигиенизиране на дрегерите преди тестване на нов водач и така се процедира повсеместно. Оказва се обаче, че спиртните изпарения след ползване на почистващи продукти, съдържащи алкохол, може да се уловят от тестващото устройство.  ", "date": "2018.01.16", "title": "Пиян без близнат алкохол – кога дрегерът лъже?"}
{"url": "https://www.dnes.bg/health/2018/01/16/smiah-mu-e-maikata-6-polzi-ot-smeha.365202", "text": "Смехотерапията намалява стреса, болката в тялото и депресивните състояния. Всеки път, когато се смеем, кортизолът се понижава и се отделят ендрофини, които се смятат за хормони на щастието. За 15 минути можем да изгорим от 10 до 40 калории, стига да се смеем от сърце.  Терапевтичният ефект от смеха върху организма е доказан от много изследвания. Колкото мислим по-положително и се смеем, толкова е по-малък рискът от това да развием някои здравословни проблеми.  Ето няколко доказателства за това, че смехът наистина подобрява здравето ни:  Ако имаме силно главоболие, то бързо ще изчезне, ако се посмеем в продължение на няколко минути. Смехът, особено ако е споделен с приятели, стимулира освобождаването на ендрофини, който е невротрансмитер и има антиалергични свойства. Веществото допринася за цялостното отпускане на тялото. Проучване показва, че хората, които изпитват главоболие и дискомфорт усещат подобрение след като слушат смешни истории. За Норман Кууйнс, американски журналист, смехът се оказва най-доброто лекарство. Той е диагностициран с дегенеративно състояние, наречено анкилозиращ спондилит, при което имал продължителни периоди на силна болка, която го изтощавала. Хумористични филми му помогнали, като той забелязал, че 10-минутен смях е достатъчен за облекчение на непоносимата болка. Резултатът се дължи на опиоидните свойства на ендрофина.  ", "date": "2018.01.16", "title": "Смях му е майката! 6 ползи от смеха"}
{"url": "https://www.dnes.bg/sofia/2018/01/16/43-godishen-se-hvyrli-ot-15-iia-etaj-v-strelbishte.365209", "text": "43-годишен мъж е скочил от 15-ия етаж на жилищен блок в квартал \"Стрелбище\" в София. \r\nПочинал е на място.\r\nПристигналата линейка само е установила смъртта. \r\nОт МВР казаха пред , че мъжът се е самоубил.\r\n ", "date": "2018.01.16", "title": "43-годишен се хвърли от 15-ия етаж в \"Стрелбище\""}
{"url": "https://www.dnes.bg/obshtestvo/2018/01/16/mikov-skastri-rojdenichkata-ninova-tretiiat-pol-li-e-temata.365178", "text": "\r\n                        \r\n                        \r\n                        \r\n                    Бившият председател на БСП Михаил Миков разкритикува пред Bulgaria ON AIR решението на партията да гласува против ратификацията на Истанбулската конвенция, чиято цел е защита на жените от домашно насилие. Решението на пленума в събота задълбочи противоречията между Корнелия Нинова и вътрешнопартийната опозиция.\r\n\"Последните две години БСП подкрепя конвенцията срещу насилието над жените и децата - последователно, без резерви, без забележки. Не може третият пол да бъде основна тема на БСП. Може ли БСП да продължава с такива люшкания на политиката?\", попита Миков.\n\n\n\n\nЧленът на Националния съвет на Столетницата отдава това решение на опит да бъде хваната модерната по думите му вълна срещу третия пол и гей браковете. Той отбеляза, че има усещане за мръсен въздух в БСП и проветрението е необходимо.\r\n\"Рискът е БСП да бъде изолирана от европейското ляво семейство и този риск е сериозен. Никой лидер не може да се поставя над партията и колективното ръководство\", предупреди Миков и потвърди, че според него Корнелия Нинова прави именно това.\r\nТой е на мнение, че не става въпрос за негативна вълна в партията, а за търсене на най-добрия път БСП да спечели общественото доверие. \r\nПо думите на Миков в последния месец БСП изведнъж променя позицията си за Истанбулската конвенция във връзка с противоречията между \"Обединени патриоти\" и ГЕРБ.\r\nБившият лидер на социалистите коментира и предстоящия вот на недоверие, чиито мотиви ще станат окончателно ясни утре. Миналата седмица стана ясно, че БСП ще внесе сама вота, разочарована от изказването на почетния председател на ДПС Ахмед Доган, че в опозицията няма партия, която да поеме управлението на страната.\r\n\"Вотът на недоверие трябваше да бъде внесен още миналата година, защото в момента общественото внимание е насочено към европредседателството. Кому беше необходимо това преговаряне с ДПС и след това оценката, която даде почетният председател на ДПС за политическата ситуация, вота и резултатите след вота\", заяви Михаил Миков.", "date": "2018.01.16", "title": "Миков скастри рожденичката Нинова: Третият пол ли е темата?"}
{"url": "https://www.dnes.bg/obshtestvo/2018/01/16/proveriavat-imoti-v-park-vitosha-zashtiteni-li-sa-ili-ne.365218", "text": "Министърът на околната среда и водите Нено Димов оттегли заповед, с която от границите на Природен парк \"Витоша\" се изключват два имота, съобщиха от МОСВ.Имотите с обща площ 10,39 дка са изключени от границите на природния парк в изпълнение на две съдебни решения на Върховния административен съд от 2016 и 2017 г.С решенията на съда е отменен отказът на министъра на околната среда и водите да изключи тези имоти от територията на парка.Основание за оттеглянето на заповедта е постъпила жалба до Върховния административен съд от сдружение \"Коалиция Природа България\". В жалбата са изложени доводи, че въпреки решенията на Върховния административен съд, компетентният орган е трябвало да извърши нарочна проверка дали описаните имоти имат характеристиките на защитени територии.С оглед максималната защита на обществения интерес и на Природен парк \"Витоша\", министърът реши да назначи повторна проверка за изясняване на случая.Процедурата, в която са предложени за изключване двата имота от Природен парк \"Витоша\", е започнала през 2003 г. На 27 юли 2016 г. тричленен състав на ВАС отменя решение на министъра на околната среда и водите от 2013 г, с което се отказва намаляване на площта на парка с площта на имотите. На 4 април 2017 г. петчленен състав на ВАС потвърждава решението на тричленния.В изпълнение на тези решения, на 24 ноември 2017 г. министърът на околната среда и водите е издал заповед, с която територията на Природен парк \"Витоша\" е намалена с площта на двата имота.Тази заповед се оттегля до приключване на проверката.", "date": "2018.01.16", "title": "Проверяват имоти в парк \"Витоша\" – защитени ли са или не"}
{"url": "https://www.dnes.bg/health/2018/01/16/bakterii-debnat-ot-sydomiialnite.365230", "text": "Учени от Люблянския университет в Словения установиха бактерии и гъбички в съдомиялните машини, което ги прави потенциално опасни за здравето на хора със слаб имунитет, съобщава БТА.\r\nВлажността, температурата и киселинността се променят в тези уреди, в които има и отпадъци от измиващи препарати. А при подобни условия оцеляват и виреят само определени микроорганизми.\r\nПо думите на експертите, гъбичките и бактериите попадат в съдомиялните от чешмяната вода, както и от хората, домашните животни и храната. Те могат да излязат от уреда по време на сушенето с горещ въздух или чрез отпадните води.\r\nПроби, взети от уредите в 24 домакинства, показват, че най-разпространени са бактериите псевдомонас, ешерихия и ацинетобактер, както и гъбите кандида и криптококи.Всички тези микроорганизми могат да предизвикат инфекциозно заболяване при хората с понижен имунитет. Здравите хора не са застрашени.", "date": "2018.01.16", "title": "Бактерии дебнат от съдомиялните"}
{"url": "https://www.dnes.bg/politika/2018/01/16/500-godini-hranihme-chujda-armiia-karakachanov-za-kazarmata.365238", "text": "Премиерът Бойко Борисов и депутатите обещали на военния министър Красимир Каракачанов, че ще подкрепят в парламента предложението му за въвеждане на доброволна военна служба.Става дума за Закона за военната доброволна служа, който регламентира как онези младежи и девойки, които са станали на 18 години и имат желание да служат в армията, как да го направят.\n\n\nКрасимир Каракачанов обясни в Смолян, че продължава да настоява за връщането на казармата, която отиде в историята на 1 януари 2008 г., а въвеждането на доброволна военна служба би било първата стъпка в тази посока.\"Няма държава, която икономически да е просперирала и да няма армия\", настоя министърът на отбраната, цитиран от БТА.\"500 години хранихме чужда армия, стига толкова\", отсече той.Според него рисковете в света стават все повече и приближават към границите на България, така че и армията ни трябвало да е силна, а младите хора трябвало да имат военна подготовка.Така че с въвеждането на доброволната служба, те ще се учат 6-9 месеца в зависимост от специалността.Преминалите доброволната служба ще влизат след това в резерва. \"Това би довело и до решаване на проблема с недокомплекта, защото една част от тях може да харесат и да останат на служба\", аргументира се Каракачанов.По негови данни незаетите места в системата на отбраната в национален мащаб са 5500.За проблемите с недокомплекта са отделени 30 млн. лв. от отпуснатите 105 млн. лв., според военния министър.\"За да има държава, да се охранява животът и здравето на хората, териториалната цялост на България, трябва да има армия\", категоричен е Каракачанов.Той предлага да се въведе швейцарската система по отношение на наборната служба.Министърът посочи като примери Швеция, Финландия и Норвeгия, които връщат наборната военна служба.\"Заплахите към тях са много по-малки отколкото са заплахите към нас, държавите от Южна Европа или Балканския регион\", смята той.А след като стана ясно, че ще има скок на заплатите на полицаите, за което премиерът Бойко Борисов се съгласи, Каракачанов зае страната на военните и отсече, че е правилно целият сектор \"Сигурност\" - армия, полиция, служби за сигурност, да бъдат в комплект.Според него не би било правилно да се отпускат пари \"само там, където някой вдига шум или прави протест\".\"Армията по закон няма право на стачки и протести, но това не означава, че има по-малко нужда от полицията\", допълни вицепремиерът.Той заяви, че и през следващата година ще има увеличение на заплатите на военнослужещите.", "date": "2018.01.16", "title": "500 години хранихме чужда армия... Каракачанов \"за\" казармата"}
{"url": "https://www.dnes.bg/zvezdi/2018/01/16/nishto-stranno-smyrtta-na-dolores-o-riyrdyn-estestvena.365246", "text": "Полицията съобщи, че смъртта на Долорес О'Риърдън не е подозрителна, предадоха Асошиейтед прес и Франс прес, цитирани от БТА. Вокалистката на The Cranberries бе намерена мъртва в лондонски хотел. Полицията първоначално оповести, че смъртта й е необяснима, но че нищо подозрително не е открито.\n46-годишната ирландска музикантка бе в Лондон, за да запише кавър на хита Zombie заедно с лосанджелиската рок банда \"Бад улвс\". Дан Уейт от звукозаписната компания \"Илевън севън\" поясни, че О'Риърдън му оставила вокално послание, в което заявява, че очаква с нетърпение предстоящите записи.\r\n\"От посланието се вижда, че тя е изпълнена с живот, шегува се и е развълнувана, че ще се срещне с мен и съпругата ми тази седмица\", казва Уейт. Междувременно стана ясно, че продажбите на нейните соло албуми и дисковете, които е записала с The Cranberries, рязко са се увеличили след смъртта й, съобщи Контактмюзик.\r\nПродажбите на най-новия диск Something Else на групата са нараснали с над 900 процента, а тези на излезлия през 2007 г. дебютен соло албум Are You Listening? на О'Риърдън - с над 145 процента. Продажбите на хита Linger на The Cranberries пък са се увеличили с над 35 %.", "date": "2018.01.16", "title": "Нищо странно! Смъртта на Долорес О'Риърдън – естествена"}
{"url": "https://www.dnes.bg/balkani/2018/01/16/vuchich-ubiistvoto-na-oliver-ivanovich-e-teroristichen-akt.365239", "text": "Президентът на Сърбия Александър Вучич нарече убийството на лидера на Гражданската инициатива „Свобода, демокрация, справедливост“ Оливер Иванович в Косово терористичен акт. Вучич заяви това в обръщение към нацията след заседание на Съвета по сигурността на Сърбия.\n\n\"Убийството на Оливер Иванович е терористичен акт. И ние ще се отнасяме към него като към терористичен акт\", заяви Вучич. \r\nТой определи убийството на Иванович и като удар срещу сръбския народ в северната част на Косово. \"Нападението срещу Оливер Иванович е на първо място нападение срещу сръбския народ в северната част на Косово. И второ, това е нападение срещу Сърбия като цяло\", заяви Вучич, цитиран от ТАСС. \r\n ", "date": "2018.01.16", "title": "Вучич: Убийството на Оливер Иванович е терористичен акт!"}
{"url": "https://www.dnes.bg/zvezdi/2018/01/16/izvajdane-dinko-shte-se-izrysi-s-1000-za-luna.365232", "text": "Точно 1000 долара ще струва избликът на нерви на Динко, който счупи очилата на Луна в Big Brother, .Той публикува днес как е положил подпис под нотариално заверено писмо, в което се съгласява да заплати сумата. Единствения му коментар е: \"Да влачи\".Динко и Луна имаха доста пререкания в завършилото в края на миналата година шоу, а в едно от поредните взе очилата на Луна и ги счупи.Още тогава стана ясно, че според подписания договор ще трябва да заплати в десетократен размер повреденото имущество.Луна си измисли някаква баснословна цена и че били купени от Лас Вегас, но според този документ очилата й са стрували 100 долара. Любопитното е, че фенове на предаването бяха показали същия модел на цена под 10 лева.", "date": "2018.01.16", "title": "Изваждане: Динко ще се изръси с $1000 за Луна"}
{"url": "https://www.dnes.bg/stranata/2018/01/16/kmeticata-kalinka-s-kontoshcheto-i-v-kmetstvoto-na-shumenci.365237", "text": "\r\n                        \r\n                        \r\n                        \r\n                    Кметицата на добруджанското село Шуменци всеки ден ходи на работа с носия, разказва .Калинка Михайлова облича контошчето си и пременена с народна добруджанска носия отива на работа.Това тя ще прави в следващите 6 месеца.За Калинка не е проблем да осъществи начинанието си, защото още от  седемдесетте години на миналия век колекционира български носии от  различни етнографски райони. ", "date": "2018.01.16", "title": "Кметицата Калинка – с контошчето и в кметството на Шуменци"}
{"url": "https://www.dnes.bg/stranata/2018/01/16/lekar-ot-varna-osyden-na-3-g-zatvor-za-ubiistvo-na-bebe.365241", "text": "Варненският акушер-гинеколог, който беше предаден на съд по обвинителен акт на Окръжната прокуратура във Варна, бе признат за виновен за причиняване по непредпазливост смъртта на бебе при раждането му и на средна телесна повреда на родилката поради незнание или немарливо изпълнение на занятие или друга правно регламентирана дейност, представляващи източник на повишена опасност, съобщава \r\nСъстав на Варненския окръжен съд му наложи ефективни наказания и за двете престъпления, като определи подсъдимият да изтърпи най-тежкото от тях, а именно 3 години лишаване от свобода при първоначален общ режим.\r\nНа 26 февруари 2015 г. като акушер-гинеколог лекарят причинил смъртта на плода на варненка, която била хоспитализирана в родилното отделение на СБАГАЛ \"Проф. д-р Д. Стаматов\" във Варна.\r\nНа същата дата по време на раждането той причинил по непредпазливост и средна телесна повреда на бременната пациентка, довело до разстройство на здравето й, временно опасно за живота й.\r\nПрисъдата на Варненския окръжен съд подлежи на обжалване пред Апелативния съд във Варна.", "date": "2018.01.16", "title": "Лекар от Варна осъден на 3 г. затвор за убийство на бебе"}
{"url": "https://www.dnes.bg/sofia/2018/01/16/ekokomisiiata-v-sos-odobri-merkite-anti-smog.365240", "text": "Спешни мерки срещу мръсния въздух вземат в София.От Екокомисията към общината предлагат в дните със силно замърсен въздух \"зелено билетче\" за градския транспорт за цял ден на стойност 1 лев, забрана за паркиране в улици от \"синята зона\" в центъра или затваряне на цели карета.\n\n\nИ още - забрана за влизане в централната градска част на автомобилите с четни или нечетни номера, предаде .Мерките трябва да бъдат одобрени до края на януари. От началото на годината в столицата има сериозен проблем със замърсяването, пикът беше на 9-и януари, когато въздухът беше замърсен 5 пъти над нормата.Мерките ще влизат в сила, когато най-малко две автоматични станции са регистрирали запрашаване от над 200 микрограма на квадратен метър през два дни, или ако опасно мръсен въздух бъде установен от 4 станции в рамките на ден.Предложенията ще бъдат гласувани на заседание на Столичния общински съвет следващия четвъртък.", "date": "2018.01.16", "title": "Екокомисията в СОС одобри мерките \"анти смог\""}
{"url": "https://www.dnes.bg/politika/2018/01/16/ioncheva-ne-rabotila-za-slujbi-nito-svoi-nito-chujdi.365244", "text": "Червената депутатка Елена Йончева опроверга обвиненията на Делян Добрев от ГЕРБ, че изпълнява поръчки на бизнесмени, на български или на чужди служби, за да го опетни.\n\n\"Не работя за български, нито за чужди служби, премиерът Борисов би трябвало да има такава информация\", отсече тя и допълни, че не знае и за кои трима бизнесмени, чийто интереси обслужвала, говори Добрев.Според нея, ако депутатът от ГЕРБ смята, че има нещо нередно в община Хасково би трябвало да внесе сигнал за това в прокуратурата.Атанас Зафиров обяви пък, че цялата БСП стои зад Елена Йончева, но въпросът бил дали премиерът Бойко Борисов е възлагал на българските служби да дискредитират Делян Добрев чрез нея.\"За пореден път станахме свидетели как български политик, народен представител, вместо да даде отговор на резонно поставените въпроси, интересуващи българското общество, които са на вниманието на българската прокуратура, опита по един недостоен начин да отклони общественото внимание с изключително погрешна посока\", заяви Зафиров.Той отсече, че Делян Добрев си е позволил да направи внушението, че Елена Йончева работи за мистериозни български и чужди служби с цел неговото дискредитиране и вмешателство в определени енергийни проекти, с оглед на това, че той е председател на Енергийната комисия в Народното събрание.\"Тук възниква големият въпрос, който искаме да зададем към премиера Бойко Борисов - дали е възлагал на българските служби подобна задача, целяща дискредитацията на Делян Добрев чрез Елена Йончева. Ако ли пък той не знае за такова нещо, значи ли това, че Добрев лъже и прави неистинни внушения или можеше би службите правят нещо зад гърба на премиера на републиката\", коментира Зафиров.Реакцията на ГЕРБ на обвиненията на социалистите не закъсня.Добрев от своя страна път попита свързана ли е Елена Йончева с бившия шеф на фалиралата КТБ Цветан Василев и негови съдружници.", "date": "2018.01.16", "title": "Йончева не работила за служби, нито свои, нито чужди"}
{"url": "https://www.dnes.bg/temida/2018/01/16/6-godini-zatvor-za-grabej-i-poboi-za-dvama-bratia-recidivisti.365253", "text": "Братя-рецидивисти от Шивачево получиха по шест години затвор за грабеж и побой, съобщиха от Окръжна прокуратура - Сливен, които са внесли обвинителния акт.\r\n25-годишният Петър Й. е осъден на 6 години и 8 месеца, а 18-годишният Жеко Г. - на 6 години за грабеж, при който упражнили жестоко насилие над собствениците на откраднатото. \r\nДвамата в съучастие и в условията на опасен рецидив, на 20 октомври 2017 година, откраднали дърва за огрев на стойност 87 лв. След като били заварени от собствениците - възрастни съпрузи, осъдените им нанесли побой. На мъжа е била причинена средна телесна повреда.\r\nВсеки от подсъдимите е осъждан неколкократно.\r\nДелото е приключено с осъдителна присъда за по-малко от три месеца след извършване на престъплението. Наказанието трябва да бъде изтърпяно при първоначално \"строг\" режим в затвор.\r\nСъдебното заседание се е провело по реда на съкратеното следствие, присъдата на Окръжен съд - Сливен подлежи на обжалване пред Апелативен съд - Бургас.", "date": "2018.01.16", "title": "6 години затвор за грабеж и побой за двама братя-рецидивисти"}
