{"url": "https://www.dnes.bg/notifikacii/2018/05/25/ot-koi-hrani-se-natraviame-nai-chesto.377459", "text": "Хранително отравяне се получава, когато консумираме храна, заразена с опасни бактерии и вируси или техните токсини. В зависимост от концентрацията на тези продукти в храната, натравянето може да настъпи в рамките на часове или няколко дни след консумацията им. Най-честите симптоми на хранително отравяне са силните болки в корема, повръщането, диарията и загубата на апетит. \r\nПоради много подходящата среда за развитие на патогенни микроорганизми, която осигуряват, няколко типа храни се посочват като най-опасни за предизвикване на хранително отравяне. Установено е, че консумацията на точно тези храни е в основата на най-голяма част от случаите на хранителна интоксикация. Рискът се повишава в условията на по-високи температури на средата и при неправилно съхранение на тези хранителни продукти.\r\n \r\n\r\nВисокият риск от хранително натравяне след консумация на пилешко месо идва от високата честота, с която е този тип хранителни продукти се установяват бактерии от родовете Campylobacter и Salmonella. Те обитават основно чревния тракт на птиците и зоните на оперението им. Оттам много лесно може да преминат в месото при обработка на птичите продукти в нестерилни условия. Проучвания показват, че между 40% и 80% от суровите пилешки продукти, предлагани на пазара, са заразени с тези бактерии и само добрата термична обработка може да гарантира унищожаването им.\r\n \r\n\r\n ", "date": "2018.05.25", "title": "От кои храни се натравяме най-често?"}
{"url": "https://www.dnes.bg/cars/2018/05/25/prodali-ste-skoro-kola-proverete-sobstvenostta.377533", "text": "Бившите собственици на автомобили, които са ги продали, да проверят процеса по прехвърляне на собствеността, призова на брифинг в МВнР днес вицепремиерът и министър на външните работи Екатерина Захариева след работна среща с омбудсмана Мая Манолова, министъра на вътрешните работи Валентин Радев и заместник-министъра на правосъдието Евгени Стоянов за случаите на образувани досъдебни производства в Гърция срещу български граждани, които са прехвърлили автомобилите си, но се водят собственици все още по документи, предава БТА.\n\r\nКъм нейния призив се присъединиха и министър Радев, и заместник-министър Стоянов.\n\r\nЗахариева посочи, че въпросът е поставен на възможно най-високо ниво. Срещаме разбиране от страна на гръцката изпълнителна власт, надявам се да получим такова и от тяхната независима съдебна система и прокуратура, отбеляза вицепремиерът. Тя обясни, че се е срещнала с гръцкия външен министър, освен това са поискани консулски консултации между двете държави, в които ще участват и представители на МВР, и на правосъдното министерство, и на омбудсмана. Мисля, че тези консултации ще подпомогнат и двете държави в процеса на установяване на истинския извършител на тези тежки престъпления, коментира външният министър.\n\r\n                    \r\n                    \r\nЗахариева припомни, че по гръцкото законодателство наказателна отговорност за извършване на престъпление носи и водачът на МПС, и собственикът. Тя призова българските граждани в такива случаи да изразяват желание гръцките власти да се свързват с нашите консулски служители.\n\r\nНа днешната среща е било обсъдено и създаването на работна група с участието на представителите на институциите, за да се огледа законодателството ни по отношение на ангажимента на новия собственик да извърши промяна в регистрацията и талона. Захариева апелира българските граждани, които пътуват до Гърция, да обръщат внимание на изискванията там при влизане в страната, още повече когато започва туристическият сезон.\n\r\nОмбудсманът Мая Манолова заяви, че десетки български граждани са застрашени от сериозни присъди в Гърция - лишаване от свобода и глоби в размер на стотици хиляди евро. Според нея причината е \"дупка\" в българското законодателство, която частично е запълнена със законовите промени, влезли в сила от 1 януари тази година. Според нея са необходими допълнителни промени в българското законодателство, които да задължат всички, които купуват автомобили, в кратки срокове да ги пререгистрират, да има ясни ангажименти да сменят талона на автомобила и това да е скрепено с \"драконовски санкции\". Предприемат се и мерки от МВнР да се постави ясно въпросът, отбеляза Манолова. Тя декларира, че ако въпреки това няма развитие по тези случаи, като омбудсман е готова да сезира съответните европейски институции.\n\r\nМинистърът на вътрешните работи Валентин Радев припомни, че е говорил с гръцкия си колега и отбеляза, че държавата се опитва да изясни всичко, което не е ясно. Той посочи, че от 1 януари са влезли в сила промени в Закона за движение по пътищата, според които след като новият собственик отиде при нотариуса, автоматично документацията идва в КАТ, като срокът е един месец, а след това има глоби за закъснението. Тоест, тези мерки вече са взети, уточни Радев.\n\r\nЗаместник-министърът на правосъдието Евгени Стоянов заяви, че МП има готовност да участва в консулските консултации, както и в работната група, която да направи анализ и евентуално последващи промени в българското законодателство.\r\n ", "date": "2018.05.25", "title": "Продали сте скоро кола? Проверете собствеността!"}
{"url": "https://www.dnes.bg/zvezdi/2018/05/25/edin-myj-mnogo-zvezdi-ironizirane-na-izvestnite.377512", "text": "Да се подиграваш на звезди онлайн си е тенденция от известно време, която срещна съмишленици както сред известни, така и сред обикновени хора, като един 44-годишен инженер от Индия. \r\nОчевидно всеки обича да се посмее малко на звездите от големия и малкия екран. Сега онлайн пространството си има нова звезда, позната като \r\n \r\nИталианецът е започнал подигравките с известните през 2014 година и до момента е събрал на 660 хиляди последователя в Instagram.\r\n \r\nОт емлбематични рокли на Мет Гала до избора на Риана за различни събития, той умело се въплъщава в светските личности и... разсмива всички.\r\n \r\nИнтересното при него е, че той имитира звездите само и единствено с налични продукти и предмети в дома си, което прави кадрите още по-забележителни.\r\n \r\n", "date": "2018.05.25", "title": "Един мъж, много звезди: Иронизиране на известните"}
{"url": "https://www.dnes.bg/notifikacii/2018/05/25/shofioryt-izbutal-avtobusa-ostava-zad-reshetkite.377535", "text": "Софийският районен съд остави в ареста турския шофьор, който избута от магистрала \"Тракия\" автобус на градския транспорт. 38-годишният Гьорхан Кехриман няма постоянен адрес у нас, а работата му е свързана с много пътуване, мотивира се съдия Върбан Върбанов, съобщи .\r\nСъбраните до момента доказателства сочат, че шофьорът на ТИР-а е предизвикал катастрофата. При нея пострадаха 12 души, 7 от тях се оказаха със средна телесна повреда.\n\n\n\n\r\nМакар роден в Германия, Кехриман говори само турски език, а местожителството му е в южната ни съседка. Ако бъде пуснат с по-лека мярка за неотклонение той може да се укрие.\r\nСпоред защитата му работодателят на шофьора е готов да плати парична гаранция.\r\nПри повторната поява на Кехриман пред Темида той е готов да сключи споразумение с прокуратурата.\r\n ", "date": "2018.05.25", "title": "Шофьорът, избутал автобуса – остава зад решетките"}
{"url": "https://www.dnes.bg/zvezdi/2018/05/25/pusnaha-harvi-uainstiin-sreshtu-garanciia-ot-1-mln.377534", "text": "Обвиненият в изнасилване и извършването на други престъпления на сексуално основа Харви Уайнстийн беше освободен под гаранция от 1 милион долара, съобщи Асошиейтед прес, цитирана от БТА.\n\r\nПо-рано правоохранителните органи на Ню Йорк арестуваха скандалния холивудски продуцент по обвинения в изнасилване и други криминални действия от сексуален характер. Уайнстийн се яви в полицейския участък доброволно. По-късно той пристигна в съда в нюйоркския район Манхатън.\n\n\r\nНа продуцента бяха официално предявeни обвинения, в които се изтъква, че той е използвал своите пари и власт, за да въвлича жените в ситуации, при които да извършва спрямо тях насилствени действия от сексуален характер.\r\n                    \r\n                    \r\nСъдът постанови той да бъде освободен под гаранция от 1 милион долара, които да се заплатят в брой. Уайнстийн е заплатил сумата, след което е напуснал сградата на съда. Продуцентът ще трябва да носи специално устройство, следящо за неговото местонахождение. Освен това ще му бъде забранено да пътува извън пределите на щатите Ню Йорк и Кънектикът.\n\r\nАдвокатът на подсъдимия Бен Брафман заяви от своя страна, че Уайнстийн се счита за невинен и се надява съдът ще снеме от него всички обвинения, които той отрича. Датата на следващото дело по случая е насрочена за 30 юли.\r\n ", "date": "2018.05.25", "title": "Пуснаха Харви Уайнстийн... Срещу гаранция от $1 млн."}
{"url": "https://www.dnes.bg/zvezdi/2018/05/25/novata-lenta-za-agent-007-se-padna-na-dani-boil.377490", "text": "След като се разбра, че Даниел Крейг отново ще влезе в образа на прочутия шпионин Агент 007, стана ясно и кой ще бъде режисьор на 25-ия филм от поредицата.\r\nПозовавайки се на продуцентите на лентата, световните агенции предадоха, че това ще е британският кинодеец и носител на \"Оскар\" Дани Бойл.\n\r\nСнимките за все още неозаглавения нов филм за подвизите на Джейм Бонд ще започнат през декември тази година в лондонските студиа \"Пайнууд\", като трябва да излезе по екраните на 8 ноември 2019 г. - две седмици след премиерата си във Великобритания - на 25 октомври, отбелязва Франс прес, цитирана от БТА.\n\r\nВ изявлението си продуцентите Майкъл Уилсън и Барбара Броколи описват Дани Бойл, познат с работата си над продукции като \"Трейнспотинг\", \"Беднякът милионер\" и \"Стив Джобс\", като \"изключително талантлив\".\r\n                    \r\n                    \r\nСценарият шпионине е поверен на британеца Джон Ходж, с когото Бойл си е сътрудничил за филмите си \"Трейнспотинг\" и \"Трейнспотинг 2\".\r\nДани Бойл е работил с Даниъл Крейг над кратък филм за церемонията по откриването на летните олимпийски игри в Лондон през 2012 г., в който актьорът в образа на Бонд влиза в Бъкингамския дворец, където се среща с кралица Елизабет Втора, припомня Ройтерс.\r\nDnes.bg припомня, че с хонорара, който ще получи за ролята на Бонд, Крейг ще стане най-скъпоплатеният актьор за една продукция.", "date": "2018.05.25", "title": "Новата лента за Агент 007 се падна на Дани Бойл"}
{"url": "https://www.dnes.bg/rusia/2018/05/25/preduprejdenie-ot-putin-chaka-ni-nevijdana-kriza.377536", "text": "Пренебрежението към нормите и липсата на доверие в световната икономика ни изправят пред нова криза, с каквато светът още не се е сблъсквал, заяви руският президент Владимир Путин на Петербургския икономически форум.\n\r\n“Когато едната от страните не спазва договора и правото, това винаги носи рискове. В глобален мащаб такова поведение от страна на държави, особено силови центрове, води до разрушителни последици, каза още Путин.\n\r\nСпоред него подриването на взаимното доверие може да доведе до непредсказуемост, колосални промени и системни кризи, каквито светът още не познава. Те ще засегнат всички, дори онези, които смятат, че никога няма да са обект на санкции, посочи Путин.\n\r\n                    \r\n                    \r\nВ икономическия форум взе участие и френският президент Еманюел Макрон, който е на двудневна визита в Русия. Макрон и съпругата му Брижит посетиха в петък Пискарьовското гробище, където положиха венец и отдадоха почит на жертвите на обсадата на Ленинград по време на Втората световна война.\n\r\nПри посещението си в Русия гостът от Париж се видя и с вдовицата на Александър Солженицин, както и с представители на неправителствени организации за човешките права.\n\r\nПо-рано в разкошната обстановка на Константиновския дворец Макрон и Путин 3 часа обсъждаха ядреното споразумение с Иран, Сирия и Украйна. Посрещайки френската президентска двойка, руският лидер подари на първата дама Брижит букет от рози и божури в нежни цветове.\n\r\nНа пресконференция след срещата Макрон заяви, че разговорите са били директни и откровени. Той обеща да се върне в Русия още това лято, ако френският национален отбор по футбол премине четвъртфиналите на Мондиал 2018. ", "date": "2018.05.25", "title": "Предупреждение от Путин: Чака ни невиждана криза!"}
{"url": "https://www.dnes.bg/notifikacii/2018/05/25/polsha-novata-sila-v-regiona-obediniava-nedovolni-ot-briuksel.377477", "text": "През първата половина на май Варшава посрещна двама високопоставени гости от съседни страни. Пръв - на 10 май, пристигна на официално посещение президентът на Чехия Милош Земан. Той разговаря в полската столица с президента Анджей Дуда, премиера Матеуш Моравецки и председателите на Сената и Сейма. Естествено, положи и цветя пред Гроба на Незнайния воин и паметника на жертвите от Смоленската трагедия.\n\r\nПо време на срещата Дуда и Земан обсъдиха по-специално проблеми на сигурността \"в контекста на НАТО\" и икономическото сътрудничество в Европейския съюз, а също така работни въпроси на Вишеградската група и инициативата \"Три морета\". \n\r\nПо-късно на пресконференцията Анджей Дуда открои специално преговорите за \"Три морета\". \"За нас е от значение между страните ни да се изграждат по-ефективни пътни, железопътни и енергийни връзки, които да ни осигурят туристически и бизнес обмен, както и енергийна сигурност\", отбеляза полският държавен глава.\r\nКшищоф Шчерски, шеф на кабинета на полския президент, посочи пред журналистите, че Варшава е втората столица, посетена от чешкия лидер след преизбирането му през януари т. г. Гостът \"е много добър събеседник за дискусии по европейската и световната политика, както и по събитията от нашия регион\", заяви той.\n\r\nЩе припомним, че Милош Земан е смятан в Европа за политик с ясно изразени прокремълски възгледи - неведнъж се е изказвал против санкциите срещу Русия, подкрепи и строежа на газопровода \"Северен поток-2\", пише Денис Петровски от РОСБАЛТ.\n\r\nСлед това, на 13 май, във Варшава пристигна премиерът на Унгария Виктор Орбан; той също има срещи с Дуда и Моравецки. Това бе първото посещение на унгарския държавник в Полша, след като партията му ФИДЕС спечели парламентарните избори, а той вече за четвърти път бе преизбран за министър-председател. \n\r\nВ дневния ред на полско-унгарските преговори влязоха наред с двустранните проблеми общоевропейски въпроси и взаимодействието между двете страни в ЕС, свързано по-специално с новия бюджет на Евросъюза за периода след 2020 г. и с миграционната политика. Отделно внимание бе обърнато на проблемите в регионалното сътрудничество, засягащи Вишеградската група и \"Три морета\".\n\r\nНа другия ден полският премиер разказа, че в разговора с Орбан са били повдигнати въпроси около дългогодишното финансово планиране, миграцията и бежанците. И нещо по-забележително: унгарският министър-председател изтъкна във Варшава сходството в позициите на Полша и на страната му по въпроса за новия бюджет на ЕС. Виктор Орбан заяви, че и двете държави се стремят да защитят интересите на фермерите в рамките на новия европейски бюджет. Той добави, че според него бюджетът на ЕС трябва да е ориентиран към такова бъдеще, в което най-важна роля да играе единен вътрешен пазар на ЕС с честна конкуренция. По думите на унгарския политик т. нар. стари членки на ЕС печелят от такива страни като Полша и Унгария.\n\r\nСегашните събития представляват всъщност \"бюджетен бунт\", какъвто \"млада Европа\" се опитва да вдигне срещу страните-основателки на ЕС. Предварителен вариант на бюджета на Европейския съюз за поредния финансов период бе представен в началото на май. И предизвика недоволството на Полша, според която свиването на средствата за селското стопанство и за политиката на сближаване може да се окаже прекомерно.\n\r\n\"Фактически нещата не опират до бюджета. Това е само повод укрепващите страни от Централна Европа да заявят амбициите си, желанието си да играят по-значима роля в европейските работи - каза в коментар за РОСБАЛТ експертът на Вишеградския фонд Кшищоф Замировски. - През последните две десетилетия полската икономика демонстрира темпове на растеж, близки до китайските. Тъй че Варшава става естествен силов център в региона и същевременно изразител на интересите на т. нар. Младоевропейци.\"\n\r\nДа напомним най-мащабното разширяване на Европейския съюз преди 14 години - на 1 май 2004 г. в общността влязоха 10 държави: Полша, Кипър, Чехия, Естония, Унгария, Латвия, Литва, Малта, Словакия и Словения. По-късно се присъединиха България и Румъния (през 2007 г.), след тях Хърватия (през 2013-а). Но доста преди разширяването на ЕС, малко след краха на Варшавския договор - през 1991 г., в Централна Европа се формира собствено регионално обединение - Вишеградската група, съюз между Полша, Унгария, Чехия и Словакия (тогава все още Чехословакия). Официално групата бе оформена при среща между лидерите на трите постсоциалистически страни - Лех Валенса, Вацлав Хавел и Йожеф Антал, в унгарския Вишеград. Там бе подписана съвместна декларация, изразяваща стремежа на държавите да се интегрират в европейските структури.\n\r\nЗа четвърт век оттогава \"вишеградските\" страни получиха желаното членство в Евросъюза, укрепнаха в икономически и политически план. Закономерно нараснаха и амбициите им. \n\r\nТака се роди геополитическата концепция за \"Три морета\" - европейския регион в триъгълника между Балтийско, Черно и Адриатическо море. По замисъла на авторите (предимно с варшавско \"жителство\") инициативата трябва най-вече да консолидира икономически страните от Вишеградската група, балтийските държави (Литва, Латвия и Естония), а също така Хърватия, Австрия, Словения, България и Румъния. В бъдеще към новия геополитически съюз ще може да се присъединят Беларус, Украйна, Молдова, Сърбия, Македония и Черна гора.\n\r\n\"Вишеградските страни виждат в \"Три морета\" отговор едновременно на две предизвикателства. От една страна, това е начин да отстояват интересите си пред \"стара Европа\" и най-вече пред оста Берлин-Париж. Оттук идва впрочем и стремежът на Полша и Унгария да поддържат \"специални отношения\" със САЩ - посочи Кшищоф Замировски. - Нещата тръгват между другото от проект със същото име, предложен от Юзеф Пилсудски. Идеята му от периода между двете световни войни бе да обедини славянския Запад и против Германия, и против Съветския съюз.\"\n\r\nА през последните десетилетия проектът на Пилсудски доби нов живот като геополитическа концепция, целяща да обедини постсъветските страни от Балтийско до Черно море. Варшава обаче не забравя и неуморно напомня на всички останали къде точно се е родил замисълът. И явно няма намерение да изостави претенциите си за лидерство в Централна и Източна Европа.\r\n \r\n/БТА/\r\n ", "date": "2018.05.25", "title": "Полша – новата сила в региона, обединява недоволни от Брюксел"}
{"url": "https://www.dnes.bg/notifikacii/2018/05/25/skoro-roboti-s-ranici-na-pazar-virtualnata-realnost-realna.377473", "text": "В най-близкото технологично бъдеще ще има повече кибератаки, услугите ще са по-автоматизирани и виртуалната реалност ще е неизбежна, съобщи Лента, позовавайки се на американското списание \"Уайърд\".\n\r\nПрогнозите, направени от експерти за списанието, са за развитието на медицината, търговията, интернета и техниката.\n\r\nПървата прогноза е свързана с кибератаките. Според експерти от списанието те ще станат по-чести, а от действията на хакерите ще страдат както обекти на инфраструктурата като например големи заводи и предприемачи, така и обикновени граждани.\n\r\nМагазините скоро ще бъдат автоматизирани и няма да имат човек на касата. Ще можем също да си пазаруваме необходимите продукти чрез приложение, а те ще ни бъдат доставяни от роботи, прогнозират авторите.\r\nЗасегнат е и въпросът за обработката на лични данни. Според експертите в бъдеще изкуствения интелект ще може да разпознава човешките емоции по изражението на лицето и така да предлага тези или онези стоки и продукти.\n\r\nЩо се отнася до медицината, до няколко години лекарите сигурно ще могат успешно да променят човешката ДНК, така че да могат да лекуват генетични заболявания и тази технология би трябвало да стане достъпна.\n\r\nВ транспорта пък роботи ще заменят шофьорите на дълги курсове. Това ще позволи на превозвачите да направят много икономии.\n\r\nСпоред шестата прогноза виртуалната и допълнителната реалност ще се използват повсеместно и в бъдеще без тях работата ще е невъзможна, пише БТА.\n\r\nСедмата прогноза е за блокчейн технологиите. Те ще позволят в работата на големите доставчици на услуги като например таксита, интернет-магазини, социални сайтове да участват всички ползватели.", "date": "2018.05.25", "title": "Скоро: Роботи с раници на... пазар. Виртуалната реалност – реална!"}
{"url": "https://www.dnes.bg/notifikacii/2018/05/25/kobrata-uspia-pribira-nad-1-mln-ot-bitkata-s-uait.377495", "text": "Промоутърската компания \"Epic Sports & Entertainment\" спечели търга за мача по професионален бокс в тежка категория между Кубрат Пулев и Дилиън Уайт (Великобритания), съобщи ESPN.\n\r\nЛюбопитното е, че фирмата \"Epic Sports & Entertainment\", която е ръководен от Джон Уърт, бивш адвокат на легендарния промоутър Дон Кинг, не представлява нито един от двамата боксьори, но офертата от 1 500 111 долара надвишава предложените 831 111 долара от \"Matchroom Boxing\", представители на Уайт, както и 801 305 долара от агентите на Пулев - \"Team Sauerland\".\n\r\nБългаринът ще получи 75 процента от сумата (1125083.25 долара), а за Уайт остават 25 процента (375027.75 долара). \"Epic Sports & Entertainment\" трябва да представи подписан контракт между двамата боксьори за мача в офисите на Международната боксова федерация (IBF) до 8 юни, а двубоят трябва да се състои в рамките на следващите 90 дни, но не по-късно от 24 август.\r\nПобедителят в мача ще стане задължителен претендент за световната титла на IBF срещу носителя на шампионския колан Антъни Джошуа (Великобритания).\n\r\n", "date": "2018.05.25", "title": "Кобрата успя! Прибира над $1 млн. от битката с Уайт"}
{"url": "https://www.dnes.bg/sofia/2018/05/25/pak-remont-na-todor-kableshkov-shte-go-razshiriavat.377486", "text": "На 27 май започва реконструкцията на бул. \"Тодор Каблешков\" в участъка от магазин \"Кауфланд\" до бул. \"Цар Борис III\", съобщиха от Столичната община.\r\nСлед като миналата година бе извършено разширение на бул. \"Тодор Каблешков\" между бул.\"Братя Бъкстон\" и магазин \"Кауфланд България\", се предвижда да започне работа по следващия етап.\r\nВ рамките на ремонта пътното платно ще бъде затворено за движение, за което е направена временна организация на движението.\r\nВ рамките на реконструкцията ще бъде преасфалтирано и кръстовището с бул. \"Цар Борис Трети\", което е едно от най-натоварените. Стойността на обекта е 1 млн. лева.\r\nПредвижда се поетапно да се ограничава движението.\r\nРемонтните работи трябва да приключат до 20 юли.", "date": "2018.05.25", "title": "Пак ремонт на \"Тодор Каблешков\". Ще го разширяват!"}
{"url": "https://www.dnes.bg/notifikacii/2018/05/25/es-i-nato-rusiia-da-poeme-otgovornostta-za-svaliniia-mn17.377491", "text": "Европейският съюз и НАТО призоваха Русия да поеме отговорността за свалянето на полет МН17. \n\r\nДвете организации отправиха този призив на фона на заключенията от междинния доклад на международни експерти, оповестен вчера, в който бе посочено, че ракетата, ударила пътническия самолет на Малайзийските авиолинии на 17 юли 2014 г. над Украйна, е била изстреляна от установка на руската армия.\n\r\nЕС потвърждава подкрепата си за призива отговорните да понесат последствията и всички държави да сътрудничат изцяло в усилията за установяването на отговорността, се посочва в изявление на върховния представител на ЕС по външната политика и сигурността Федерика Могерини. Тя отново призовава Русия към сътрудничество по този случай.\r\nСъщото послание отправи и генералният секретар на НАТО Йенс Столтенберг. Той заявява, че свалянето на пътническия самолет е било световна трагедия. НАТО многократно изрази подкрепа за усилията, предприети от холандските власти за изясняване на случилото се в онзи ужасен ден, за да има справедливост за 298-те загинали и техните близки, допълва Столтенберг.\n\r\nМеждувременно правителството на Холандия заяви, че ще държи Русия отговорна заради ролята й в свалянето на малайзийския пътнически самолет по полет МН17 над Източна Украйна през юли 2014 г., предадоха Ройтерс и ТАСС.\n\r\n\"Холандия и Австралия ще привлекат Русия към отговорност заради причастността й към катастрофата с МН17. Да търсиш отговорност от една страна е сложен правен процес\", се казва в правителствено съобщение. \n\r\nУточнява се, че холандското правителство е взело съответното решение по предложение на външния си министър Стеф Блок и се казва, че и двете страни са информирали Русия за намеренията си, пише БТА.\n\r\nИзявление направи и самият Стеф Блок. \"Правителството винаги е казвало, че истината за катастрофата трябва да бъде установена. Холандия и Австралия поискаха днес от Русия да установи диалог, за да се стигне до решение, което да въздаде справедливост заради огромните страдания и щети, причинени от свалянето на полет МН17. По този въпрос Холандия има подкрепата на световната общност. На основата на изводите на Съвместната следствена група (ССГ) Холандия и Австралия са убедени, че Русия носи отговорност за разполагането на ракетния (противосамолетен комплекс) \"Бук\", от който е бил свален малайзийският боинг. Затова правителството предприема следващата крачка, за да търси официално отговорност от Русия\", каза министърът. Блок добави, че Москва засега отказва да сътрудничи на международното разследване.\n\r\nССГ, в която влизат представители на Австралия, Белгия, Малайзия, Холандия и Украйна, публикува вчера междинни резултати от своето разследване. Следователите твърдят, че ракетата, с която е свален самолетът, е била на въоръжение в руската 53-а зенитна ракета бригада, базирана край град Курск. На пресконференцията в Амстердам бе показан бе филм, проследяващ според следователите пътя на ракетата от Курск до Източна Украйна.\n\r\nСледователите се въздържаха да кажат кой точно е изстрелял фаталната ракета. На пресконференцията вчера холандският прокурор Фред Вестербеке каза, че има съществен напредък в разследването, но още не може да се каже кой и защо е свалил самолета. Заподозрени във връзка с катастрофата са няколко десетки души, добави той.\n\r\nДнес обаче Стеф Блок заяви, че резултатите от разследването \"сочат пряка намеса на Русия\". Според него опитите да се търси отговорност от Русия за свалянето на самолета съгласно международното право ще бъдат различен, паралелен процес от текущото разследване, което има за цел да бъде установена индивидуалната наказателна отговорност. \"Ще искаме от Русия компенсация за жертвите\", посочи той.\n\r\nХоландия и Австралия са двете страни, които дадоха най-много човешки жертви сред пътниците на сваления самолет, летящ от Амстердам за Куала Лумпур. Загинаха всички 298 души на борда. \n\r\nРусия обаче отрича каквато и да е нейна намеса в случая.\n\r\nРуското министерство на отбраната, цитирано от ТАСС, коментирайки изводите на ССГ, отхвърли всички обвинения, като каза, че нито един зенитен ракетен комплекс на руските въоръжени сили никога не е пресичал руско-украинската граница. \n\r\nМинистерството отбеляза също, че на холандските правозащитни органи са били представени изчерпателни доказателства, които еднозначно сочат причастността на украинските зенитно-ракетни комплекси \"Бук\" към унищожаването на Боинга.", "date": "2018.05.25", "title": "ЕС и НАТО: Русия да поеме отговорността за свалиния МН17"}
{"url": "https://www.dnes.bg/rusia/2018/05/25/sofiia-izpolzva-straha-na-es-ot-narastvashtoto-vliianie-na-moskva.377430", "text": "България не е готова за еврото, твърди Европейската централна банка /ЕЦБ/. Източноевропейската страна обаче не иска да приеме тази оценка. Тя има още един коз, коментира \"Ди Велт\". София умело използва страховете на ЕС от нарастващото влияние на Русия.\n\r\n\"Можем да го приемем като обикновено съвпадение. Можем обаче и да си помислим, че това е твърде ясен сигнал: в понеделник и вторник българският президент Румен Радев беше на държавно посещение при руския си колега Владимир Путин. Официалната цел: двустранните отношения да бъдат поставени върху нова основа. И само ден след това - студен душ от Брюксел за София по една тема, която е главен приоритет за българското правителство\", пишат авторите на \"Ди Велт\" Аня Етел и Франк Щокер, цитирани от . \r\n                    \r\n                    \r\nПо-нататък те обясняват за какво точно става дума: \"В доклада си за конвергенцията, публикуван в сряда, Европейската централна банка (ЕЦБ) стига до извода, че всички членки на ЕС, които досега не са в еврозоната, все още не изпълняват критериите за това. Включително и България. Но влизането в еврозоната е цел на правителството в София, което в момента държи и председателството на ЕС.\"\n\r\n\n\r\n\"Ди Велт\" припомня, че още в началото на българското европредседателство премиерът Бойко Борисов ясно е формулирал тази цел и цитира думите му: \"Ние сме си написали домашните и сме готови за влизане в т.нар. \"чакалня за еврозоната\".\n\n\n\r\n\"Но тъкмо за това България не е готова, констатира сега ЕЦБ. Вярно, че страната отдавна и без усилие изпълнява формалните критерии. Инфлацията и дългосрочните лихвени нива възлизат на 1,4% и с това остават далеч под препоръчителното равнище от 1,9% и 2,2%. Освен това и през 2018 година страната имаше бюджетен излишък, а общата ѝ задлъжнялост възлиза на 23,3% спрямо БВП, което е доста по-добре от съотношението в почти всички членки на еврозоната. Но по т.нар. \"меки показатели\" България доста изостава от изискванията\", посочва \"Ди Велт\". Авторите на статията обясняват, че това са факторите, които не се измерват в твърди стойности: независимостта на Централната банка, избуяващата корупция, състоянието на финансовия надзор.\n\r\nПо-нататък в статията четем: \"Но дори и блестящите на пръв поглед числа на България отдавна вече получават не само похвали. В дългосрочен план имало \"сериозни съмнения\" доколко България наистина ще спазва горната граница на инфлацията. Особено, когато цената на труда се качи след присъединяването към еврото. С други думи: в момента, когато България - днес на последно място по доходи в ЕС - започне да наваксва това изоставане, блестящите числа могат да изчезнат.\"\n\r\nПо същата тема \"Франкфуртер Алгемайне Цайтунг\" добавя: \"Във връзка с България еврокомисарят по валутните въпроси Пиер Московиси каза в Брюксел, че страните-кандидатки се нуждаят не само от номинална, но и от реална конвергенция спрямо еврозоната. Това била една от най-важните поуки от последните десетилетия, добави Московиси, намеквайки за преждевременното приемане на Гърция в еврозоната. \n\r\n\"Страни, които искат да въведат еврото, трябва да положат интензивни усилия за повишаване на производителността, за покачване на инвестициите, подобряване на заетостта и борба срещу неравенствата\", отбеляза французинът.\r\nВестник \"Ди Велт\" анализира по следния начин позицията на българското правителство: \"София обаче очевидно не желае да приеме отказа. И правителството сръчно използва страховете на ЕС от нарастващото влияние на Москва. \n\r\nВ началото на март в интервю за \"Ди Велт\" финансовият министър Владислав Горанов каза: \"При приемането на балтийските държави в еврозоната беше отчетен и аргументът, че по този начин се притъпява руското влияние.\" Горанов припомни още, че неговата страна не се е присъединила към Вишеградските държави - неофициалния блок на Полша, Унгария, Чехия и Словакия, който в рамките на ЕС често заема общи, антилиберални позиции. С тези думи той намекна, че това положение може да се промени.\"\n\r\nВ края на статията авторите отбелязват, че на този фон в сряда в София е пристигнала делегация на ЕЦБ, която \"очевидно иска да обясни лично своите съмнения и същевременно да намери начин да ги прогони през следващите месеци\".\r\n", "date": "2018.05.25", "title": "София използва страха на ЕС от нарастващото влияние на Москва!"}
{"url": "https://www.dnes.bg/notifikacii/2018/05/25/zalojnicheska-kriza-v-london-vyoryjen-myj-vze-zalojnici.377531", "text": "Въоръжен мъж е взел заложници в ресторант на \"Макдоналдс\" в Източен Лондон, съобщава \"Дейли Експрес\", предава БНР. Ресторантът е в близост до мола Bluewater.\r\nХора, които живеят наоколо, са съобщили за изданието, че полицията ги е помолила да не излизат от домовете си. Засега не се чуват крясъци или изстрели.\r\nПолицията е призовала родителите на децата, които посещават близко училище, да ги приберат по-рано.\r\nСигналът за ситуацията е подаден в 11:41 часа местно време.", "date": "2018.05.25", "title": "Заложническа криза в Лондон: Въоръжен мъж взе заложници"}
{"url": "https://www.dnes.bg/sofia/2018/05/25/helpbook-lipsa-na-higiena-v-bolnica-kone-jivi-trotoari.377496", "text": "Започваме седмичния обзор с една щастлива новина - институциите работят! Преди десетина дни ви запознахме със на потребител в  за .\r\nОт РЗИ реагираха незабавно и при извършената проверка се установиха нарушения на хигиенните норми, нужни за извършване на ежедневната дезинфекция, поради наличие на ръжда и липса на боя по болничните шкафчета. Връчено е предписание на директора на УМБАЛСМ \"Пирогов\" за извършване на ремонт или закупуване на нови такива.\r\r\n                    \r\n                    Продължаваме с не толкова добри новини. От няколко години в столичния кв. \"Модерно предградие\" жителите се борят с един проблем -  се разхождат из квартала и никой не се заема с проблема. Освен мръсотията, животните създават опасност както за движението, така и за децата, играещи в квартала. Случвало се е конете, минавайки покрай паркирани автомобили, да счупят или да повредят част на колата.\r\nПреди няколко дни дори един кон подгонил дете с колело, което е имало късмета да се отърве без да бъде стъпкано. Въпреки жалбите до кварталния кмет - ефект няма. Авторът на сигнала се надява Столичната община да се заеме с проблема и той да бъде решен.\r\nПолучихме и поредния сигнал за , този път в елитния столичен квартал \"Лозенец\". Плочките са изпочупени, неравностите са навсякъде, калта замества на места настилката, а ефектът \"стъпи и се изкъпи\" е често явление. Преминаването през \"живия тротоар\" за здрави хора е предизвикателство, но за хора с патерици, за майки с детски колички или за хора с инвалидни колички преминаването е почти невъзможно. \"Редно ли е столицата да изглежда така?\", риторично пита потребителят.\r\nПриродата е превзела  в ж.к. \"Славия\", както е видно от сигнала, а в същото време  гние от месеци в друг район на София. Двата проблема са изпратени към Столичната община, с молба за бърза реакция.\r\nТова са само част от сигналите, които постъпиха през изминалата седмица. Ако видите нередност, проблем, с който се сблъсквате всеки ден и искате да подадете сигнал - направете го онлайн в !\r\nПлатформата на Investor Media Group ще ви даде възможност не само да дадете гласност на проблема, но и да изпратите сигнал до отговорните институции.", "date": "2018.05.25", "title": "HelpBook: Липса на хигиена в болница, коне, \"живи тротоари\""}
{"url": "https://www.dnes.bg/stranata/2018/05/25/6-tona-limonena-kiselina-se-okazaha-amfetamini.377499", "text": "6 тона амфетамини са открити на борда да кораб, акостирал за разтоварване на пристанище Варна-Запад.\r\nТова съобщиха от Окръжна прокуратура в морската столица, които са поели разследването по случая.\r\nСтоката в контейнера била декларирана като лимонена киселина.\r\nПри започналата проверка и направен полеви тест е установено, че в 300 чувала се съдържат 6 тона амфетаминопроизводни.\r\nЗа получател на пратката е бил посочен гражданин на страна от Европейския съюз.", "date": "2018.05.25", "title": "6 тона лимонена киселина се оказаха... амфетамини"}
{"url": "https://www.dnes.bg/notifikacii/2018/05/25/belene-shte-kostva-pari-na-vseki-edin-ot-nas-4-600-leva-na-kalpak.377482", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nЗа изграждането на АЕЦ \"Белене\" гражданите трябва да са наясно, че ще бъде бръкнато в собствените им джобове. Това каза енергийният експерт Васил Начев в ефира на .\r\n\"Темата за АЕЦ \"Белене\" вече тотално омръзна на хората, те са объркани, не знаят на кого да вярват. Хубаво е да се знаят поне основни моменти. И тъй като популизмът е на много високо ниво, нищо по същество не се казва по темата, аз бих казал, че най-малкото хората трябва да знаят, че, тръгвайки да се реализира този проект, със сигурност ще бъде бръкнато в техните лични джобове. Това трябва много добре да бъде ясно. Някои колеги пресметнаха, че всеки българин трябва да отдели 4 600 лева\".\rТой изрази скептицизма си спрямо ползите от реализиране на проекта: \"Нека хората не си въобразяват, че това ще ни донесе енергийна независимост и сигурност, защото, когато дойде ред евентуално тази централа да заработи, което аз силно се съмнявам, тогава никой не може да каже как ще изглежда енергийният пазар, освен ако не е гений. Защото динамизмът, който е в глобален аспект, а и регионалният пазар не предполагат точен анализ, за да бъде стъпено върху него и на тази база да се правят пресмятания\".\r\nПо повод участието на частен инвеститор в изграждането на АЕЦ \"Белене\" енергийният експерт каза:\r\n\"Няма частен инвеститор в света, който да похарчи някаква сума пари за проект, когато няма никаква гаранция за изкупуването на продукцията му. Все пак става въпрос за много пари – около 10 млрд. евро. Без някаква сигурност, макар и релативна, нито един частен инвеститор не би тръгнал да реализира този проект. Казват, че България ще участва със собствена вноска, с оборудване и с разходите, които е направила досега. Това не е точно така, защото ще трябва още поне 1 млрд. евро да бъдат похарчени. Те няма откъде да дойдат, освен от бюджета\".", "date": "2018.05.25", "title": "\"Белене\" ще коства пари на всеки един от нас = 4 600 лeва на калпак!"}
{"url": "https://www.dnes.bg/stranata/2018/05/25/seloto-na-milionerite-breznica-ikonomicheskoto-chudo-v-pirinsko.377456", "text": "Допреди 10 години село Брезница, което е най-голямото в Гоцеделчевска община, се споменаваше само когато се говореше за тютюн и изкупна кампания. Държавата и политиците тук присъстваха само по избори, а хората се чудеха как да оцеляват.\r\nДнес село Брезница, в устата на всички, се спряга като икономическото чудо на Пиринско. И има защо - профилът на селището изумява.\r\nСтатистиката казва следното: 3300 души население, безработица няма, напротив внася се работна ръка от други места, на територията му работят 20 собствени предприятия или цехове, имат училище от първи до 12 клас, детска градина, която сега се разширява, защото има недостиг на места за децата, на година се правят по 20 сватби, имат собствена ритуална зала, имат стадион и футболен отбор на собствена издръжка, три аптеки, над 30 магазина и още толкова кафенета, два хотела.\r\r\n                    \r\n                    Това е и единственото село в Пиринско, което си има и вилна зона, която прилича на швейцарски пейзаж с кокетни красиви къщи.\r\nКметът на селото Иса Сакали разказа пред \"Труд\" каква е тайната на това икономическо чудо.\r\n\"За нас формулата е ясна - труд и образование. Преди години хората основно разчитаха на тютюна, но след като всичко замря, държавата изостави тютюнопроизводителите, почнахме да търсим алтернатива\", каза той.\r\nПърви младите мъже поели риска да правят бизнес в родното си село. Без кредити, със собствени средства, събрани във фамилиите, започнали да отварят шивашки цехове. Печалбите реинвестирали и така се разраснали. \n\r\nСега има 22 цеха, всички са в сектор лека промишленост. Най-малкото цехче има 50 души работници, а най-големите – по 250 души.\r\nНад 1000 души са заети в предприятията, като има недостиг на работна ръка и тя се внася от околните населени места.\r\nРаботодателите са осигурили бусчета, с които ги извозват. Има и доста занаятчийски работилници в селото, автосервизи, дюкяни, предлагащи всякакви услуги. Работещите не взимат минимални заплати, а доста по-високи. \n\r\nРаботодателите имат и социална политика. Всяка година осигуряват на работниците безплатни екскурзии до Турция или други съседни държави, за празниците се дават премии, продукти. В Брезница бързо се прославили като добри шивачи и поръчките от чужбина потекли. Две предприятия дори шият военни и полицейски униформи за Германия. Шие се трикотаж за цял свят. Всяка седмица идват гърци, македонци и други бизнесмени, които сключват договори.\n\r\nТака през годините тук се е формирала и заможна класа, в селото има пет-шест милионери.\n\r\nИ така след като хората се замогнали, започнали да строят и да обновяват домовете си. 860 къщи има в селото, някои направо бутали старите и започнали да си правят нови, по-модерни и красиви, другите се санират. Близо 10 строителни бригади в момента работят в селото по поръчка на местните.  \n\r\nНевероятно, но факт, миналата година дори цяло лято работеха бригади от Северна България, над 70% от фасадите на къщите са вече сменени и са модерни, при това тук хората санират със собствени средства, а не с правителствени, които се отпускат само за градовете, разказва кметът Иса Сакали.\n\r\nТака се пръкнали и магазини, модни, хранителни, автомагазини, всякакви, та бройката им вече е над 30. Младите се отказали да стягат куфарите за чужбина и си останали в родната Брезница, защото има работа, има и добър стандарт на живот. Тук само мързеливият е безработен, но това са единици.\n\r\nСелото се слави с работливите си хора. На повечето денят им започва от доста ранна утрин и свършва до залез слънце. И децата са научени на труд и че срамна работа няма. Образованието е издигнато в култ от години насам. \n\r\nНад 50% от дипломантите записват висше образование. И голяма част от тях се връщат тук, но въпреки това в момента селото изпитва остър недостиг за инженерни кадри, счетоводители, учители. В момента имат пет млади хора, които ги чакат да завършат медицина, двама технически университет и едва чакат да се завърнат. \n\r\nЗа разлика от други селища тук има над 400 ученика, а детската градина е пренаселена. Тя е строена за 180 деца, но са повече и сега се разширява, строи се нова пристройка с перспектива за прием на поне още 100 деца.\r\nВ селото има изградени и три детски площадки, модерни като в градовете. Последната е скоро направена, дарение от местен бизнесмен, другите са по проекти. А сега се планира и четвърта, защото имаме остра нужда, казва кметът. В Брезница сега се прави и медицински център, ще се закупи и линейка. Иначе аптеки имат, както и стоматологична практика.\n\r\nОсвен това селото много се гордее, че има и собствен футболен отбор - ФК \"Пирин Брезница\", който почти винаги е първи в подгрупата на лигата си. Един от местните бизнесмени е спонсор. Имат си и стадион, но много им се иска и държавата да им помогне, както на други населени места, та стадионът да стане по-модерен, да имат и спортна площадка.\r\nСпечелили проект за обновление на площада, точно с 200 хиляди лева построили красив център, с фонтан, трибуна, пейки и улично осветление.\r\nПо проект за трансгранично сътрудничество спечелили и 2 млн. лева за асфалтирането на пътя от 5 километра до вилната зона и сега там буквално се намира раят на Брезница.\n\r\nВ полите на Пирин, местните са вдигнали красиви вилни постройки, с басейни, някои дори имат мини футболно игрище.\r\nСелото напредва и се развива с всяка година, но това се оказва нож с две остриета за кандидатстването по проекти. Заради това, че са голямо село и нямат безработица, отпадат от програмите за селските райони.\r\n\"Парадоксално, но това са фактите, вместо да ни подкрепят, отказват ни проекти\", казва Иса Сакали.\r\nОбщината има бюджет от 150 хиляди, 50 хиляди са заплатите, 40 хиляди са ток и вода на селото, 30 хиляди лева отиват за аварии, ремонти, поддръжка, инвестира се всяка стотинка, помагат и хората от местния бизнес.\n\r\nВ Брезница уважават и вярата, има само 100 християни, останалите са мюсюлмани, ходят задължително в джамията.\r\nНа площада от една страна е джамията, а от другата – църквата, която обаче я подържат мюсюлманите.\r\nВерски дрязги липсват и за политика не искат дори да говорят, защото нямат време и си гледат работата.", "date": "2018.05.25", "title": "Селото на милионерите – Брезница, икономическото чудо в Пиринско!"}
{"url": "https://www.dnes.bg/stranata/2018/05/25/oshte-bolnici-na-ryba-nzok-im-dala-tvyrde-malko-pari.377489", "text": "Общинските болници в Карлово, Гоце Делчев, Чирпан, Троян, Казанлък и др. са изпратили писма до Българския лекарски съюз, в които сигнализират, че за дейността си през април са получили от НЗОК занижени и недостатъчни бюджети.\n\n\r\nОт своят страна пък БЛС изпрати писмо до НЗОК, в което настоява да се преразглеждат и увеличат определените от Касата месечни стойности на болниците.\r\nСпоред решение на Надзорния съвет на НЗОК от март, индикативните и месечните стойности за болниците за април трябва да са равни на отчетените и потвърдени за заплащане през март.\r\nПо данни на НЗОК заплатената сума за март (за дейности, извършени през февруари) е била общо 151 531 618 лв.\r\r\n                    \r\n                    \"Предвид влизането в сила от 1 април на Националният рамков договор за медицински дейности и определените в него по-високи цени на някои клинични пътеки, така определените стойности според БЛС са недостатъчни.\r\nСчитаме, че с действията си НЗОК отново създава условия за проява на недоволство от изпълнителите, въпреки постигнатите договорености в рамковия договор\", се подчертава в писмото на съсловната органазиця.", "date": "2018.05.25", "title": "Още болници на ръба, НЗОК им дала твърде малко пари"}
{"url": "https://www.dnes.bg/notifikacii/2018/05/25/voleibolistite-ni-obyrnaha-kitai-na-starta-na-ligata-na-naciite.377520", "text": "България започна с трудна победа участието си в Лигата на нациите по волейбол през 2018 година.\r\nВ първия си двубой от втора група \"трикольорите\", водени от селекционера Пламен Константинов, победиха драматично домакина Китай с 3:2 (25:18, 18:25, 19:25, 25:17, 15:11) за повече от два часа игра.\r\nВ събота българският отбор ще се изправи срещу САЩ.", "date": "2018.05.25", "title": "Волейболистите ни обърнаха Китай на старта на Лигата на нациите"}
{"url": "https://www.dnes.bg/usa/2018/05/25/amerikanska-voenna-tehnika-po-pytishtata-na-bylgariia.377493", "text": "САЩ са уведомили партньорите си в Европа за прехвърляне на тежка бронирана техника и военнослужещи в рамките на операция \"Атлантическа решимост\".\n\n\r\nПланирано е да бъдат прехвърлени в Европа 3300 войници от 1-ва бронетанкова бригада и 1-ва кавалерийска дивизия от Форт Худ в Тексас в Полша и балтийските страни, като те ще минат транзитно през Германия, пише БНР като цитира Defense News.\r\nВ рамките на учението ще бъде отработено разгръщане на части на американската армия в Европа. \r\nЗа учението от САЩ в Европа ще бъдат прехвърлени не по-малко от 7 танка М1 \"Абрамс\", около 140 бойни машини \"Брадли\", 18 гаубици \"Паладин\" и 395 други транспортни верижни машини. \r\n                    \r\n                    \r\nВоенната техника ще се придвижва по шосетата, но също така и железопътни линии в балтийските страни, Полша, Румъния, България и Унгария.\n\r\nУчението \"Атлантическа решимост\" е в отговор на агресивната политика на Русия, пише още Defense News.\n\r\n ", "date": "2018.05.25", "title": "Американска военна техника по пътищата на България"}
{"url": "https://www.dnes.bg/temida/2018/05/25/strelecyt-ot-sveti-vlas-zad-reshetkite-prilosha-mu-v-syda.377526", "text": "Бургаският окръжен съд наложи мярка за неотклонение \"задържане под стража\" на 56-годишния Кирил Атанасов, който на 8 май стреля с газов пистолет по бившата си жена Лиляна и я рани в ухото, а после направи опит да се самоубие. \n\r\nСпоред магистратите, ако не бъде арестуван, имало опасност той да се укрие или да извърши ново престъпление, съобщи \"\".\n\n\n\r\nВ съда Атанасов заяви, че не си спомня за екшъна посред бял ден в хранителния магазин преди две седмици.\n\r\n\"Губят ми се дни и часове. Споменът ми е вече в болницата\", промълви стрелецът от Свети Влас. \r\n                    \r\n                    \r\nАдвокатът му настояваше да бъде пуснат под домашен арест или срещу парична гаранция. Докато чакаше пред залата Атанасов бе постоянно наведен и защитата му обясни, че му прилошало. \n\r\nСъдебно-медицинската експертиза обаче показвала, че няма пречки да остане в следствения арест.\n\r\nМагистратите бяха категорични, че стреббята по бившата му съпруга е опит за предумишлено убийство, за което законът предвижда от 15 до 20 г. решетки или доживотен затвор.\n\r\nРешението може да се обжалва пред Апелативен съд.", "date": "2018.05.25", "title": "Стрелецът от Свети Влас зад решетките, прилоша му в съда"}
{"url": "https://www.dnes.bg/obshtestvo/2018/05/25/ombudsmaia-na-protesta-na-rozoproizvoditelite.377503", "text": "Омбудсманът Мая Манолова ще се срещне утре с розопроизводители в Стрелча, които в знак на протест срещу ниските цени на маслодайния гюл, този път няма да отбележат Празника на розата, който организират от 22 години.\n\n\n\r\nОтмяната на празника е поредният израз на недоволство, след като от дестилериите предложиха на розопроизводителите изкупна цена за килограм рози от 1.80 - 2.00 лева, обясняват от пресцентъра на омбудсмана.\r\nВ началото на седмицата Манолова вече се срещна със земеделци от Сопот, Карлово и Стрелча, в резултат на което сезира Комисията за защита на конкуренцията по подозрение за наличие на картел при розопроизводството.\r\r\n                    \r\n                    Розопроизводителите пък искат спешна намеса от държавата. Те настояват поне 3,50-4,00 лева  за килограм рози.\r\nСпоред тях съотношението 1/3 от цената да отива за розоберача, 1/3 за разходи и 1/3 за печалба е справедливата формула.\r\nРозите са трайни насаждения и при правилно отглеждане имат живот с десетилетия, но някои от розопроизводителите заплашиха, че ще започнат да изкореняват масивите си, ако държавата не предприеме незабавни мерки.", "date": "2018.05.25", "title": "ОмбудсМая на протеста на розопроизводителите "}
{"url": "https://www.dnes.bg/mish-mash/2018/05/25/koi-sa-nai-mydrite-zodii-doverete-im-se.377519", "text": "Не раждаме с мъдрост. Придобиваме я с времето, опита, образованието, средата, в която сме израснали, и хората, с които общуваме. Ако успеем да оставим егото си настрана и да научим важните уроци, ние трупаме мъдрост.\r\nПри интелигентните зодии точно тези характеристики са повлияни от астрологията.\r\nМъдрите хора се нуждаят от време да реагират, тъй като те трябва да обмислят последиците от своите действия, както и нещата, които са се случили в миналото, и следователно да изградят по-дълбоко разбиране за човешкото поведение и за света.\r\nКои са умните зодии, при които мъдростта предхожда възрастта им?\r\n\r\nМъдростта на Рибите идва от тяхното състрадание и грижата им към другите. Родените под този знак винаги ще бъдат там за всеки, който се нуждае от тях.\r\r\n                    \r\n                    Те са познати като стари души и имат сила, благодарение на която помагат на хората около тях. Представителите на тази зодия не са егоисти, които се интересуват единствено от себе си, така че егото им не пречи да дават смислени и мъдри съвети.\r\nКои са останалите зодии четете на ", "date": "2018.05.25", "title": "Кои са най-мъдрите зодии? Доверете им се!"}
{"url": "https://www.dnes.bg/notifikacii/2018/05/25/demografska-kriza-v-ungariia-vinovna-e-demokraciiata.377530", "text": "Унгарското правителство ще вземе мерки, за да спре демографския спад, а след това и да обърне тенденцията, до 2030 г., заяви днес премиерът Виктор Орбан, обвинявайки либералната демокрация за подкопаването на традиционните семейства, предаде Ройтерс, цитирана от БТА.\n\r\nОрбан посочи, че ключовият въпрос е дали унгарската нация ще бъде съхранена \"биологически и количествено\" и какво трябва да направи правителството, за да спре демографския спад. То ще приеме \"сериозен план за действие по семейната политика\", заяви Орбан, без да разкрие подробности.\n\r\nПо думите му либералната демокрация не е успяла да спре имиграцията, да защити християнската култура или да укрепи традиционното семейство на мъж и жена, посочва БТА.\r\n\"Има много видове семейства, много начини на живот и тя (либералната демокрация) твърди, че не бива да правим разлика между тях. Тя иска да осигури равно третиране пред закона. И това е причината, една от причините защо изживяваме демографски спад сега\", заяви Орбан по държавното радио.\n\r\nСтатистическите данни показват, че населението на Унгария намалява от десетилетия, отбелязва Ройтерс. След избирането на Орбан през 2010 г. то е намаляло още - от 10,014 милиона през 2010 г. до 9,771 милиона през януари 2018 г.\n\r\nВместо от либерална демокрация, според него периодът до 2030 г. в Унгария и в Европа трябва да се определя от модернизирана идея на християнска демокрация.\n\r\n\"Християнската демокрация ни пази от миграция, защитава границите, подкрепя традиционния семеен модел между мъж и жена и смята защитата на християнската ни култура за нещо естествено\", заяви Орбан.\n\r\nТой потвърди, че правителството му ще внесе в парламента следващата седмица проектозакон, който ще предвижда наказателна отговорност за неправителствени организации, обвинени, че подпомагат и финансират на незаконната имиграция.\n\r\nПо време на днешното интервю за националното радио Орбан обяви още, че следващата седмица на парламента ще бъде предложено да гласува конституционна промяна, по силата на която на демонстрантите по време на протести ще бъде забранено да доближават домовете на политици, предаде ДПА.\n\r\nПротестите срещу депутати не са рядко явление в Унгария.\n\r\n\"В интерес на защитата на частния живот, искаме да останем верни на принципа, че хората не бива да бъдат притеснявани в домовете си\", каза Орбан.\r\n ", "date": "2018.05.25", "title": "Демографска криза в Унгария, виновна е... демокрацията"}
{"url": "https://www.dnes.bg/usa/2018/05/25/idi-si-ela-si-trymp-vse-pak-ne-izkliuchva-sreshta-s-kim.377532", "text": "Президентът на САЩ Доналд Тръмп каза, че все пак е възможно планираната среща на върха със севернокорейския лидер Ким Чен Ун да се състои на 12 юни, предаде Ройтерс.\n\r\n\"Ще видим какво ще се случи. Водим разговори с тях точно сега. Дори може да има среща на 12-и. Искаме да постигнем това\", каза Тръмп пред репортери ден, след като обяви, че се отказва от срещата с Ким, предвидена за 12 юни в Сингапур, пише БТА.\n\r\nПо-рано днес Тръмп приветства изявлението на Северна Корея, че продължава да има готовност за среща на върха въпреки решението му за анулирането й. Тръмп нарече севернокорейската реакция \"продуктивна\" и изрази надежда за \"дълъг и траен просперитет и мир\", предадоха Асошиейтед прес и Франс прес.\n\r\n                    \r\n                    \r\nСлед съобщението на Тръмп вчера Северна Корея заяви, че иска да даде на САЩ време и възможност да преосмисли позицията си и че е готова за разговори по всяко време и във всякакъв формат.\n\r\nДнес Тръмп написа в Twitter: Топлото и продуктивно изявление на Северна Корея е много добра новина\", предаде Франс прес.\n\r\n\"Ще видим докъде ще ни доведе това, надявам се, че ще е към траен мир и просперитет\", допълни той. \"Само времето (и талантът) ще ни кажат\", добави той.\n\r\nРеакцията на Пхенян на новината за анулиране на срещата бе по-скоро умерена, отбелязва Франс прес. Новината дойде в същия ден, в който Северна Корея обяви, че напълно е унищожила полигона си за ядрени тестове в Пунгери. \n\r\nСевернокорейският заместник-министър на външните работи Ким Ге Гуан определи решението на Тръмп като неочаквано и изрази дълбоко разочарование от него, но остави отворена възможността за нова среща, казвайки, че Пхенян е готов да седне със САЩ \"лице в лице и да разрешим проблемите по всяко време и във всякакъв формат\".", "date": "2018.05.25", "title": "Иди си – ела си! Тръмп все пак не изключва среща с Ким"}
{"url": "https://www.dnes.bg/muzika/2018/05/25/pambos-startira-morskiia-kupon-tozi-uikend.377505", "text": "\n\r\nОт 25 до 27 май над 1500 латино звезди от няколко континента ще се включат в морското танцово събитие. \r\n\n\r\nУъркшоп заниманията по танци и партита ще бъдат в няколко тематични зали. \"Радвам се, че чрез нашите танцови събития стимулираме интереса на чуждестранните туристи към България. Лятото водим чужденци на морето, а зимата - в Боровец. \r\n                    \r\n                    \r\nВсяка година нашите салса фестивали посещават танцьори от десетки страни в Европа, Америка, Азия, защото харесват българската природа и български начин на забавление. Знаят, че тук е дестинацията на гарантирания купон и силните емоции. Всички с нетърпение очакват салса срещите в България\" - обяснява Памбос Агапиу интереса на чужденците към страната ни.\n\r\nТази година Pambos Dancing Centre празнува 20 години от създаването си. Центърът е основен организатор на трите най-мащабни социални латино събития в страната: \"Национален салса конгрес\", \"Балкански салса конгрес\" и \"Парадайз Салса Холидей\". ", "date": "2018.05.25", "title": "Памбос стартира морския купон този уикенд"}
{"url": "https://www.dnes.bg/balkani/2018/05/25/bivsha-iugoslaviia-problemyt-na-balkanite-koito-ne-e-reshen.377472", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nСлучващото се на Балканите е проблем на бивша Югославия, който не е решен окончателно. Една част от бивша Югославия е неотлъчна част от Европа, проблемът на Босна и Херцеговина остава много труден.\r\nТака коментира процесите в региона френският геополитик Жерар Шалиан в предаването \"Светът е бизнес\" на   с водещ Николай Кръстев.\r\n\"Проблемът на Босна и Херцеговина остава много труден, защото е конфликт, който е по-скоро замразен, отколкото решен и завършен\", смята Шалиен. Той допълни, че на Балканите съществува и проблем \"Косово\", който е основно американски.\r\r\n                    \r\n                    Според Шалиен Косово е поставило Сърбия пред свършен факт и това е като продължение на Студената война. Геополитикът твърди, че остават изключително много неща за решаване, които създават допълнителни проблеми между Русия и Америка и при решаването на които Европа остава на второ място.\r\n\"Според мен в Европа няма да имаме важни военни конфликти. Съществува напрежение, несъвършенствата и противоречията са дълбоки. Има много нерешени проблеми от историята, но това се корени в далечното минало\", каза Шалиан.\r\nСпециалистът по военни конфликти каза още, че е желателно да се промени Дейтънското мирно споразумение, ако искаме да се промени нещо, дори и то да не се случи съвсем скоро.\r\nСпоред Шалиан отговорните органи и премиерът на Косово имат абсолютното право да защитават народа и интересите му.\r\n\"Сближаването между Русия и Турция е съвсем конкретно обусловено, като по никакъв начин не става въпрос за някакъв алианс и не се върви към такъв. В Средния изток реалният алианс е между Иран и Русия\", допълни още Жерар Шалиан.\r\n", "date": "2018.05.25", "title": "Бивша Югославия – проблемът на Балканите, който не е решен"}
{"url": "https://www.dnes.bg/rusia/2018/05/25/parad-na-suetata-alina-kabaeva-razgnevi-s-patriotichen-toalet.377492", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nАлина Кабаева се появи на детски фестивал за спортна гимнастика, но който е патрон, в бяла рокля с разголени рамене и бродирани червени цветя, и сюрпризира публиката с патриотичния си тоалет.\n\r\nВърху роклята на руската гимнастичка, спрягана за тайната жена на президента Владимир Путин, се виждаше двуглавият орел - държавният символ на страната.\n\r\nПубличният патриотизъм на Кабаева обаче предизвика вълна от недоволство в социалните мрежи, където се пояивха гневни коментари, че вместо да парадира в грандиозни проекти, би могла да се погрижи за обикновените граждани.\n\r\nФестивалът \"Алина\" е едно от най-мащабните събития в света на художествената гимнастика. От 2009 година събитието се провежда ежегодно под патронажа на благотворителния фонд \"Алина Кабаева\", обединяващо стотици млади спортисти от Русия и други страни, съобщава .\r\n                    \r\n                    \r\nНе спират и коментарите, че именно Кабаева е тайната първа дама на Русия. Повече от 12 години вървят слухове за интимните отношения между нея и президента Путин. Говори се, че двамата имат и деца – твърдения, които държавният глава винаги е отхвърлял.\r\n ", "date": "2018.05.25", "title": "Парад на суетата! Алина Кабаева разгневи с патриотичен тоалет"}
{"url": "https://www.dnes.bg/health/2018/05/25/otbeliazvame-mejdunarodnata-tireoidna-sedmica-ot-25-do-31-mai-2018-g.377501", "text": "Международната тиреоидна седмица ще бъде отбелязана в България от 25 до 31 май 2018 г. Тази година мотото на кампанията е \"Време е да проверите контролния панел на тялото си!\". Мисията ѝ е да акцентира върху важността на щитовидната жлеза за протичането на всички жизнени процеси в организма. Организатор на инициативата, за пета поредна година, е Сдружението на засегнатите от заболявания на щитовидната жлеза в България (ВИОМ).\r\nБолестите на щитовидната жлеза засягат всеки десети българин, но повечето от хората не подозират. Статистиката говори, че у нас 24.4% от населението има възли в щитовидната жлеза, като от тях 32.1% са жени, а 15.7% - мъже. 18.9%  са хората, които имат автоимунно тиреоидно заболяване (23% са жени и 10% -  мъже). 10.7 % са с нарушена функция на щитовидната жлеза, като 6.2% са с хипофункция (намалена функция на жлезата) и 4.5% са с хиперфункция (увеличена функция).\r\r\n                    \r\n                    Тази година Седмицата на щитовидната жлеза ще включват редица инициативи. Днес, на Световния ден за борба със заболяванията на щитовидната жлеза, млади доброволци раздават информационни материали на бул. \"Витоша\", а вечерта сградата на НДК ще бъде осветена в лилаво, в знак на съпричастност с хората, водещи битка в тиреоидно заболяване. Лице на кампанията за България е актрисата Аня Пенчева, която е с тиреоидно заболяване.\r\nВ рамките на инициативата сдружение ВИОМ, съвместно с Национална пациентска организация, ще проведе безплатен скрининг (ехография + преглед от специалист) по време на специализираните изложения \"Мисия Здраве\" и \"Булмедика\".\r\n\"Един от основните проблеми с тези заболявания е, че те рядко се откриват навреме, тъй като някои от симптомите са твърде нетипични. Обикновено пациентите си мислят, че имат проблем със сърцето, с нервната система и чак на по-късен етап стигат до ендокринолог\", обяснява Мария Силяновска,  председател на ВИОМ. Това е и причината тази година кампанията да бъде посветена на това колко разнолика може да бъде картината на тиреоидните заболявания.\r\nПоставянето на навременна диагноза е предизвикателство в цял свят. Според международно проучване, проведено едновременно в 6 страни в Европа сред пациенти с тиреоидно заболяване, 70% от изследваните не са имали никаква представа, че симптомите им се дължат на проблем с щитовидната жлеза преди да бъдат диагностицирани. При 40% поставянето на диагноза е отнело между четири месеца и две години. \"В България обаче, наред със скритата симптоматика, друга причина за забавяне на лечението е, че не се провежда профилактика на това заболяване\", категорична е Мария Силяновска. Освен това ехографският преглед, който е важна част от диагностичния процес, не се заплаща от Националната здравно-осигурителна каса. Така хората разчитат на различни доброволни акции, организирани от ВИОМ и други организации, но те не могат да обхванат всички.\r\n\"Тиреоидните заболявания имат важно значение, тъй като водят до нарастване на сърдечно-съдовите заболявания и атеросклерозата, а от там до повишаване на смъртността. При децата обуславят непълноценно нервно-психическо развитие, а при жените в репродуктивна възраст водят до намаляване на  раждаемостта поради стерилитет, спонтанни аборти и аномалии на бременността\", обяснява проф. д-р Боян Лозанов, началник на Клиниката по ендокринология и нефрология в Аджибадем Сити Клиник МБАЛ Токуда.\r\nКато продължение на кампанията от септември месец до края на годината Столична община също ще се включи в отбелязването на международната тиреоидна седмица със скринингови прегледи, които ще се проведат в Първа МБАЛ – София EАД, Втора МБАЛ - София АД, Пета МБАЛ – София EАД,  и 12 ДКЦ София.\r\nАджибадем Сити Клиник МБАЛ Токуда също ще се включи в инициативата с безплатни прегледи на щитовидна жлеза за бременни и жени от 18 до 45 години. Консултациите предвиждат клиничен преглед и кръвни лабораторни изследвания на щитовидната жлеза и ще се проведат на 30 май от 12 до 16 часа. Необходимо е предварително записване на тел: 02/403 4000 или 02/403 4917.\r\nМеждународната Тиреоидна седмица се отбелязва едновременно в над 40 държави по света със скринингови прегледи, информационни кампании, обучителни лекции, пресконференции, публикации в медиите. Тя е създадена през 2008 г., по инициатива на Международната тиреоидна федерация (Thyroid Federation International). От 2011 г. и България се включва в отбелязването ѝ, а от 2014 г. сдружение ВИОМ, което е член на Международната тиреоидна федерация, организира различни инициативи у нас.\r\nКампанията е с подкрепата и на Мерк България.\r\n ", "date": "2018.05.25", "title": "Отбелязваме Международната тиреоидна седмица от 25 до 31 май 2018 г."}
{"url": "https://www.dnes.bg/cars/2018/05/25/aston-martin-db5-na-djeims-bond-otiva-na-tyrg.377480", "text": "Аукционната къща \"Bonhams\" пуска на търг Aston Martin DB5, който през 1995 г. участва във филма GoldenEye, съобщава в. \"Дейли Телеграф\". Очаква се автомобилът на Джеймс Бонд да бъде продаден за 1,2-1,6 млн. паунда (1,37-1,82 млн. евро).\r\nПредставител на Bonhams отбелязва, че спортният модел, произведен през 1965 г., е един от най-редките британски автомобили. По думите му всеки фен на филмите за агент 007 помни гонката с тази кола в Монако. Става дума за сцена, в която участва и Ferrari F355. Зад волана на британския автомобил е актьорът Пиърс Броснан.\r\nНе за първи път Aston Martin DB5 се продава на търг. През 2001 г. бизнесменът Макс Рийд го купува за 200 000 долара. Под капака на автомобила има 4-литров бензинов двигател с максимална мощнос 285 коня. Ускорението от място до 100 км/ч отнема 6,5 сек, а максималната скорост е 230 км/ч.\r\r\n                    \r\n                    Специално за филма \"Spectre\", в който също се разказва за Джеймс Бонд (в ролята му обаче вече е Даниел Крейг), Aston Martin направи 10 специални бройки на базата на DB10, но с увеличено разстояние между осите. Седем от тези автомобила бяха разбити по време на снимките.\r\n", "date": "2018.05.25", "title": "Aston Martin DB5 на Джеймс Бонд отива на търг"}
{"url": "https://www.dnes.bg/notifikacii/2018/05/25/udar-na-granicata-200-kg-heroin-v-tir-s-plochki.377447", "text": "200 кг хероин бе спипан от гранични полицаи на ГКПП \"Капитан Андреево\". Дрогата била открита в товарен автомобил, пълен с фаянсови плочки.\r\nПакетите с хероин са намерени с помощта на обучено куче, съобщи \"Дарик\".\r\nОт МВР съобщиха, че подробности за акцията ще изнесе на брифинг по-късно днес главният секретар на министерството Младен Маринов.\r\nВ брифинга ще участват още директорът на Агенция \"Митници\" Георги Костов и зам.-окръжният прокурор на ОП Хасково Дарина Славова.", "date": "2018.05.25", "title": "Удар на границата: 200 кг хероин в тир с плочки"}
{"url": "https://www.dnes.bg/akoshtete-vqrvaite/2018/05/25/za-ili-protiv-surovoiadstvoto-kato-nachin-na-jivot.377444", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nСъществува една група от хора, за които приемът на сурова храна, базираща се предимно на пресни плодове и зеленчуци, ядки, семена и мед, не е само прищявка, а необходимост и начин на живот. Тези хора са наясно с факта, че наднорменото тегло генерира редица заболявания, особено пък за организъм, поставен в условия на стрес и постоянно напрежение.\n\r\nКак да готвим вкусно и здравословно, а в същото време и бързо?\n\r\nЕкспертът по здравословно хранене Яна Данаилова показа в студиото на \"България сутрин\" как се готвят пънчета от тиквички. По думите ѝ това е една много добра идея за лек обяд или вечеря.\n\r\n\"Трябва ни една тиквичка. Белим коричката и премахваме вътрешността на нашето пънче. Нужни са ни и броколи и песто за соса. Всичко е сурово. Маслини, ядки и биоорганичен тахан също влизат в рецептата\", обясни Яна Данаилова пред .\r\n                    \r\n                    \r\nТя е категорична, че суровоядството е течение в алтернативното здравословно хранене, при което термична обработка на храните не се използва.\n\r\n\"При термичната обработка се унищожават витамините и се отнема хранителната стойност. Ако искаме да съхраним здравето си, трябва да увеличим суровите продукти, които хапваме. С изобилие от свежи зелени зеленчуци и салати поддържаме в добра форма нашето тяло\", добави още тя.\n\r\nВижте точната рецепта за пънчета от тиквички във видеото.\r\n ", "date": "2018.05.25", "title": "За или против: Суровоядството като начин на живот"}
{"url": "https://www.dnes.bg/notifikacii/2018/05/25/piian-zaplashva-s-noj-deca-igraeli-na-ulicata.377446", "text": "Полицията задържа 51-годишен мъж от разградско село, заплашвал с нож деца, съобщават от Областната дирекция на МВР.\r\nСигнал за инцидента е получен в 22.35 часа на 24 май на тел.112. По думите на жената, която се е обадила, мъжът е заплашвал деца, играещи на улица в село Самуил. \r\nПристигналият на място полицейски екип е установил 51-годишен мъж от село Хърсово, който се опитал да попречи и на органите на властта да изпълнят задълженията си по служба. Мъжът е задържан в Районно управление на МВР-Исперих.", "date": "2018.05.25", "title": "Пиян заплашва с нож деца, играели на улицата"}
{"url": "https://www.dnes.bg/technology/2018/05/25/netflix-stana-po-skypa-kompaniia-ot-disney.377440", "text": "Netflix Inc. за кратко надмина Walt Disney Co. по пазарна стойност в четвъртък, предизвиквайки традиционната компания за филми, телевизия и тематични паркове за титлата „най-ценна медийна компания“.\r\nАкциите на услугата за видео стрийминг поскъпнаха с 1,3% до 349,29 долара в Ню Йорк, повишавайки пазарната стойност на компанията до 151,8 млрд. долара. Disney приключи сесията с ръст от 0,8%, затваряйки сесията с пазарна стойност от 152,2 млрд. долара, според данните, събрани от Bloomberg.\r\nСъбитието подчертава високото доверие на инвеститорите в бъдещето на най-голямата платена онлайн видео услуга в света. Пазарната стойност на Netflix нарасна от около 20 млрд. долара в края на 2014 г. до над 150 млрд. долара сега, като компанията надмина по този показател най-мощните медийни гиганти в света Comcast Corp. и Disney през тази седмица, макар и за кратко.\r\r\n                    \r\n                    Въпреки това приходите на Netflix остават значително под приходите на медийните титани.\r\nComcast е най-големият доставчик на кабелна телевизия в САЩ и компания майка на NBCUniversal, която притежава филмови студия, платени телевизионни мрежи и тематични паркове. Приходите ѝ от продажби възлизат на 84,5 млрд. долара за миналата година. Disney, с приходи от 55,1 милиарда долара през миналата година, притежава ABC и ESPN, две от най-ценните телевизионни мрежи в САЩ, заедно с едноименните паркове и курорти и проспериращо филмово студио.\r\nПриходите на Netflix се очаква да нараснат с 38% до 16,1 млрд. долара през тази година въз основа на прогнозите на анализатори, тъй като компанията успява да привлече повече клиенти за своята глобална видео услуга по заявка. Абонатите са 125 милиона към 31 март.\r\nБазираната в Лос Гатос, Калифорния, компания харчи милиарди долари за програмите си, за да привлече нови зрители, предизвиквайки безпокойство сред някои анализатори. Netflix ще инвестира около 8 млрд. долара за филми и шоу програми през 2018 г. и прогнозира отрицателен свободен паричен поток в диапазона между 3 млрд. до 4 млрд. долара.\r\nОще подобни \r\n \r\n ", "date": "2018.05.25", "title": "Netflix стана по-скъпа компания от Disney"}
{"url": "https://www.dnes.bg/balkani/2018/05/25/bum-na-cenite-na-benzina-v-gyrciia-2-za-lityr.377438", "text": "Цените на горивата в Гърция скачат, а бензинджии в страната говорят за поскъпване до 2,5 евро за литър, съобщава в. \"Прото тема\", предупреждавайки потребителите, че трябва да се готвят за едно скъпо лято.\r\nБезоловният бензин по гръцките острови се предлагал по 2 евро за литър, а дизелът - по 1,4 евро за литър.\r\nИзданието алармира за възможни спекулации на пазара за горива, тъй като на много места липсвал необходимият контрол от страна на властите.\r\nПазарът в Гърция се готви за скок на цените, ако кризата на петрола в света продължи.\r\nТози бум се дължи и на повишените транспортни и производствени разходи, свързани с горивата, пише още вестникът.\r\n/БТА/", "date": "2018.05.25", "title": "Бум на цените на бензина в Гърция – €2 за литър"}
{"url": "https://www.dnes.bg/world/2018/05/25/maduro-obvini-sasht-skroiha-konspiraciia-sreshtu-venecuela.377451", "text": "Венецуелският президент Николас Мадуро, преизбран в неделя и встъпил вчера в длъжност, обвини САЩ, че са скроили \"конспирация\" срещу страната му, предаде Франс прес.\n\r\nСлед като положи клетва пред Учредителното събрание, в което влизат единствено негови привърженици, Мадуро отпътува за министерството на отбраната, където армията - негов решаващ съюзник, \"препотвърди лоялността си\" към държавния лидер.\n\r\nПо време на втората церемония Мадуро съобщи, че са арестувани група военни, обвинени в \"конспирация\". Не се знаят чиновете и броят на задържаните, заговорничели според него по нареждания от САЩ и Колумбия с цел \"да бъдат суспендирани изборите\" от неделя.\n\n\r\r\n                    \r\n                    Според президента социалист заподозрените са признали, че \"са се продали на предатели, които са им плащали в долари от Колумбия, за да предадат честта, морала и лоялността на нашите въоръжени сили\".\n\r\nПетдесет и петгодишният президент, който е на власт от 2013 г., положи клетва вчера, но новият му шестгодишен мандат започва на 10 януари, пише БТА.\n\r\nМадуро каза, че в страната са открити заговори, финансирани, насочвани и насърчавани от САЩ, съобщи ДПА. Крайната им цел била държавен преврат.\n\r\nСпоред публикации в медиите общо 15 военнослужещи от флота, военновъздушните сили и националната гвардия са били задържани преди изборите и обвинени в заговор. По думите на Мадуро ръководителят им е избягал в Колумбия.\n\r\n\r\n ", "date": "2018.05.25", "title": "Мадуро обвини САЩ: Скроиха конспирация срещу Венецуела"}
{"url": "https://www.dnes.bg/health/2018/05/25/v-sedmicata-na-shtitovidnata-jleza-danni-za-zaboliaemostta-u-nas.377455", "text": "Всеки десети българин е с тиреоидно заболяване, но не знае, защото липсва скрининг. От 25 до 31 май в България ще се проведе, станалата вече традиционна Седмица на щитовидната жлеза, организирана от Сдружението на засегнатите от болести на щитовидната жлеза (ВИОМ).\r\nРазговаряме с Мария Силяновска, председател на Сдружението на засегнатите от болести на щитовидната жлеза (ВИОМ) и основен двигател на кампанията за проблемите, с които се сблъскват българските пациенти с тиреоидни заболявания, какво трябва да се промени и на какво могат да разчитат в рамките на седвицата на щитовидната жлеза.\r\n \r\n\r\n \r\nНямам точна информация в световен мащаб, но в България всеки един от 10 души страда от заболявания на щитовидната жлеза, като най-често срещаното е хипотиреоидизъм. \r\r\n                    \r\n                    \r\n \r\nОколо 300 - 350 на година са новооткритите случаи. Информацията за реалния брой в раковия регистър не е точна, тъй като поради спецификата на заболяването, има пациенти, които въобще не са заведени в регистъра.\r\n \r\n\r\n \r\nРазбира се, това е фундамент за раковите заболявания, но трябва група ентусиасти, които да поработят \"про боно\" за подобряване на системата за отчитане и нещата ще се случат.\r\n \r\n\r\n \r\nОпределено диагнозата, често, (но не само в България ) се поставя не навреме. Това се дължи на факта, че обикновено симптомите са нетипични и пациентите първоначално се лекуват от други заболявания като метаболитни, кардиологични, нервно – психически. Наличието на репродуктивни проблеми също може да се дължи на проблеми със щитовидната жлеза.\r\n \r\n", "date": "2018.05.25", "title": "В Седмицата на щитовидната жлеза – данни за заболяемостта у нас"}
{"url": "https://www.dnes.bg/stranata/2018/05/25/dyrvo-vyrhu-kola-v-plovdiv-po-chudo-niama-raneni.377453", "text": "Дърво падна върху автомобил в центъра на Пловдив и го повреди сериозно. По чудо няма пострадали.\r\nИнцидентът е станал тази сутрин на метри от Съдебната палата.\r\nСпоред собственика на колата жители на квартала многократно са подавали сигнали за дървото, но без резултат, съобщи bTV.\r\nМъжът се закани да съди общината.\r\nОт общината обещаха коментар, но по-късно.", "date": "2018.05.25", "title": "Дърво върху кола в Пловдив, по чудо няма ранени"}
{"url": "https://www.dnes.bg/world/2018/05/25/myj-otkri-strelba-v-restorant-v-oklahoma-rani-dvama.377458", "text": "Въоръжен с пистолет мъж влезе в ресторант в Оклахома сити - столица на едноименния американски щат, и откри огън, ранявайки двама души. \r\nТой бе застрелян на място на паркинга пред ресторанта от въоръжен цивилен мъж, станал случаен свидетел на случилото се, предаде Асошиейтед прес.\r\nДрамата се разиграла около 18:30 ч местно време снощи в ресторант, намиращ се на брега на езеро Хефнър. \r\nРанените - жена и непълнолетна девойка, са били оперирани от раните си в местна болница и са без опасност за живота. Един мъж си е счупил ръката, опитвайки се да избяга от мястото на стрелбата. \r\nНе се разкрива самоличността на участниците и засегнатите при инцидента.\r\nСпоред местен полицай мотивите на нападателя са неизвестни. В ход е разследване.\r\n ", "date": "2018.05.25", "title": "Мъж откри стрелба в ресторант в Оклахома, рани двама"}
{"url": "https://www.dnes.bg/obshtestvo/2018/05/25/veganite-iarostno-zahapaha-zooparkovete-zatvorete-gi.377435", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nВегани излизат на протест в началото на юни с искане за затваряне на Софийската зоологическа градина. \n\r\nСпоред представители на Българския вегански съюз условията, в които са отглеждани животните, са мизерни. \n\r\nВеганите настояват животните да бъдат моментално освободени и пуснати в защитени паркове.\n\r\n\"Искаме зоопаркът тотално да се затвори. Редица случаи има на избягали животни от зоопарка. Факт е, че животните страдат. Това не е безопасно място за животните. Те развиват зоокоза, болест, която променя поведението им. Образователният ефект не е факт, тъй като зоопаркът учи децата да виждат животните депресирани и затворени. Имаме технологии за холограми и добавени реалности – няма нужда да имаме животни в клетка\", изтъкна лидерът на веганите Никола Донев.\r\n                    \r\n                    \r\nДиректорът на столичния зоопарк Добромир Бориславов категорично отрече твърденията на веганите и подчерта, че за 130 години история на парка, всичките милиони посетители са учени на любов към природата и животните.\n\r\n\"В момента в зоопарковете са останали много редки видове, които в природата почти ги няма. Позицията на веганите сочи за неразбиране на темата. Те могат ли да вземат отговорност за това, което искат? Животните в зоопарка живеят повече, отколкото в природата. Исканията им са далеч от истината. Абсолютно невярно е, че тук има некомпетентни хора. Дори ни търсят, ако става дума за проблем с екзотично животно\", посочи Бориславов пред репортера на  Димитър Димитров.\n\r\nПо думите на Донев протестът на веганите ще бъде на 10 юни в 12 часа пред главния вход на Софийския зоопарк.", "date": "2018.05.25", "title": "Веганите яростно \"захапаха\" зоопарковете: Затворете ги!"}
{"url": "https://www.dnes.bg/stranata/2018/05/25/77-godishna-velosipedistka-zagina-blysna-ia-kola.377469", "text": "77-годишна велосипедистка е загинала, след като е блъсната от лек автомобил на пътя между село Раданово и Полски Тръмбеш, съобщиха от полицията във Велико Търново. \r\nПроизшествието е станало в сряда сутринта. \r\nПо първоначална информация лек автомобил \"БМВ\", управляван от 21-годишна жена от Велико Търново, движещ се от село Раданово в посока Полски Тръмбеш, е блъснал движещата се в насрещното платно велосипедистка. В резултат на това е пострадала 77-годишна жена от село Раданово. \r\nТя е била настанена във великотърновската болница за лечение, където по-късно е починала. \r\nВодачът на автомобила е изпробван за употреба на алкохол, пробата е отрицателна. Взета й е кръвна проба. \r\nПричините за произшествието са в процес на изясняване. По случая е започнато досъдебно производство.", "date": "2018.05.25", "title": "77-годишна велосипедистка загина, блъсна я кола"}
{"url": "https://www.dnes.bg/balkani/2018/05/25/ot-skopie-borisov-se-bori-lyvski-i-smelo-za-balkanite.377466", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nБългарският премиер Бойко Борисов се бори \"лъвски смело\" за Западните Балкани и за Македония. Това обяви бившият македонски премиер Владо Бучковски в предаването \"Светът е бизнес\" на  с водещ Николай Кръстев.\r\nСпоред него Западните Балкани са на кръстопът - или ще бъдат, или няма да ги има, а конференцията \"Европейски съюз - Западни Балкани\" може да ги върне в дневния ред на Европейския съюз.\r\nБучковски е категоричен и че национализмът на Балканите е жив и може да бъде изтръгнат само чрез европеизация на Балканския полуостров.\r\r\n                    \r\n                    \"Според мен България направи много и това ние трябва да го признаем. Лъвски смело се бореше за Западните Балкани и по-специално за Македония вашият премиер Борисов. Реално лъвски и искрено казвам, че накара и останалите лидери на Европейския съюз да преосмислят значението на Западните Балкани и да разгледат шансовете тези държави да станат членове на Европейския съюз до 2025\", каза бившият македонски лидер.\r\nТой припомни, че години след приемането на България и Румъния в Европейския съюз е имало спорове сред западните политици дали се е избързало.\r\n\"Последва приемането на Хърватия, което изостри гранични проблеми. Хърватия има проблеми с Унгария. Тогава започна да се появява скептицизъм, относно разширяването\", каза Бучковски. Според него това се е оказало пагубно за модерните европейски политици на Западните Балкани.\r\n\"Възвърна се национализмът, върна се шовинизмът. Върнаха се дилемите дали има алтернативи, ако не ни иска Европейският съюз дали да не почукаме на вратата на Москва\", каза още Бучковски.\r\nЗатова той смята, че са много важни посланията от срещата \"Западни Балкани – ЕС\".\r\n\"За Македония няма по-голям съюзник от България в настоящия момент на пътя към Европейския съюз и НАТО\", категоричен е бившият македонски премиер. \"И се радвам, че мнозинството от гражданите на Македония сега го признава\", допълни той.\r\nБучковски смята, че подписаният миналата година договор за приятелство между София и Скопие  е отворил реална нова страница в отношенията между двете държави.\r\n\"Огромна помощ, която България може да даде на Македония, е да спомогне за решаването на споровете между Сърбия и Косово, защото без да се преодолее тази пречка и Сърбия не може да бъде членка на ЕС\", добави бившият македонски премиер. \r\n\"Трябва да признаем, че не може на Балканите само най-малката държава - Черна гора - да бъде сигурна за членството си в ЕС. Естествено е, заедно с Македония, и Сърбия до 2025 година да стане членка на Европейския съюз, след това е Албания и след това всички заедно да помогнем и Косово и Босна и Херцеговина да влязат в ЕС\", каза още Бучковски.\r\nТой коментира и въпроса за положението на българите в съседна Македония. Според него македонските граждани, които се определят като българи, трябва \"да правят това, което правеха през последните месеци\".\r\n\"Имат възможност без предразсъдъци и в съответствие с подписания договор всеки да бъде такъв, какъвто се чувства\".\r\nБучковски смята, че политическата партия, формирана от българите, които са родени в Македония, не само ще бъде конкурентна на политическата сцена, но и ще победи много предразсъдъци.\r\nОтносно съвместната комисия за историческото минало той каза, че е време \"веднъж завинаги историята да бъде върната на историците, а политиците, които днес са начело на двете държави, да градят нашето настояще\".\r\n", "date": "2018.05.25", "title": "От Скопие: Борисов се бори лъвски и смело за Балканите!"}
{"url": "https://www.dnes.bg/teatar/2018/05/25/vasil-mihailov-poluchi-pocheten-askeer.377467", "text": "\n\r\nЗа 28-ми път Фондация \"Академия Аскеер\" връчи своите награди за постижения в театралното изкуство. \r\nЦеремонията по раздаването на престижните статуетки беше в театър \"Българска армия\", вчера, 24 май - Денят на българската писменост, просвета и култура. \r\nМинистърът на културата Боил Банов и министърът на отбраната Красимир Каракачанов бяха патрони на събитието, което беше отбелязано с празничния спектакъл \"Театърът - моята страст\".\r\nГолемият актьор Васил Михайлов беше удостоен с наградата за цялостен принос към театралното изкуство. \r\n\"Хайдути много, воеводи няма\" - казва във видеоклипа, с който беше представен, Васил Михайлов.\r\r\n                    \r\n                    \"С радост бих отстъпил място на младите, но, докато започнат да играят войводи, трябва да изиграят много четници - сподели още актьорът и призна, че винаги е искал да играе малкия човек, но все му давали роли на царе. - Човек и добре да живее, го докарва до цялостен принос\".\r\nТой каза, че има четири празника - наградата, 24 май, 80-годишнината си и най-големия - турнетата из цяла България, където хората посрещат трупата на Военния театър с много любов, цветя и песни.\r\nОбсъжданият напоследък артист Захари Бахаров, заради изявата му като водещ и на малкия екран, беше в компанията на съпругата си Дияна на събитието, на което бе награден за главна мъжка роля в моноспектакъла \"Чамкория\" - постановка на Явор Гърдев.\r\nКолежката му Мария Стефанова, която се завърна, след 25 години отсъствие, на сцената на Народния театър \"Иван Вазов\", беше почетена с \"Аскеер\" за водеща женска роля спектакъла \"Три високи жени\" от Едуард Олби на Стефан Спасов.\r\n\"Не знаете какво щастие е за мен да съм отново сред вашата бурна младост, сред вашия талант и щедрост - обърна се към колегите си актрисата и им благодари. - Поклон на прекрасната публика и нека да пребъде българският театър\".\r\nЖурито определи още десет театрали, които получиха статуетки \"Аскеер\", създадени от Георги Чапкънов, предава БТА. За изгряваща звезда тя отиде при Веселин Петров за ролите на Труфалдино и Панталоне в \"Кралят Елен\".\r\nМалин Кръстев бе награден за поддържаща мъжка роля, в ролята на Дани Тейлър в \"Зимата на нашето недоволство\". \"Аскеер\" за поддържаща женска роля взе Ана Пападопулу за ролята на Бърди в \"Лисичета\". \r\nСтатуетката за сценография отиде при Марина Райчинова за спектакъла \"Франкенщайн\". Нина Пашова беше почетена за костюмография, а за театрална музика - Петър Дундаков.\r\nРежисьорът Иван Пантелеев беше оценен за \"NеоДачници\" - постановка, която се окичи с престижното отличие и за най-добро представление.\r\nЧестта да получи приз са съвременна българска драматургия се падна на \"Цветът на дълбоките води\" от Оля Стоянова.", "date": "2018.05.25", "title": "Васил Михайлов получи почетен \"Аскеер\""}
{"url": "https://www.dnes.bg/notifikacii/2018/05/25/piian-shofior-se-zabi-v-ograda-na-kyshta.377454", "text": "Пиян шофьор е катастрофирал късно вечерта на 24 май в Шабла, съобщават от Областната дирекция на МВР в Добрич.\r\nОколо 23:30 часа е получено съобщение за възникнало ПТП с материални щети в град Шабла.\r\nНа място е установено, че водач на лек автомобил \"Опел\" с добричка регистрация, поради движение с несъобразена скорост, губи контрол над МПС и се блъска в ограда на частен до по ул. \"Боровец\". \r\nПри извършената проверка с техническо средство цифровата индикация отчита наличието на 2,11 промила в издишания от водача въздух. \r\nС полицейска мярка за срок от 24 часа е задържан шофьорът – 27-годишен мъж от града. По случая е образувано бързо полицейско производство.", "date": "2018.05.25", "title": "Пиян шофьор се заби в ограда на къща"}
{"url": "https://www.dnes.bg/obrazovanie/2018/05/25/kak-decata-da-chetat-poveche.377476", "text": "Новата онлайн платформа „Компас за родители в света на детските книги\" ще бъде съвсем нов продукт, в който с помощта на активни филтри родителят ще може да създаде един моментен, почти точен образ на своето дете. Това каза Валентина Стоева, основател на фондация „Детски книги“, в ефира на .\r\nИзползвайки тези филтри, платформата ще може да предложи най-подходящите заглавия за този тип дете. След това, с помощта на бутон, родителят ще може да се сдобие веднага с избираните книги, допълни още Стоева. Целта на е платформата е да бъде в улеснение на родителите. С помощта на активните филтри да подбере подходящите за него четива, след това обаче заедно да споделят емоцията от четенето. Четенето е емоция и изключително дълбока връзка, която се създава между родителя и детето, поясни Стоева.\r\r\n                    \r\n                    Според основателката на платформата детската литература е подходяща и за възрастни, просто е написана по такъв начин, че и децата да открият поуките в нея. По думите ѝ децата имат нужда от водач, но и от приятел, за да обсъждат книгите. Родителят е този, който може да прецени дали дадена поредица е подходяща за неговото дете - включително като език или теми, които се разглеждат в тях, а детската литература дава отговор на детските въпроси, каза още Стоева.\r\nС моите колеги всеки ден, чрез ревюирането на книги, целим именно да предложим на родители и деца един богат каталог от книги. Те да прочетат ревюто, защото това не е анотация или информация от самото издателство, а е прочит на нашия екип. По този начин родителите са подготвени за съдържанието на книгата и могат да преценят дали нещо ще ги притесни и отговаря ли на типа на тяхното дете.\r\nПовече за четенето при децата и предпочитаните от тях книги вижте на ", "date": "2018.05.25", "title": "Как децата да четат повече?"}
{"url": "https://www.dnes.bg/stranata/2018/05/25/uchenik-pripadna-na-maturata-prebili-go-den-po-rano.377460", "text": "Ученик припадна по време на матурата по български и литература в понеделник след като бил пребит няколко дни по-рано.\r\n18-годишният младеж бил нападнат и бит в Градския парк в Разград в навечерието на матурите и на абитуриентския си бал. Инцидентът е станал малко преди полунощ на 18 май.\r\nМомчето било прието в болница, но е настояло пред лекарите да го освободят, за да се яви на държавните си изпити, тъй като имал намерение да кандидатства в университет.\r\nТака, въпреки здравословното си състояние, момчето се явило на матурата по български език и литература в понеделник. \r\nКъм края на държавния изпит обаче зрелостникът припаднал и отново бил откаран в болницата. За това разказа директорът на училище ПГПЧЕ \"Екзарх Йосиф\" Пейчо Георгиев, цитиран от \"Дарик\".\r\r\n                    \r\n                    Той поздрави младежа за куража и желанието да продължи образованието си, но изрази тревога от увеличаващата се агресия сред младите хора. Директорът разказа, че наскоро и друг възпитаник на Езиковата пострадал при побой.\r\nОт ОД на МВР-Разград потвърдиха за инцидента. Нападателите на младежа са все още неизвестни.\r\nПо случая е образувана проверка за нанасяне на телесни повреди по хулигански подбуди. Ако нараняванията се определят като тежка телесна повреда наказанието за извършителите е от 3 до 15 години лишаване от свобода, ако е средна телесна повреда - от 2 до 9 години, а ако е лека - до 3 години или пробация.", "date": "2018.05.25", "title": "Ученик припадна на матурата, пребили го ден по-рано"}
{"url": "https://www.dnes.bg/obshtestvo/2018/05/25/posledna-sreshta-s-boian-pod-shisha-pangma-edno-nekazano-sbogom.377419", "text": "Хората, видели и говорили за последно с Боян Петров, разказаха за срещата си с българина в подножието на връх Шиша Пангма, малко преди той да предприеме фаталното изкачване на осемхилядника.\r\nБоян изчезна в Хималаите в началото на май, бе издирван дни наред от опитни катерачи и шерпи в безпрецедентна спасителна акция на България, Китай и Непал. Търсенето обаче се оказа без резултат и българинът остана завинаги под Шиша Пангма.\n\n\n\r\n\"Оказа се, че ние сме били последните, които са си говорили с нашия голям приятел Боян Петров. Това се случи в лагер 1 и си разменихме приказки с човека, който е покорил множество осемхилядници\", разказа италианският катерач Адриано Бонмасар на завръщане в Италия, цитиран от \"Дарик\".\r\r\n                    \r\n                    Той и друг италиански алпинист, Романо Себастиани, са последните, които са общували с Боян в подножието на Шиша Пангма. Подобно на него те също се били устремили към върха, но се отказали заради тежките метеорологични условия.\r\n\"Тогава ние решихме да слезем надолу, защото времето беше лошо, но той реши да тръгне сам нагоре. Не мога да си представя, че в този момент сме си казвали \"сбогом\" с него\", сподели още Адриано Бонмасар.\r\nДвамата италиански алпинисти също бяха в неизвестност за няколко дни, но в крайна сметка успяха да се приберат още преди да започне спасителна акция по издирването им. Сега разказаха за моментите си с Боян Петров в подножието на Шиша Пангма.\r\n\"Върнахме се от Хималаите с множество силни емоции. Изпитахме и много тежки моменти, но винаги сме знаели, че разполагаме с физическите и менталните качества да се справим с условията. С Романо бяхме в абсолютна хармония и си подавахме ръка в най-тежките мигове\", разказа Адриано Бонмасар, цитиран пот Gong.\r\n\"Но имаше един, който беше особено трагичен. Оказа се, че ние сме били последните, които са си говорили с нашия голям приятел Боян Петров. Това се случи в лагер 1 и си разменихме приказки с човека, който е покорил множество осемхилядници\", допълни той.\n\r\n ", "date": "2018.05.25", "title": "Последна среща с Боян под Шиша Пангма: Едно неказано \"сбогом\""}
{"url": "https://www.dnes.bg/world/2018/05/25/s-voden-pistolet-v-ryka-baba-zlatka-vdigna-na-krak-miunhen.377420", "text": "Българската баба Златка вдигна на крак полицията в Мюнхен и пътниците в един от влаковете на градската железница, след като ги изплаши сериозно с детски воден пистолет.\r\nЖената живее тихо и кротко със семейството си в градчето Гемеринг край Мюнхен, но преди дни стана причина за мащабна акция на полицията на централната гара на баварската столица.\r\nБългарката пътувала с двете си внучета и две други деца. Едното от децата, малкият й внук Християн (на 3 години) поискал да му даде бонбон и баба Златка бързо отворила чантата си в търсене на лакомството, разказва \"Монитор\".\r\nДокато тършувала из багажа си, жената извадила водния пистолет на момчето, което се превърнало във фаталната й грешка.\r\r\n                    \r\n                    Покрай последните терористични атаки и по-специално тази в търговски център на Мюнхен, местната полиция, както и жителите на града, са особено чувствителни, когато видят оръжие на публично място.\r\nШашнатите пътници, които забелязали пистолета в чантата на баба Златка, веднага съобщили за това по специалната връзка с машиниста. Той пък веднага извикал полиция. \r\nНа следващата станция – централната гара на Мюнхен – чакал полицейски екип, готов на всичко, защото  съобщението било достатъчно тревожно - \"Жена с огнестрелно оръжие в железницата\".\r\n\"В интерес на истината водното пистолетче изглеждало съвсем като истинско\", коментира по-късно говорителката на местната полиция Петра Видман, цитирана от в. \"Билд\".\r\nБаба Златка била арестувана, а оръжието – конфискувано. Жената била отведена в близкия полицейски участък заедно с четирите деца. \"Много се уплаших – казва тя – Навсякъде имаше полиция, всички бяха въоръжени\".\r\nГрадската железница била блокирана за около 20 минути.\r\nБългарката била принудена да плати 100 евро залог за \"носене на оръжие, което прилича на истинско\".\r\nМестната полиция призовава жителите да избягват да носят подобни \"играчки\", защото макар и да не са истински, те предизвикват паника в обществото. ", "date": "2018.05.25", "title": "С воден пистолет в ръка: Баба Златка вдигна на крак Мюнхен"}
{"url": "https://www.dnes.bg/zvezdi/2018/05/25/klaus-maine-na-70-roklegendata-ot-skorpiyns.377318", "text": "\n\r\nНа 25 май рожден ден празнува един от най-известните и емблематични гласове в рока – вокалистът на \"Скорпиънс\" Клаус Майне. Той е роден през 1948 година във Ведермарк, Западна Германия.\n\r\nЗа разлика от повечето си колеги, които сменят групите в своята кариера, целият си жизнен път като музикант Майне е прекарал в създадената от него и най-добрият му приятел Рудолф Шенкер група \"Скорпиънс\". Нейното начало е дадено през 1969 година, а музикалният й живот продължава и до днес.\n\r\nОще от дете разбира, че музиката е неговият живот. На 10-годишна възраст той вече пее, а малко по - късно баща му подарява първата китара.\r\n                    \r\n                    \r\n1981 година е много тежка за музиканта. За известно време той губи гласа си след световното турне на групата. Лекарите дори му препоръчват да смени професията си, но в крайна сметка Клаус Майне се завръща в групата.\n\r\nПо-голямата част от текстовете на \"Скорпиънс\" са написани от него\n\r\nКласиран на 22-ро място от Hit Parader в класацията за най-великите хеви метъл вокалисти на всички времена.\n\r\nКлаус Майне и съпругата му Габи са женени от март 1976 година.\r\nИма един син.\n\r\nМузикантът споделя, че един от най-големите фенове на групата е Михаил Горбачов.\r\n", "date": "2018.05.25", "title": "Клаус Майне на 70: Роклегендата от \"Скорпиънс\""}
{"url": "https://www.dnes.bg/usa/2018/05/25/po-vsiako-vreme-phenian-e-gotov-na-pregovori-sys-sasht.377421", "text": "Северна Корея е готова да преговаря със САЩ по всяко време, въпреки решението на американския президент Доналд Тръмп да се откаже от планираната среща на високо равнище със севернокорейския лидер Ким Чен-ун. \r\nТова обяви в изявление първият заместник-външен министър на Северна Корея Ким Ге-гуан пред Корейската централна телеграфна агенция, съобщиха световните агенции, цитирани от БТА.\r\n\"Изразяваме отново готовността си да седнем със САЩ лице в лице и да разрешим проблемите по всяко време и във всякакъв формат\", заяви заместник-външният министър. Той добави, че решението на Вашингтон да се откаже от преговорите \"не отговаря на желанията на света\". \n\n\n\r\r\n                    \r\n                    Той нарече отказа на Тръмп да се види с Ким Чен-ун \"едностранно решение на САЩ\", което показвало колко сериозна е неприязънта между двете страни. Това, според корейския дипломат, само подчертавало спешната нужда от среща между лидерите им, за да се подобрят враждебните отношения.\r\n\"Нашата решимост да направим всичко по силите си за мира и стабилността по света и на Корейския полуостров остава непоклатима и сме готови да дадем на САЩ време и възможности\", каза Ким Ге-гуан\r\nВчера високопоставен представител на Белия дом заяви, че САЩ са взели решението за отмяна на срещата на върха, след като Пхенян е нарушил обещания и е прекъснал линия за пряка комуникация с Вашингтон, припомня Ройтерс.\r\nТой добави, че Тръмп лично е диктувал всеки ред от съобщението към Ким Чен-ун.\r\nБелият дом заяви вчера, че приветства съобщението за разрушаването на ядрения полигон \"Пунгери\", но САЩ не са уверени, че то е направено по необратим начин. Вашингтон е получил уверение, че на разрушаването ще присъстват експерти, одобрени от двете страни, но това не се е случило.\r\nЮжнокорейският президент Мун Дже-ин и британската премиерка Тереза Мей изразиха вчера съжаление за решението на САЩ. \r\n ", "date": "2018.05.25", "title": "По всяко време: Пхенян е готов на преговори със САЩ"}
{"url": "https://www.dnes.bg/snimka-na-denia/2018/05/25/i-dnes-sutrin-slynce-sledobed-buri-i-gradushki.377422", "text": "Слънчево време до обяд . Следобед отново ще се развива купеста и купесто-дъждовна облачност и на много места ще има краткотрайни валежи от дъжд с гръмотевични бури, ще има условия и за градушки.\r\nЩе духа слаб до умерен вятър от изток-североизток. Максималните температури ще са между 25° и 30°. Атмосферното налягане ще е около средното за май и ще е без съществена промяна, съобщиха синоптиците от НИМХ при БАН, цитирани от \"Фокус\".\r\nПо Черноморието облачността ще е по-често значителна с краткотрайни валежи от дъжд и гръмотевици. Ще духа слаб до умерен вятър от север-североизток. Максимални температури на въздуха – между 22° и 25°. Температурата на морската вода е 20-23°.\rВълнението на морето ще е 2-3 бала. В планините преди обяд ще е предимно слънчево, но около и след пладне отново ще се развива купеста и купесто-дъждовна облачност, на места ще има краткотрайни валежи придружени с гръмотевици.\r\nЩе духа умерен, временно силен вятър от изток-североизток. Максималната температура на височина 1200 метра ще е около 17°, на 2000 метра – около 10°.\r\n ", "date": "2018.05.25", "title": "И днес: Сутрин слънце, следобед бури и градушки"}
{"url": "https://www.dnes.bg/politika/2018/05/25/premieryt-borisov-na-audienciia-pri-papata-v-rim.377423", "text": "Премиерът Бойко Борисов ще бъде приет на аудиенция от главата на Римокатолическата църква папа Франциск.\r\nБорисов е на официално двудневно посещение в Рим и  Ватикана по случай празника на българската просвета и култура. Това ще е втората среща на българския премиер с папа Франциск, припомня БНР.\r\nДвамата разговаряха във Ватикана преди три години, отново през май.\r\nПо традиция  Негово Светейшество ще посрещне българската делегация в Апостолическия дворец, който представлява комплекс от сгради, строени в различни епохи - между 12 и 19 век. \n\n\r\nЗападно- и Средноевропейският митрополит Антоний, който представлява Българската православна църква в делегацията, нарече мисията на Светите братя „историческо събитие“.\r\r\n                    \r\n                    \"Това е историческо събитие, което преди доста векове назад братята Кирил и Методий извършиха, отивайки  за да бъдат благословени и да получат разрешението от папата, за да можем всички ние в момента, благодарение на тях, да разбираме своята вяра с умовете и със сърцата си.\", каза той.\r\nПреди да отпътува за София, министър-председателят ще се срещне и с държавния секретар на Ватикана кардинал Пиетро Паролин.\r\nБългарската делегация е подготвила три подаръка за главата на Римокатолическата църква, информира bTV.\r\nТова са копие на уникалното четвероевангелие на Иван Александър, картина на художника Павел Митков и 33 маслодайни рози от Казанлъшко. Евангелието е изработено през 1355 г. Картината на Митков е изображение на Св.\r\nИван Рилски пред пещерата му. А маслодайните рози ще бъдат засадени в Рим.\r\n ", "date": "2018.05.25", "title": "Премиерът Борисов – на аудиенция при папата в Рим"}
{"url": "https://www.dnes.bg/eu/2018/05/25/veche-v-sila-novi-evropravila-za-lichnite-danni.377424", "text": "Днес влиза в сила Общ европейски регламент за защита на личните данни, с който се въвеждат или разширяват съществуващи права, които засягат всички европейски граждани. Новите правила налагат редица задължения за компаниите, които варират според мащаба и начина на използване на данните, пише БТА.\r\nЕто някои от основните правила в общоевропейския регламент, много от които вече са гарантирани от различни национални закони:\r\n- Правото да си информиран: щом потребител на интернет предоставя за ползване част от личните си данни, отсега нататък той ще трябва да знае за какво ще бъдат използвани те, колко време ще се съхраняват и дали ще напускат пределите на Европейския съюз, като информацията за това трябва да е \"ясна и проста\".\r\r\n                    \r\n                    - Правото на достъп до личните данни, на коригиране и на премахването им: потребителят на дадена услуга трябва да може безпроблемно да поиска копие от личните си данни. В случай на грешка, особено ако тя би могла да нанесе щета, организацията или компанията е длъжна при поискване да поправи в най-кратък срок съхраняваната информация. Потребителят може също да поиска заличаване на данни, като оттегли съгласието си за ползването им.\r\n- Правото да бъдеш забравен: вече известно на интернет-потребителите, това право позволява заличаване на линкове. Това означава при търсене на съдържание повече да не се появяват линкове, които ощетяват дадено лице. Теоретично обаче това право не се отнася за свободата на изразяване или информираност и не се прилага в случай, че общественият интерес има превес.\r\n- Правото на прехвърляне на данни: по правило смяната на доставчика на даден електронен адрес, без да се изгуби предишната кореспонденция, е възможно по силата на принципа за \"преносимост на данните\". Това обаче може да засегне доставчика на електроенергия или банка например. Компанията, която потребителят напуска, трябва да може да прехвърли данните към новия доставчик или, ако това не е възможно, да предаде всички данни на потребителя във файлов формат, който позволява въвеждането им в друга система.\r\n- Правото на достъп до автоматизирана система: тъй като алгоритмите играят все по-важна роля в процесите по вземане на решение, например за влизане в университет, трябва да е налице и възможност за оспорване и искане на човешка намеса.\r\n- При незачитане на тези права има възможност да се подаде възражение пред Националната комисия за информатика и свободи (НКИС) във всяка европейска страна, която ще има грижата да го предаде на комисията в страната, където се намира съответната компания или организация. Окончателното решение ще се взема от групата на всички национални комисии - Г28 - и ще е в сила във всички европейски страни.\r\nКомпаниите са засегнати в различна степен в зависимост от типа данни, които събират, от начина на ползването им или обема им. Основното при тези най-често малки и средни фирми е да е защитена базата данни на клиентите или доставчиците им.\r\nКомпаниите трябва да посочват ясно данните, които са им необходими, както и начина за защитата им. Те са длъжни да ги актуализират редовно, но също да информират клиентите или подизпълнителите за събираните данни и целта на събирането им, както и за всички необходими средства за гарантиране на правата им.\r\nКомпаниите ще са длъжни да посочат кой отговаря за базите данни и кой във фирмата има достъп до тях. Освен това те ще трябва да осигурят всички необходими мерки за защита, особено на данните от деликатно естество.", "date": "2018.05.25", "title": "Вече в сила: Нови европравила за личните данни "}
{"url": "https://www.dnes.bg/world/2018/05/25/sasht-zabraniha-vnosa-na-pamuk-ot-turkmenistan-izpolzva-se-robski-trud.377426", "text": "САЩ забраниха вноса на памук от Туркменистан поради разкрития, че страната използва робски труд при производството му, предаде Ройтерс.\r\nГраничната служба на САЩ ще връща всички доставки на памук от централноазиатската страна. Те нарушават закон от 2016 г., забраняващ вноса на стоки, при производството на които е използван робски труд.\r\nМинистерството на труда на САЩ съобщава, че в властите на бившата съветска република използва робски труд при производството на памук. \r\n \r\n/БТА/", "date": "2018.05.25", "title": "САЩ забраниха вноса на памук от Туркменистан, използва се робски труд"}
{"url": "https://www.dnes.bg/notifikacii/2018/05/25/kola-bomba-izbuhna-v-bengazi-nai-malko-sedem-sa-ubiti.377425", "text": "Кола-бомба избухна в центъра на Бенгази, който се намира в източната част на Либия. Най-малко седем души са убити на място, а около 20 други ранени, заяви местен представител на силите за сигурност пред AFP, пише \"Фокус\".\r\nБомбата е експлодирала близо до хотел \"Tibesti\" на натоварена улица, където много хора отиват да празнуват по време на месеца на Рамазан, заяви представителят, добавяйки че жертвите са цивилни.\r\nНикоя групировка все още не е поела отговорност за атаката.\r\n ", "date": "2018.05.25", "title": "Кола-бомба избухна в Бенгази, най-малко седем са убити"}
{"url": "https://www.dnes.bg/za-da-se-razbirame/2018/05/25/koi-sa-neshtata-koito-nikoga-niama-da-chuete-ot-bogatash.377352", "text": "Някои хора имат усет за печелене на пари. Да си съобразителен, предприемчив и смел са само част от качествата, които помагат в забогатяването.\r\nБогатите хора си вярват. Те знаят, че успехът се усмихва на смелите. Затова не се страхуват да опитват въпреки риска от провал.\r\nИма някои фрази, които те не само не употребяват, но и вярват, че подобни нагласи пречат на успеха и просперитета.\r\nКои са нещата, които никога няма да чуете от устата на един забогатял човек?\r\n\r\nКогато разберете фундаменталната разлика между тези две неща, може би ще имате шанс да натрупате мечтаното богатство. Едно е да спестяваш, да къташ за черни дни, а съвсем различно е да вложиш парите си в проект, който създава условия за възвръщаемост и умножаването им.\r\r\n                    \r\n                    \r\nБогатите са забогатели, защото дори за миг не са си мислели, че няма да успеят. Те не се страхуват да предприемат крачки, носещи риск. За да спечелиш трябва да дадеш нещо от себе си, понякога с неясен завършек. Управлението на парите и развиването на потенциала им е характерна черта на успелите хора.\r\n", "date": "2018.05.25", "title": "Кои са нещата, които никога няма да чуете от богаташ?"}
{"url": "https://www.dnes.bg/index/2018/05/25/receptata-dnes-desert-s-maskarpone-i-malini.377277", "text": "\r\n1 пакет какаови бисквити\r\n250 г пресни малини\r\n1 пакет дребни целувки\r\n150 г маскарпоне\r\n100 г заквасена сметана\r\n2 супени лъжици пудра захар\r\nШоколадови стърготини\r\n50 г масло\r\n \r\n\r\n \r\nРазтопете маслото за 1-2 минути в микровълновата. Натрошете бисквитите и ги оваляйте в маслото. Подредете бисквитените трохи на дъното на чаши за десерт. В отделна купичка смесете маскарпонето със заквасената сметана и пудрата захар. \r\n \r\nВърху пласта с бисквитите поставете 2-3 супени лъжици от маскарпонената смес във всяка чаша. Отгоре поставете няколко пресни малини и още малко бисквитени трохи. Върху тях гарнирайте със съвсем малко крем и 1-2 целувки. Поръсете с шоколадови пръчици или стърготини.\r\n\r\n", "date": "2018.05.25", "title": "Рецептата Dnes: Десерт с маскарпоне и малини"}
{"url": "https://www.dnes.bg/rusia/2018/05/25/ruski-pechat-bylgariia-smenia-kursa-po-energiinite-problemi.377428", "text": "\"Какво стои зад българския завой в енергетиката\" и ще може ли София да поправи поразваленото сътрудничество с Москва, пише в днешния си брой в. \"Независимая газета\".\n\r\nСпоред вестника московските анализатори не проявили особен ентусиазъм по повод посещението на българския президент Румен Радев в Русия тази седмица, защото са \"донякъде разочаровани\" от действията на българските власти, \"погребали през 2009 г. руския проект \"Южен поток\", на който Москва възлагаше специални надежди\".\n\r\nДошъл на власт през 2009 г., премиерът на България Бойко Борисов \"взе да се отказва от съвместните проекти с Русия с мотива, че те застрашават българската екология, суверенитет и цивилизационен избор. При все че всъщност, посочват експерти на Московския център \"Карнеги\", България прояви европейска солидарност, разчитайки, че в отговор ЕС ще й помогне да си уреди газовите проблеми\", пише изданието, цитирано от БТА.\n\n\n\r\r\n                    \r\n                    Според \"Независимая газета\" Борисов обаче е променил представата си за енергийното бъдеще на България, след като няколко години е обсъждал с европейските лидери своя проект за Балкански газов хъб, събиращ \"петрол от най-различни доставчици\", но не е получил подкрепа за осъществяването му.\n\r\nОчертава се България \"да смени своя курс, що се отнася до енергийните, а и не само до енергийните проблеми\", смята всекидневникът. Той напомня, че София \"не подкрепи инициативата на Румъния да се формира в Черно море постоянна флотилия на НАТО и не експулсира нито един руски дипломат след опита за отравяне на Скрипал във Великобритания\". Освен това България \"отложи покупката на нови изтребители от някой свой съюзник в НАТО, затова пък поднови преговорите с Москва за ремонт на МиГ-овете си на стойност 40 милиона евро\".\n\r\nИзданието вижда тук \"известно разочарование на българските политици от сътрудничеството с ЕС и НАТО\". Според Московския център \"Карнеги\" българското общество и политическият елит са \"много разочаровани от това, че честно и старателно са следвали изискванията на евроатлантическата солидарност, ограничавайки връзките с Русия, но не са получили от Запада никакво обезщетение за тъй отговорното си поведение\".\n\r\n\"Независимая газета\" дава за пример проекта за изграждане на АЕЦ \"Белене\", след който Западът оставил България \"сама със скъсани договори, международни арбитражни процеси и изплащане на обезщетение\".\n\r\nНо българското \"разочарование най-вероятно е само част от отговора. Основното е, че постепенно се променя силовият баланс, ярък пример за което са промените в политиката на САЩ в света. Русия повече или по-малко успешно се противи срещу наложените санкции. Между Европа и САЩ се очертава съществено разцепление по повод външната търговия и двата световни икономически центъра фактически са на ръба на търговска война. С други думи, светът става многополюсен и в тези условия европейските политици започват вече повече да мислят за интересите на собствените си държави. Това едва ли ще предизвика разпадане на ЕС или на НАТО. Но както сочи визитата на Румен Радев, центробежни тенденции съществуват\", добавя руският вестник.\n\r\n ", "date": "2018.05.25", "title": "Руски печат: България сменя курса по енергийните проблеми"}
{"url": "https://www.dnes.bg/world/2018/05/25/nai-malko-15-raneni-pri-vzriv-v-restorant-v-kanada.377427", "text": "Най-малко 15 души бяха ранени при експлозия в ресторант в канадската провинция Онтарио, съобщиха ДПА и Ройтерс, като се позовават на местни медии.\r\nЕксплозията станала в 22.30 часа местно време в индийски ресторант в град Мисисога, западно от Торонто, пише БТА. \r\nТрима от ранените са в тежко състояние.\r\nПолицията издирва двама мъже, заподозрени за взривяване на самоделна бомба в ресторанта.", "date": "2018.05.25", "title": "Най-малко 15 ранени при взрив в ресторант в Канада"}
{"url": "https://www.dnes.bg/temida/2018/05/25/korupciiata-v-kat-nagledno-50-leva-fish-i-50-leva-rushvet.377429", "text": "\r\nЛюбителско видео вади на показ корумпирани столични катаджии.\r\nНа записа се вижда как пътен полицай взима пари от шофьор, за да не му наложи по-сурова глоба. \r\nНе само това, но служителят на реда инструктира нередовния водач как да му даде рушвет по начин, който да не си личи.\r\n\"Бях спрял на бул. \"Васил Левски\" за около 2 минути да си купя нещо за хапване. Е, доста солено ми излезе - 50 лева фиш и 50 лева рушвет\", коментира авторът на клипа.\r\r\n                    \r\n                    На видеото полицаят му обяснява къде да остави парите, отбелязва, че: \"Щеше да го отнесеш яко\" и на два пъти подчертава: \"Трябва да почерпиш!\".\r\nПрокуратурата вече се занимава със скандалния запис след реакция и от страна на СДВР и дирекция \"Вътрешна сигурност\".\r\n\"Потвърждава се информацията, която първоначално е разпространена – че е поискан и взет подкуп\", посочи пред bTV говорителят на главния прокурор Румяна Арнаудова.\r\nУстановено е, че шофьорът, мотивиран от полицая да му даде рушвет, е бил без талон за технически преглед и е имал предишен фиш за нарушение – неправилно паркиране.\r\nПолицаят е служител на КАТ-Пътна полиция, като е ясна самоличността му, но Арнаудова не пожела да даде повече информация за него.\r\n\"Данните сочат на извършено престъпление – подкуп, класическата корупция, за която говорим в момента\", посочи тя. ", "date": "2018.05.25", "title": "Корупцията в КАТ – нагледно! 50 лева фиш и 50 лева рушвет"}
{"url": "https://www.dnes.bg/zvezdi/2018/05/25/skorostta-edva-ne-ubila-emiliia-sinyt-na-bashur-s-opasnost-za-jivota.377431", "text": "Попфолкпевицата Емилия и годеникът и Жорж Башур са катастрофирали на 37-ми километър на магистрала \"Тракия\" в посока Пловдив. \r\nВ произшествието не е участвал друг автомобил, а причината за него е висока скорост. Колата им е навлязла от сух в мокър участък и се е получил аквапланинг.\r\nЗад волана е бил синът на Башур, съобщава Нова тв. 19-годишният младеж е най-тежко пострадал и е с опасноста за живота. Тримата са настанени в болница \"Света Анна\".\n\r\nШофьорът е в много тежко състояние, с тежка черепно-мозъчна травма. Хоспитализиран е в реанимацията, съобщиха от болницата. Има опасност за живота му. \r\r\n                    \r\n                    Пътниците са мъж и жена, съответно с гръдна травма и лицева травма и са хоспитализирани в Клиника по хирургия и Клиника по ЛЧХ, допълват официално от лечебното заведение. \r\nВ 10:00 часа днес, в болницата ще има брифинг с допълнителна информация.\r\nЕмилия официализира връзката си с Жорж през март тази година, след като стана ясно, че двамата дори са се сгодили. По неофициална информация, двамата се готвеха и за сватба през това лято. \r\nЕмилия имаше дългогодишна връзка с Коко Динев, но той така и не я отведе до олтара, макар че го дари със син и дъщеря. \r\nПрез 2004 г. тя се венча за бизнесмена Красимир Георгиев, но бракът им издържа едва три години.\r\n ", "date": "2018.05.25", "title": "Скоростта едва не убила Емилия, синът на Башур с опасност за живота"}
{"url": "https://www.dnes.bg/televizia/2018/05/25/v-chest-na-jertvalite-jivota-si-v-edno-frensko-selo.377203", "text": "В четвърти епизод на седми сезон от сериала \"Едно френско село\" Жанин склонява Реймон да се кандидатира за кмет на Вилньов, под управлението на Де Гол.\r\nНа свой ред той трябва да убеди Антоан да се заеме с приготовленията на церемония в чест на четирима члена на съпротивата, жертвали живота си за да спасят цялата група...\r\nГледайте \"Едно френско село\" на 25 май от 20:30 часа по телевизия .", "date": "2018.05.25", "title": "В чест на жертвалите живота си в \"Едно френско село\""}
{"url": "https://www.dnes.bg/football/2018/05/25/stadionite-na-mondial-2018-volgograd-arena.377090", "text": "\"Волгоград Арена\" беше построен на мястото на бившия стадион на местния отбор Ротор. \r\nС разрушаването му и изкопите за подземни структури на новото съоръжение, бяха открити множество снаряди, оцелели от Втората световна война. Този факт е лесно обясним, защото стадионът се намира недалеч от хълма Мамаев Курган. На него се води Битката при Сталинград и нееднократно преминава от съветски в германски ръце.\r\n \r\n\"Волгоград Арена\" трябваше да има плувен басейн, училище за езда, десет фитнес зали, но идеята отпадна, за да се спестят средства. Капацитетът му е малко над 45 хиляди, а масивната му структура от стоманени въжета прилича на огромно колело със спици на велосипед. Това е най-голямото съоръжение в региона и след края на световното, ще бъде използван от Ротор.\r\n\r\n\r\n \r\n18 юни, група \"G\": Тунис – Англия\r\n \r\n22 юни, група \"D\": Нигерия – Исландия\r\n \r\n25 юни, група \"А\": Саудитска Арабия – Египет\r\n \r\n28 юни, група \"Н\": Япония – Полша \r\n \r\n", "date": "2018.05.25", "title": "Стадионите на Мондиал 2018: \"Волгоград Арена\""}
{"url": "https://www.dnes.bg/travel/2018/05/25/polovinata-plajove-po-moreto-bez-spasiteli-zashto.377432", "text": "Половината от плажните ивици по морето остават без стопани този туристически сезон.\r\nПричината е, че са отдалечени, труднодостъпни или не достатъчно атрактивни за потенциалните наематели.\r\nОт общо 109 плажни ивици по Южното Черноморие, до момента на концесия са отдадени 56, а на практика без спасители там остават 44 плажа. По Северното неохраняеми са 23 пясъчни ивици край Варна и 13 по Добруджанското Черноморие. \r\nСедем от тях са край Шабла, 4 – на територията на община Каварна и 2 – край Балчик. Очаква се броят им да намалее с 5, ако Министерството на туризма осигури спасителни постове на плаж \"Дуранкулак\", в т.ч. къмпинг \"Космос\", два поста на плаж \"Шабленска тузла - къмпинг \"Добруджа\", един пост на \"Русалка - голям плаж\" и два - на плаж \"Фиш-фиш - нов\" в община Балчик. Един пост да бъде разположен и на плаж \"Болата\".\r\r\n                    \r\n                    Най-голямата плажна ивица в областта, която остава без стопанин, е на морски плаж \"Дуранкулак – север 1\", която е с дължина 4216 м и чиста активна пясъчна площ 64,475 дка.\r\nБез стопани на юг са и трите екоплажове - \"Иракли\", \"Корал\" и \"Бяла Карадере\", показа проверка на \"Монитор\". \r\nРазчетите по общини сочат, че най-много ивици без спасители това лято ще има в община Царево, където неохраняеми остават 19 плажа.", "date": "2018.05.25", "title": "Половината плажове по морето – без спасители! Защо?"}
{"url": "https://www.dnes.bg/health/2018/05/25/12-navika-s-koito-uvrejdame-kosata-i-noktite-si.377355", "text": "Косата и ноктите са най-важните аксесоари за красота на една жена. Те обаче са крехки и могат да бъдат увредени с погрешни действия всеки ден. Без да си даваме сметка вредим на устойчивостта им и нарушаваме тяхната здравина и структура. Как?\r\nЯдем грешните храни\r\nВредните продукти на пазара, които ядем всеки ден, разрушават не само косата и ноктите, но и нашето здраве. Трябва да избираме определени храни, богати на хранителни вещества, омега-3 мастни киселини и минерали, защото подхранват косъма и ноктите и ги правят здрави и жизнени.\r\nПрекаляваме с употребата на нагряващи уреди\r\nСтилизирането на косата кара жените да се чувстват красиви и привлекателни. Но честата употреба на сешоари, преси, маши и други нагряващи уреди изтощава косата и я прави суха и лесно накъсваща се.\r\r\n                    \r\n                    Мием с агресивни шампоани\r\nЗа да бъде косата здрава е важно да избираме шампоани с неутрално pH, които не пресушават косъма и скалпа.\r\n", "date": "2018.05.25", "title": "12 навика, с които увреждаме косата и ноктите си"}
{"url": "https://www.dnes.bg/sofia/2018/05/25/leden-dush-za-sofiianci-toplata-voda-skacha-ot-iuli.377434", "text": "От 1 юли абонатите на топлофикацията в София ще плащат с около една десета по-скъпо за топлата вода и парното, сочат предварителните изчисления.\n\r\nТака от 1 юли столичните абонати може да плащат близо 106 лв. за мегават час с ДДС вместо досегашните 95,98 лв с ДДС, допълва \"Монитор\".\n\n \r\nПричината на вдигането на цената на топлинната енергия е скокът на природния газ. Главният доставчик на синьото гориво \"Булгаргаз\" е поискал от средата на годината цената да се вдигне от 352,65 лв. за 1000 куб. м на 418,59 лв. или с около една пета, което е обусловено от по-скъпите доставки, идващи от руския „Газпром“. Братушките се оправдават с поскъпването на петрола на международните пазари, чиито цени влияят, макар и с известно закъснение, на стойността на природния газ, внасян в България.\r\n                    \r\n                    \r\nСпоред енергийния експерт проф. Атанас Тасев от по-чувствително поскъпване на парното и топлата вода в София и другите по-големи градове ни спасява единствено субсидирането на производството на електроенергия от топлофикациите, която се изкупува на преференциални цени, а те от своя страна се субсидират от всички абонати на ерепетата.\n\r\nМалко над 100 лв. за мегаватчас с ДДС може да достигне и цената на парното и топлата вода и във Варна заради по-скъпия природен газ. Около трицифрената сума за единица консумирана енергия може да достигне и стойността на централното отопление във Враца. Във Велико Търново обаче луксът да имат парно и топла вода от местния тец ще им струва по около 114 кинта на мегаватчас. С около 5 лева над стотарката най-вероятно ще е цената на мегаватчас в Русе, а за абонатите на топлофикацията в Разград ще е почти 99 лв. за единица консумирана топлинна енергия.\n\r\nНай-ниска цена от около 82 лв. за МВтч се очаква да бъде цената за абонатите в Бургас след прогнозираното поскъпване на топлото с десетина на сто. Когато няма авария, парното и топлата вода в Перник също ще са под стотарка за единица консумирана енергия. След 1 юли абонатите в миньорския град ще плащат по 91,90 лв. за МВтч с ДДС.\n\r\nВ Пловдив от средата на годината вероятно стойността ще бъде около 105 лв. На мегаватчас. Въпросната цена обаче е доста по-ниска, отколкото очакваната в Разград от почти 130 лв. с ДДС за МВтч.\n\r\nПървоначалните прогнози за поскъпването на тока са за стойности около 2%, сочат предварителни разчети на КЕВР. Според тях увеличението за клиентите на ЧЕЗ ще е с 1,7%, за тези на ЕВН - 1,81%, а за клиентите на Енерго Про - с 2,6 на сто. Окончателното решение с колко ще поскъпне токът ще бъде взето след обществено обсъждане след около месец.", "date": "2018.05.25", "title": "Леден душ за софиянци: Топлата вода скача от юли"}
{"url": "https://www.dnes.bg/rusia/2018/05/25/vizitata-na-borisov-pri-putin-planirana-ne-bila-speshna.377437", "text": "Посещението на премиера Борисов в Русия се координира отдавна, то не е по спешност, настоя вицепремиерът и министър на външните работи Екатерина Захариева. \r\n\"Отдавна се координират Президентството в Русия и Министерския съвет. Срещите ще бъдат на 30 май. Темите на разговорите с Путин и Медведев ще са икономически и енергийни, туризъм, глобални теми. Знаете, че има идея за газов хъб Балкан. Знаете, че за България е много важно да получава директно доставките, а не да плаща за транзит\", допълни тя.\n\n\n\n\r\nВицепремиерът коментира и казуса с името на югозападанта ни съседка. \r\n\"Името Илинденска Македония беше изненада за нас. Радвам се, че все пак преговорите продължават и се надявам да се постигне съгласие. Възможно е там, където Македония няма посолство, да се обедини с посолство на България. Доста държави делят разходите си. Дипломатическите служители и от едната и от другата държава са на едно и също място, но делят разходите си по сграда, административно обслужване, счетоводство. Това е много добра идея и се надявам да се осъществи\", каза още тя пред БНТ. \r\r\n                    \r\n                    \"Много неща се промениха. През шестте месеца на българското председателство за България вече има друго възприятие. Мисля, че стоим много добре на световната сцена. От всеки един от нас зависи каква е репутацията на България. \n\r\nКогато виждаме красивите места у нас, когато успяваме да презентираме добре нашето културно наследство - няма по-добра реклама за страната ни. Рядко толкова ще се пише за България, сега е уникален момент. Неслучайно призовавахме, че трябва да се обединим по време на председателството ни\", допълни Захариева.\r\nВицепремирът обяви, че България ще е домакин на форума \"16+1\", което е възможност да постигнем напредък по темите инфраструктура, земеделско стопанство, инвестиционни проекти. \r\n\"От Китай са много щастливи, че ние ще сме домакини на тази среща. Изказаха съжаление за неуспешната мисия по издирването на Боян Петров\", допълни тя.", "date": "2018.05.25", "title": "Визитата на Борисов при Путин – планирана! Не била спешна"}
{"url": "https://www.dnes.bg/zvezdi/2018/05/25/dani-spartak-nadvi-hari-potyr-i-grabna-100-bona.377433", "text": "\n\r\nДани Спартак стана победител в първото издание на готварското риалити Hell’s Kitchen. На финала той пребори Филип, станал известен с шеговития прякор Хари Потър, и грабна голямата награда - чек за 100 000 лева и договор с ресторанта на шеф Виктор Ангелов. \r\nПреди да се впуснат във финалния кръг от състезанието, Дани и Филип получиха задачата от шеф Ангелов да разработят собствени 4-степенни менюта, а времето, за което трябваше да го направят бе само една нощ.\r\nФиналната задача, която двамата получиха от шеф Ангелов, бе далеч по-сложна от това да приготвят сами авторските си менюта. \r\nВ ресторанта на Hell’s Kitchen се завърнаха бившите участници, а финалистите си избраха отборите в честна игра. Така Дани и Филип трябваше да влязат в ролята на шеф Ангелов и да контролират своите екипи.\r\r\n                    \r\n                    Изборът на авторски менюта също се оказа от ключово значение. В стремежа си да покаже максимума от себе си, сложното основно ястие на Филип се оказа твърде трудно за приготвяне от неговия отбор и той значително се забави с издаването на поръчките си още в средата на вечерта.\r\nСлед най-важната за двамата вечерна резервация, шеф Ангелов бе готов със своето решение, като взе под внимание и анкетните карти, които попълниха гостите в ресторанта. Изборът му бе труден, но и напълно категоричен – победител стана Дани Спартак.\r\nНа финала на шоуто стана ясно, че предстои и втори сезон на кулинарната надпревара.", "date": "2018.05.25", "title": "Дани Спартак надви Хари Потър и грабна 100 бона"}
{"url": "https://www.dnes.bg/notifikacii/2018/05/25/eksploatirat-li-zapadnite-kompanii-iztochnoevropeicite.377436", "text": "Това е популярен патос, който обединява популистите - от Будапеща до Варшава: Западните компании, които инвестираха в Източна Европа след падането на комунизма, експлоатират източноевропейците.\r\n„След падането на комунизма ние отворихме вратите си за чуждестранните инвеститори. Ние практически раздадохме нашите компании, защото нямаше друг начин. Оттогава западните компании спечелиха много пари в Полша и ги оттеглиха от страната. Следователно не трябва да сме благодарни за получената структурна помощ от ЕС. Западът се възползва от факта, че Полша и други страни от Източна и Централна Европа се присъединиха към ЕС“. Твърдението е на зам.-министъра на външните работи на Полша Марек Магиеровски, но далеч не само той мисли така.\rПолитикът, разбира се, представлява линията на национално-консервативната полска управляваща партия PiS. След встъпването си във власт преди около две години тя не само подклажда настроенията срещу предполагаемата експлоатация от чуждестранни корпорации, тя също е в сериозен конфликт с Европейската комисия поради спорните съдебни реформи. Магиеровски говори от името на много поляци и други източноевропейци. Да бъдеш експлоатиран от западните корпорации е един от популярните митове в региона. Той напоследък играе важна роля и в чешката предизборна кампания.\r\nА сега и френският икономист Томас Пикети също поде истерията. Наскоро той написа в блога си материал за новия разлом между Източна и Западна Европа и представи почти същите аргументи като Магиеровски. Той разкритикува факта, че западноевропейските компании ежегодно генерират по-високи печалби от източноевропейски страни членки на Европейския съюз (ЕС), отколкото страните от Източна Европа получават в края на краищата от трансферите си от ЕС. Непознатият съюз между левичар икономист и националните консервативни кръгове веднага намери широк отзвук в Източна и Централна Европа.\r\nДали това е просто един образ на врага, в който се срещат десни националистически политици и леви критици на глобализацията, или има нещо вярно в тези твърдения? Възможно ли е източноевропейските икономики да са се възползвали твърде малко от възхода? Дали инвестициите в крайна сметка са бизнес с негативен ефект за източноевропейците? Въпроси, на които журналистът Матиас Бенс посвети малка поредица в швейцарския NZZ. Има ли нещо вярно в укора, че западните компании експлоатират източно и централноевропейците? Но текстът е само прелюдия към още три статии, които са не по-малко ценни за четене и в цялостната компактна, богата на факти и изчерпателна картина.\r\nСтава дума за репортаж от един завод на Mercedes в Унгария, за интервю с чешкия изследовател на промените Ян Свейнер за „Желязната завеса със заплатите“ и за репортаж от фабрика на Škoda в чешкия град Млада Болеслав, където чешките служители и днес получават в пъти по-малко, отколкото тези в дъщерните заводи на VW в Германия.\r\nКолко чувствителна е напоследък темата стана ясно и от т. нар. „Криза Nutella”, когато в цяла Източна Европа, но също така и в България, се разрази бурна дискусия за двете класи общество по отношение на качеството и цените на хранителните стоки.\r\nДали обвиненията за експлоатация са верно? Дали западните компании действително смучат ужасяващи печалби от Полша и други страни от Източна Централна Европа? Ако случаят е такъв, то развитието на Източна и Централна Европа след падането на Желязната завеса е в съвсем различна светлина. Тогава хората биха могли да твърдят, че нямат толкова много похвални икономически успехи, защото голяма част от добавената стойност отива в чужбина.\r\nЗа да се изясни ситуацията, трябва да се предприеме икономическо търсене на улики, които проникват дълбоко в механизмите на международната икономическа дейност. Това проучване започва с общи данни за националните икономики. Там така наречените първичните доходи по текущата сметка измерват колко от приходите от работа изтичат в чужбина или се натрупват от чужбина. Тези цифри изглежда подкрепят тезата на Магиеровски и другите критици. Нето Полша \"загуби\" през последните години много пари, а именно около 3% от икономическата продукция.\r\nЗад този баланс се крият входящите и изходящите потоци. Ако погледнем само изходящите потоци, може да се разкрие, че чуждестранни компании, например, са генерирали 99 млрд. злоти (около 24 млрд. евро) печалба и лихва от инвестициите си в Полша през 2016 г. Политиците от управляващата партия PiS, както и Пикети, сблъскват тази цифра с факта, че Полша получава от ЕС след приспадане на своя собствен принос помощ от „едва“ около 30 млрд. злоти. (7 млрд. евро) годишно. Подобна статистика се представя и в другите държави от вишеградската четворка. Малко по-ниски от този в Полша са нетните изходящи потоци в Словакия – те възлизат на 2% от икономическата продукция годишно, докато чехите отчитат най-голямата \"загуба\" от 6%.\r\nВ този момент може да се разбере недоволството на поляците и другите източноевропейци. Но дали паричните потоци на такова ниво са „неприлично високи“? Търсенето на доказателства за тезата продължава. И води до три прозрения.\r\nПърво, може да е изненадващо, че парите често въобще не напускат засегнатите страни. Според официалната статистика чуждестранните компании реинвестират около половината от печалбите си в Полша. Следователно парите са само статистически в чужбина - защото реинвестираната печалба принадлежи на чуждестранни компании. Всъщност те  продуктивно влагат тези средства в страната, като подкрепят растежа и заетостта. В това отношение обвинението за експлоатация вече не е толкова убедително.\r\n", "date": "2018.05.25", "title": "Експлоатират ли западните компании източноевропейците?"}
{"url": "https://www.dnes.bg/temida/2018/05/25/kleveti-ili-manipulacii-ioncheva-vs-borisov-v-syda.377439", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nКлевети ли премиерът Бойко Борисов или записите са манипулирани? В този спор влязоха соцдепутатката Елена Йончева и защитникът на премиера Марин Марковски пред .\r\nЕлена Йончева спечели делото, което заведе срещу Борисов заради негови изказвания по време на предизборната капания и той трябва да й плати 5000 лева. Премиерът обаче заяви, че ще обжалва решението на съда пред по-горна инстанция.\n\n\n\r\r\n                    \r\n                    Делото е заради две изказвания на премиера в предизборната кампания миналата година - на 10 март в Бургас и на 12 март във Варна, в които той казва, че правителството на ГЕРБ е било принудено да плаща милиони за журналистическите интервю на Йончева.\r\nСпоред Елена Йончева в продължение на цялата предизборна кампания премиерът е наговорил десетки клевети по всички национални телевизии и затова има ясно доказателство. \r\n\"Тази присъда показва, че не може един политик безнаказано да лъже, манипулира и клевети политически опонент. Това показва стила на ГЕРБ. Има тенденция на Балканите, че политиците не носят отговорност за своите лъжи, манипулации и клевети, но това трябва да се промени\", категорична бе социалистката в \"България сутрин\". \r\nТя се надява съдът да остане независим и да не се поддаде на политически натиск при обжалването на присъдата. \r\nАдвокат Марин Марковски, който защитава премиера Борисов в съда, твърди, че не се изключва тезата записът, излъчен по телевизията, да е манипулиран. \r\n\"Вкарването на дума или израз може да постави някого в деликатно положение. Моят приятелски съвет към Йончева и е да не си позволява в ефир да твърди, че господин Борисов е клеветник и лъжец. Реално никъде в речта на премиера не се споменава името \"Елена Йончева\", отбеляза още адвокатът.\r\nМарковски уточни, че няма значение дали е предизборна кампания или не - законите трябва да се спазват, но в точно този случай нито една точка не е нарушена.", "date": "2018.05.25", "title": "Клевети или манипулации? Йончева vs. Борисов в съда"}
{"url": "https://www.dnes.bg/zvezdi/2018/05/25/izpisvat-emiliia-i-bashur-skoro-lekarite-pesimisti-za-shofiora.377448", "text": "Фолкпевицата Емилия има травма след катастрофата на магистрала \"Тракия\", но е без опасност за живота. По-скоро остава за наблюдение, съобщиха от болница \"Св.Анна\". При инцидента пострада нейният годеник Жорж Башур, а с най-тежки травми е синът на бизнесмена, който е шофирал.\n\n\r\nПрогнозите за пострадалия 19-годишен младеж са по-скоро песимистични. Това каза на брифинга изпълнителният директор на лечебното заведение д-р Славчо Близнаков.\n\r\n\"Младият мъж е в крайно тежко състояние и е настанен в реанимация с тежка черепно-мозъчна травма със сериозно увреждане на мозъка. Той е на апаратно дишане в реанимация. Няма нещо, което да се оперира. Жената е настанена в хирургия с гръдно-коремна травма, без опасност за живота, за наблюдение. Другият мъж е настанен в ЛЧХ с обработени травми, без опасност за живота. Няма да има никакви последици за здравето на певицата и нейният приятел\", каза още Близнаков.\r\n                    \r\n                    \r\n\"За да се докаже мозъчна смърт има алгоритъм, казвам, че момчето е с много тежка черепно-мозъчна травма, със сериозно увреждане на черепа и мозъка\", обясниха още от здравното заведение.\n\r\nЕмилия и годеникът и скоро ще бъдат изписани, няма да има последици за здравето им.", "date": "2018.05.25", "title": "Изписват Емилия и Башур скоро, лекарите песимисти за шофьора"}
{"url": "https://www.dnes.bg/za-da-se-razbirame/2018/05/25/10-stypki-koito-vsiaka-dvoika-triabva-da-napravi-predi-braka.377356", "text": "Влюбени сте, взели сте решение да се ожените. Всичко е толкова прекрасно, защото сте щастливи и нямате търпение да прекарате живота си заедно.\r\nЩастието ви обаче може да се помрачи, ако не направите някои неща преди това. Ако сте двойка от сравнително скоро и не сте имали физическото време да разберете необходимото за другия, добре е да предприемете някои действия и да проведете важни разговори, които ще ви помогнат да разберете дали бъдещето ви ще е щастливо.\r\n\r\n1. Отидете на импровизирано пътешествие.\r\nХарактерите на хората си личат най-много в непредвидени ситуации. При такова пътуване ще разберете как действа той в изваждащи от строя обстоятелства. Ще си проличи дали можете да бъдете екип и да действате в синхрон или не си пасвате и ще се скарате.\r\r\n                    \r\n                    2. Да разберете ценностите си.\r\nЗа щастлив брак е важно и двамата партньори да споделят общи ценности, които да ги водят заедно напред. Обсъждайте различни аспекти на социалния живот, политиката, разбиранията ви за добро и лошо. Коментирайте думите и реакциите на близки и познати. Това ще ви помогне да вникнете в ценностната система на другия.\r\n3. Говорете за пари.\r\nЩе бъде късно за този разговор след като сте в брак. За да избегнете ситуации, в които се разминавате тотално по отношение на финансите в бъдеще, говорете за това сега.\r\n", "date": "2018.05.25", "title": "10 стъпки, които всяка двойка трябва да направи преди брака"}
{"url": "https://www.dnes.bg/usa/2018/05/25/mechtata-se-prysna-zashto-trymp-otmeni-sreshtata-s-kim.377441", "text": "Всичко можеше да е толкова хубаво, поне от гледната точка на Доналд Тръмп. Той и Ким Чен Ун можеха на 12 юни да станат приятели в Сингапур, а Северна Корея да се откаже от ядрените си оръжия. А Тръмп – да получи Нобеловата награда за мир.\r\nМечтата се пръсна - поне засега. С отмяната на срещата на върха от страна на Тръмп САЩ и режимът в Пхенян се връщат към отношенията си на „изчакване и нападки\". Очаква се нов кръг на обвинения и дивата военна реторика. Да, дори военен конфликт в Азия не изглежда невъзможен. Тръмп вече заплаши с насилие след отмяната на срещата, ако Ким скоро не се откаже от своя ядрен арсенал: „Нашите военни са готови\".\r\nСлед временното отпускане на напрежението и истинска севернокорейска дипломатическа офанзива отношенията между Вашингтон и Пхенян бяха значително охладени в продължение на няколко дни. Преди всичко ставаше все по-ясно, че очевидно има напълно различни идеи за това какво всъщност трябва да се постигне в Сингапур, пише германският Der Spiegel.\r\r\n                    \r\n                    Американците очакваха „необратимата, доказуема и пълна“ отмяна на ядрената програма на Северна Корея. Въпреки това преговарящите от САЩ не получават никакви сигнали от своите севернокорейски партньори през последните няколко дни, че Ким действително би се съгласил на това. Hidden Field\r\nВ същото време е налице ясно доловимо изостряне на севернокорейската реторика: американският вицепрезидент Майк Пенс е описан като „глупав\", а заместник-министърът на външните работи на Северна Корея Чое Сон Хуи дори заплаши Вашингтон с \"ядрена конфронтация\" в сряда, ако не се стигне до споразумение.\r\nИ така - Тръмп стигна до точката на дърпане на аварийната спирачка. Очевидно той не иска да попадне в ситуация, в която да се откаже от основното си искане по време на срещата на върха, а Ким да излезе от нея като големия победител. Освен това вероятно той е осъзнал опасността, че Ким може да го изпревари и самият той да отмени срещата, а после Тръмп да изглежда още по-слаб. Така че той избира по-малкото зло – поне от негова гледна точка.\r\nЗа Тръмп анулирането на срещата е така или иначе сериозен удар. От дълго време насам много експерти по темата „Северна Корея“ предупреждаваха, че Ким никога няма да отговори бързо на изискванията на САЩ.\r\nТе препоръчаха първо провеждане на по-дълги преговори с КНДР на дипломатическо равнище, може би в края на краищата и провеждане на среща на върха, за да се постигне споразумение за решение. Тръмп обаче обърна поредицата – той отблъсна всички притеснения и възнамеряваше да постигне бързи отстъпки от Ким чрез микс от сурови санкции и диви заплахи (\"Fire and Fury\").\r\nСпонтанно той прие предложението на Ким за срещата на високо равнище през пролетта. Очевидно Тръмп смята, като „най-добър посредник на всички времена\", че може да разреши проблема със Северна Корея сам. Сега е върнат към реалността - и със сигурност е разочарован. Има редица причини, поради които други президенти на САЩ преди Тръмп не са успели да се справят с династията Ким в рамките на кратко време. Външната политика е по-сложна от сделки с недвижими имоти в Уест Палм Бийч.\r\nПоведението на Северна Корея остава трудно предсказуемо. След две посещения от страна на държавния секретар на САЩ Майк Помпейо в Пхенян всъщност можеше да се предположи, че Ким е готов да постигне споразумение.\r\nОт американска гледна точка може да е озадачаващо какво точно е предизвикало засилването на напрежението в Северна Корея през последните дни. Във Вашингтон се твърди, че причината може би е борба за власт в Северна Корея. Перспективата за прекратяване на ядрената програма може да не се е харесала на много военни, смятат американските разузнавателни служби. Ким вероятно се бои от военен преврат в свое отсъствие по време на пътуването му до Сингапур. Ето защо  след първоначалната отвореност към Тръмп той предприема по-тежкия курс.\r\nЗащо САЩ заговориха за либийски сценарий - вижте в продължението на материала в сайта на ", "date": "2018.05.25", "title": "Мечтата се пръсна: Защо Тръмп отмени срещата с Ким?  "}
{"url": "https://www.dnes.bg/notifikacii/2018/05/25/butilki-besilki-i-psuvni-edin-basketbolen-final-u-nas.377443", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nТози път грозното лице на българския спорт се показа не на футболния терен, както сме свикнали, а на баскетболния. Грозни сцени, хвърляне на предмети, бесило и жандармерия по време на втората среща от финалната серия на \"Левски-Лукойл\" и \"Балкан\" (Ботевград), която бе прекъсната и доиграна на следващия ден. Кой драсна клечката и какви ще бъдат последствията?\n\r\n\"Организацията на събитието е отговорност на домакина. Защо едната агитка бе поставена до другата? Организацията не е направена на ниво. Баскетболистът от \"Балкан\", който хвърли предмет към публиката - явно не са му издържали нервите. Нашата публика нямаше вина за създалата се ситуация. Главният съдия също носи огромна отговорност. ФИБА има ясна позиция срещу расизма и дискриминацията\", подчерта президентът на баскетболен клуб \"Балкан\" Михаил Михайлов.\r\nВ студиото на \"България сутрин\" треньорът на \"Левски-Лукойл\" Константин Папазов обясни, че цялата случка има предистория.\n\r\n\"Ние сме повлияни от подобно събитие на 18 април в тяхната зала. Това, което можеше да се случи, е да има по-голям ред. Радостното в тази ситуация е, че няма ударен спортист от \"Балкан\". Истина е, че ругатните водят до неприятни реакции. Проблемът е много неприятен. Психологичната война преди мачовете води до ескалация на напрежението. Ще имаме тежки претенции към тези, които са хвърлили бутилки. Защо публиката на \"Балкан\" демонстрира такъв непукизъм и неуважение към закона? Те трябваше да напуснат залата\", категоричен бе Тити Папазов.\n\r\nКато вариант за борба с агресията по спортни събитие се върти предложението гостуващият отбор да няма агитка със себе си. Според Михайлов тази промяна може да остави залите празни. По-скоро трябва да се работи заедно в посока тези ситуации да не се случват, допълни той.\n\r\nДнес се очаква решението на Дисциплинарната комисия, която да прецени кой е виновен за случилото се на срещата и какви ще бъдат последствията за него.\n\r\n", "date": "2018.05.25", "title": "Бутилки, бесилки и псувни – един баскетболен финал у нас"}
{"url": "https://www.dnes.bg/temida/2018/05/25/ivancheva-ne-pravila-nishto-neredno-shte-objalva-iska-da-e-kmet.377442", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Десислава Иванчева ще обжалва пред Апелативния специализиран наказателен съд отстраняването си от кметския пост на район \"Младост\". Това стана ясно от думите на нейния адвокат Марин Марковски пред Bulgaria ON AIR. \n\n\n\n \"В цялата ситуация няма никаква драма и нищо нередно, неправилно или опасно, което да е извършила Десислава Иванчева. Съгласно закона тя не е отстранена от длъжността кмет, може да извършва действия, свързани с нейната работа\", уточни той. \r\n                    \r\n                    \r\nАдвокат Марковски подчерта също, че положението, в което се намира Иванчева в момента, а именно - задържането ѝ в ареста, възпрепятства изпълнението на служебните ѝ задължения. Това е причината, поради която е в отпуск. \n\r\nСпецсъдът отстрани от длъжност кмета на столичния район \"Младост\" Десислава Иванчева и зам.-кмета Биляна Петрова, след като стана ясно, че макар и в ареста, Иванчева продължава да подписва заповеди в качеството си на кмет и да ги предава по време на свиждане, за да стигнат до администрацията. С една такава заповед на Иванчева от ареста с дата 21 май тя е уволнила един от своите заместници - Румен Русев, който е и свидетел по делото срещу нея. Заповедта била занесена в общината от майката на Иванчева. \n\r\nСъдът прие, че не може обвиняем по едно дело да има възможност да уволнява свидетел по това дело, и отстрани Иванчева. \n\r\n\"На практика тя е подписала някакви документи, заповед за отстраняване и назначаване, но това е направено единствено с цел да помогне общината в \"Младост\" да не остане без кмет. Няма нищо тайнствено в това, прокуратурата прави театър\", допълни още адвокат Марин Марковски. \n\r\nТой заяви, че тъй като Иванчева не е дисциплинарно отстранена от предвидения по закона ред, тя категорично не е нарушила никакви правила. \n\r\nИванчева, заместничката ѝ Биляна Петрова и помагачът им Петко Дюлгеров са в ареста по обвинение, че са взели подкуп в особено големи размери. \n\r\nИнвеститорът Александър Ваклин обвини кметицата, че му е поискала 500 000 евро, 70 000 от които бяха открити у нея и у Дюлгеров. Подкупът трябвало да накара Иванчева да придвижи разрешителното на бизнесмена за строеж. \n\r\nИванчева отрича обвиненията. Тя е категорична, че не е знаела за парите, открити в колата ѝ, както и че не е разговаряла с Ваклин извън общината, а при разговорите им обсъждали проект за детска площадка.", "date": "2018.05.25", "title": "Иванчева не правила нищо нередно, ще обжалва, иска да е кмет!"}
{"url": "https://www.dnes.bg/zvezdi/2018/05/25/nikoleta-se-hvali-s-prysten-sgodi-li-se.377478", "text": "Плеймейтката Николета Лозанова провокира последователите си в социалните мрежи с кадър, на който позира с голям пръстен. \r\nСнимката е направена по време на почивката ѝ с бившия вратар на националния отбор Николай Михайлов в Пунта Кана.\r\nНиколета не пояснява дали пръстенът е годежен, но пък приятелите ѝ я заляха с честитки.\r\nДали обаче ще има сватба с гаджето ѝ футболист остава в сферата на догадките.\r\nДа припомним, че тя направи плажна сватба и с Валери Божинов на Бора Бора, след което се венчаха официално в Правец. \r\nБракът им обаче не издържа на времето, независимо, че от тяхната любов се роди дъщеря им Никол.\r\nОт няколко месеца Николета и Николай възродиха своята любов, а в края на миналата година Михайлов призна, че е готов да стане баща и си го пожела да му се случи през 2018 г.\r\nОще новини за звезди четете на ", "date": "2018.05.25", "title": "Николета се хвали с пръстен. Сгоди ли се?"}
{"url": "https://www.dnes.bg/notifikacii/2018/05/25/kak-shte-se-spravi-rodniia-biznes-sys-sankciite-ot-gdpr.377474", "text": "Размерите на санкциите от GDPR сякаш са насочени към друга икономика, а не към нашата. Това каза доц. Цвета Маркова, бивш председател на Държавната комисия по сигурността на информацията и ръководител на катедра „Национална сигурност“ във Великотърновския университет „Св. св. Кирил и Методий“, в ефира на . GDPR – европейският регламент за защита на личните данни влиза в сила от днес.\r\n„Тези размери сякаш са насочени към друга икономика, не нашата. Най-големият размер е 20 млн. евро или 4% от оборота за предходната година – която от двете суми е по-голяма. Ще видим накъде точно гледа тази глоба, защото повече от ясно е, че нашият среден и малък бизнес е абсолютно неспособен да отговори на тези очаквания. Правилен е подходът на Комисията, че, ако до някаква степен има несъответствия в мерките, които е предприела всяка фирма, ще бъдат давани препоръки“.\rДоц. Маркова припомни кои данни са лични:\r\n„Това са трите имена, ЕГН, лична карта, IP адрес, имейл, всяка информация, свързана с биологични показатели на лицето – здравословни, зъбен статус, пръстови отпечатъци, ирис, освен това банкови сметки, телефон, адрес, почти всичко“.\r\nТя призова хората сами да внимават каква информация предоставят за себе си онлайн.\r\n„Много внимателно оттук нататък те трябва да приемат всякакви условия при ползване на различни продукти, при които дават съгласие да бъдат идентифицирани по място или по някакви други критерии“.\r\nВсичко, което ни очаква от този момент, е базисна промяна в цялостното мислене по отношение на информацията, добави тя.\r\nСпоред статистиката на Комисията за защита на личните данни повече от 460 000 са администраторите на лични данни, в това число и търговски дружества, и органи на централна власт, местно самоуправление и т.н.\r\n„Съществена промяна ще настъпи в директния маркетинг или в изпращането на непоискани рекламни съобщения. Оттук нататък всеки един от нас има правото да избере дали да му бъде изпращан спам от информация, която не му е нужна. От друга стана си мисля, че и това не е достатъчна защита. А така също всеки от нас се нуждае от някакъв вид реклама – да научи за едно или за друго, което може би няма и да се сети да потърси в информационното пространство. Така че предстои с участието на Комисията за защита на личните данни да бъде намерен балансът между правото на защита и правото на живота да се случва – да продължим да живеем нормално, без излишни страхове“.\r\nЦелия коментар вижте на ", "date": "2018.05.25", "title": "Как ще се справи родния бизнес със санкциите от GDPR?"}
{"url": "https://www.dnes.bg/eu/2018/05/25/upraviteliat-na-bnb-v-evrozonata-s-realna-ikonomika.377479", "text": "Точният момент на приемане на еврото ще зависи не толкова от Маастрихтските критерии за номинална конвергенция, които България в голяма степен изпълнява в продължение на много години, колкото от реалната конвергенция на икономиката. \n\r\nТова пише в предисловието на управителя на БНБ Димитър Радев, публикувано в изданието Global Public Investor – Официалния форум на парични и финансови институции (OMFIF). Тази година в него се отделя специално внимание на общите теми, свързани с реформа и преход.\n\r\n\"За ускоряване на реалната конвергенция е необходимо да бъдат въведени структурни и институционални политики, които да бъдат последователно прилагани, посочва гуверньорът на централната банка. – Ако желаем България да стане пълноправен участник в процеса на реформи на европейско равнище, трябва да задълбочим допълнително собствените си реформи. Трябва да трансформираме своето устойчиво икономическо възстановяване в трайна реална конвергенция\".\r\n                    \r\n                    \r\nСпоред него България показва убедителни макроикономически показатели.\n\r\n\"Повече от две десетилетия имаме парична стабилност. Обменният курс на лева е фиксиран към еврото и паричният съвет е непоклатим както в добри, така и в лоши времена, дори и по време на кризата през 2008 г. България поддържа като цяло балансиран бюджет и е известна с третото най-ниско съотношение дълг/БВП в ЕС. Банковият сектор е здрав, с капиталова адекватност и ликвидност над средните за ЕС. Логично е да се очаква, че страна с такъв опит следва да не бъде спирана, а да се приветства тръгването ѝ по пътя към еврозоната чрез участието на лева – националната парична единица – във Валутен механизъм ІІ (ВМ II)\", са очекванията на централният банкер.\n\r\nДимитър Радев смята, че процесът на присъединяване към еврозоната, който започва с участието на националната парична единица във ВМ II, ще бъде катализатор за по-нататъшен напредък, приспособяване и реформи.\n\r\n\"Всичко това в крайна сметка ще окаже благоприятно влияние върху икономиката независимо дали сме в еврозоната, или все още извън нея. Самото пътуване е също толкова важно, колкото и постигането на крайната цел. Това важи и за много световни публични инвеститори, на които OMFIF отделя специално внимание в това свое издание за 2018 г., което, сигурен съм, ще изпълни целта си за разпространяване на по-добри практики в областта на публичните инвестиции в глобален план\", убеден е Димитър Радев.\n\r\nУправителят на Българската народна банка напомня, че като бъдещ член на еврозоната България проявява силен интерес към реформите в нея.\n\r\n\"В този по-общ контекст пълното изграждане на банковия съюз например е сред приоритетите на българското председателство на Съвета на Европейския съюз през първото полугодие на 2018 г., коментира Димитър Радев. – След почти десетилетие на възстановяване от икономическата криза през 2008 – 2009 г. световната икономика може би достига повратна точка, докато светът като цяло трябва да се справя с промените, наложени от преориентирането на външната политика на САЩ и възхода на Китай\".\r\n", "date": "2018.05.25", "title": "Управителят на БНБ: В Eврозоната с реална икономика!"}
{"url": "https://www.dnes.bg/politika/2018/05/25/borisov-pokani-papa-francisk-da-poseti-bylgariia.377487", "text": "\n\r\nПремиерът Бойко Борисов покани папа Франциск да посети България. Светият отец обеща, че ще дойде в България. \r\nМинистър-председателят Бойко Борисов и водената от него делегация беше на аудиенция при главата на Римокатолическата църква по случай 24 май – Денят на българската просвета и култура и на славянската писменост. \r\nШвейцарски гвардейци посрещнаха българския премиер във Ватикана с военни почести. Бойко Борисов беше въведен в Апостолическия дворец от папски благородници и от Георг Гейнсвайн, личен секретар на папата и префект на папския дом, съобщиха от правителствената пресслужба. \r\nПреди аудиенцията с делегацията министър-председателят се срещна на четири очи с главата на Римокатолическата църква. Премиерът Борисов благодари на папа Франциск за топлия прием във Ватикана и за възможността за честването на делото на Светите братя Кирил и Методий. \r\r\n                    \r\n                    Министър-председателят връчи официална покана за посещение на главата на Римокатолическата църква в България. \n\n\n\r\nПапа Франциск прие поканата да посети в най-близко бъдеще нашата страна. \r\n\"В България от векове традиционно съжителстват различни култури, цивилизации и вероизповедания. Като държава от Балканите и в същото време член на Европейското семейство ние работим неуморно – по време на председателството на Съвета на Европейския съюз и след него – за интеграцията на държавите и народите от Западните Балкани в Европейската общност, за мирен диалог и разбирателство между всички религии и етноси в тази част на Европа\", се посочва в поканата до папа Франциск. \r\nПремиерът Бойко Борисов подари на главата на Римокатолическата църква картина, изобразяваща Св. Иван Рилски и пещерата, в която е живял, копие на Четвероевангелие на цар Иван Александър и разсад за 33 маслодайни рози от Казанлък. \r\nОт своя страна Папа Франциск подари на българския министър-председател плакет с разлистени клони, който е символ на мир и разрешаване на конфликти. Премиерът прие подаръка от Ватикана като оценка за работата си по европриобщаването на страните от Западните Балкани.\r\nПри срещата на четири очи Борисов е призовал папата да се моли за мира на Балканите.\n\r\nСлед аудиенцията министър-председателят Бойко Борисов се срещна с държавния секретар на Ватикана Негово Високопреосвещенство кардинал Пиетро Паролини. Двамата изразиха задоволство от отличния двустранен политически диалог и изразиха желанието за задълбочаването му.", "date": "2018.05.25", "title": "Борисов покани папа Франциск да посети България"}
{"url": "https://www.dnes.bg/obrazovanie/2018/05/25/liubimecyt-v-detskata-gradina-25-godishniiat-uchitel-sys-skeitborda.377463", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Всички сме чували за хора, упражняващи нетипични за тях професии. Днес ще ви запознаем с 25 - годишния Марио Георгиев, който от три години работи като учител в детска градина. Всеки ден той пристига на работа... със скейтборд.\n\r\nМарио започва да учи социална педагогика, насочен от родителите си, които от малък го възпитават да уважава учителската професия. Той обаче бързо променя решението си, защото обожава децата, разказва .\n\r\n\"Много мои връстници си мислят, че работата с деца е много лесна. Не си дават сметка каква отговорност е. Най-важното, на което искам да ги науча, е да бъдат добри хора, казва Марио.\r\n                    \r\n                    \r\nТой допълва, че сегашните деца са много различни от времето, когато е бил малък. Признава, че причината са технологиите.\n\r\nПовече за учителя със скейтборда, както е познат в детската градина, вижте в историята, разказана от Божила Симова, операторът Павел Павлов и монтажистът Мирослав Димов.", "date": "2018.05.25", "title": "Любимецът в детската градина – 25-годишният учител със скейтборда"}
{"url": "https://www.dnes.bg/obshtestvo/2018/05/25/skandalen-ne-samo-v-rapa-shamara-nareche-han-krum-kompleksar-18.377475", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Социалните мрежи \"прегряха\" от нов скандал. Този път на историческа тематика с автор рап певецът Мишо Шамара.\r\nЗа секунди емигрантът в САЩ успя да обиди не само българския народ, но и важни исторически личности като хан Аспарух и хан Крум.\r\nРапърът разбуни духовете, анализирайки историята ни по абсурден начин. Според него действията на хан Аспарух са същите като тези на Османската империя, а хан Крум се държал комплексарски.\r\nВ края на видеото той се обръща към част от българското общество с обръщението: \"Говеда\".\r\nКлипът му събра огромен брой негативни коментари.\r\nСпоред журналистката Патриция Кирилова това е опит на известния още като Биг Ша - Шамара, да пробие отново в новинарската мрежа. И то успешен.\r\r\n                    \r\n                    \"Едва ли оттук нататък обаче някой ще харесва този човек и той ще има фенове\", отсече тя в студиото на \"България сутрин\".\r\nПо думите ѝ единственото хубаво в случая е, че се е отворила темата за историята.\r\n\"Мишо Шамара просто търси провокация. Затова и има толкова последователи в социалните мрежи\", коментира водещият на \"Операция История\" по  Росен Петров.\r\nТой допълни още, че в историята всеки има своята истина. Има обаче и факти. А хората, които по един или друг начин са станали известни, трябва да носят отговорност за възпитанието на нацията.\r\n", "date": "2018.05.25", "title": "Скандален не само в рапа: Шамара нарече хан Крум \"комплексар\" (18+)"}
{"url": "https://www.dnes.bg/stranata/2018/05/25/kyde-e-13-godishnata-liliana-ot-montana-mvr-ia-tyrsi.377483", "text": "Полицията в Монтана издирва 13-годишната Лиляна Камелиева Кирилова, която е в неизвестност от 16 май, когато и излязла от 02 СОУ. \r\nТя е обявена за общодържавно издирване с мярка \"задържане\" като непълнолетна. \r\nМомичето живее в кв. \"Кошарник\". Лиляна е на видима възраст 12-14 години, висока е около 150-160 см, с нормално телосложение, права, черна дълга коса, продълговато мургаво лице, тънки вежди и дебели устни.\r\nВ момента на изчезването си е била облечена с черен панталон, червена тениска, бяло горнище с розови райета и червени обувки. \r\nНяма документи за самоличност. Склонна е да лъже и да фантазира.\r\nОт МВР апелират всеки, който може да даде информация за местонахождението й, да се обади  в най-близкото Районно управление, на тел. 112, както и на 096/ 396500 и 396491.", "date": "2018.05.25", "title": "Къде е 13-годишната Лиляна от Монтана? МВР я търси "}
{"url": "https://www.dnes.bg/eu/2018/05/25/djip-s-bg-registraciia-udaril-umishleno-kola-v-briuksel.377484", "text": "Джип с българска регистрация е ударил умишлено друг автомобил на булевард в Брюксел, съобщиха местни медии.\r\nРазпространените любителски кадри не дават възможност да се потвърди регистрацията на джипа. \r\nОт записа се вижда, че в задръстване джипът тръгва рязко, изблъсква от дясната лента за движение спрелия пред него автомобил и продължава напред. \r\nУдареният автомобил напуска платното, удря се в крайпътно дърво и се завърта на 180 градуса.\r\nМедиите съобщават, че няма пострадали, а участниците в произшествието са били разпитани, пише БТА.\r\nЗасега не е известно защо се е стигнало до тези действия.", "date": "2018.05.25", "title": "Джип с BG регистрация ударил умишлено кола в Брюксел"}
{"url": "https://www.dnes.bg/notifikacii/2018/05/25/udaryt-s-heroina-za-12-mln-geroiat-kucheto-richi.377488", "text": "\n\r\nРекордните почти 200 кг килограма хероин, които бяха спипани на ГКПП \"Капитан Андреево\", са на стойност 12, 415 милиона лева.\r\nТова обявиха на специален брифинг  директорът на Агенция \"Митници\" Георги Костов, главният секретар на МВР Младен Маринов и зам.-окръжният прокурор на Хасково Дарина Славова.\r\nКакто Dnes.bg писа, пакетите с дрога бяха открити в турски тир на границата.\r\nТова е станало на 23 май сутринта на входно трасе на тежокотоварни автомобили, съобщи Георги Костов, цитиран от БТА. Тирът, чийто шофьор е 61-годишен турчин, по документи е превозвал керамично лепило теракол от Турция за Белгия, като товарът е бил окомплектован с апарати за механотерапия за Холандия.\n\rКостов разказа, че при започване на обработката на камиона е сработил рисков профил, заложен от МВР. Последвала е щателна проверка с пролъчване с рентгенов апарат, която не е установила нищо съмнително.\r\nСлед това е започнала и физическа инспекция, при която митническото куче Ричи се спира до една от торбите. Тя е била фабрично запечатана, а в нея е намерен 2-килограмов пакет с хероиново оцветяване при теста, уточни Костов.\r\nТой добави, че след това е започнало отваряне на всички торби с теракол, за да бъдат открити общо 95-те пакета с наркотик. Тепърва щяла да се предприеме и химична експертиза на чистотата на хероиновото вещество.\r\nШефът на Агенция \"Митници\" акцентира на изключително голямата предварителна подготовка на трафикантите с фабричното затваряне на всички торби с наркотик.\r\nИзбраното веществото теракол, което по плътност и консистенция отговаря на тези на хероина, също говорело за това.\r\nКостов коментира също така и заслугата на митническото куче Ричи, което е мелез между кокер-шпаньол и бретон. То било изключително ефективно при обработка на тесни пространства, а по принцип породата била обучавана за търсене на трюфели.\r\nРазкриването на контрабандата бе възможно вследствие на работата с партньорски служби, с които е изграден рисковият профил. Операцията продължава, каза главният секретар на МВР Младен Маринов. Той също изтъкна големия професионализъм на служителите, който е помогнал да бъде предотвратено престъплението.\r\nЗапочнало е досъдебно производство. Повдигнати са обвинения, а предполагаемият контрабандист е задържан с прокурорско постановление за 48 часа, обяви зам.-окръжният прокурор на Хасково Дарина Славова.", "date": "2018.05.25", "title": "Ударът с хероина: За 12 млн.! Героят – кучето Ричи!"}
{"url": "https://www.dnes.bg/temida/2018/05/25/pishtovyt-v-shefa-na-kat-na-priiatel-parite-za-turnir.377497", "text": "Пистолетът \"Макаров\", който бе намерен в касата на шефа на КАТ-Благоевград Данаил Стоицов, се оказа на негов приятел.\n\n\r\n\"Имам го от 20 години, а разрешителното ми е до 2020 г. Оставих го там, защото пътувам често в чужбина, а наскоро обраха жилището на ловец. Задигнаха му пушките и го осъдиха\", обяви  Малин Халачев - бивш служител в КАТ и приятел на Стоицов, цитиран от \"\".\r\nТой посочи, че е оставил там пистолета си, за да е на сигурно място. \r\nНамерените 5 300 лева пък той предал пак там на съхранение в касата на Стоицов. Сумата била предназначена за организиране на футболен турнир на пътни полицаи от региона.\r\r\n                    \r\n                    Делото за гледане на мярката за неотклонение на Данаил Стоицов и Бойко Шарков продължава в момента в Окръжния съд в Благоевград. \r\nПрокуратурата поиска закриване на заседанието, а адвокатите на двамата също настояха медиите да напуснат.", "date": "2018.05.25", "title": "Пищовът в шефа на КАТ – на приятел, парите – за турнир"}
{"url": "https://www.dnes.bg/zvezdi/2018/05/25/harvi-uainstiin-se-predade-8-meseca-sled-seksskandala.377498", "text": "\nХарви Уайнстийн се е предал сам на полицията в Ню Йорк, след като десетки актриси го обвиниха в секстормоз. Близо осем месеца вече минаха от началото на скандала.\r\nДнес се очаква за първи път на скандалния продуцент да бъдат повдигнати официални обвинения от прокуратурата.\r\nСрещу него тече разследване за изнасилване и сексуален тормоз, но до момента той категорично отхвърля всички обвинения.\n\n\n\n\n\r\nКато реакция на разкритията от миналата година се появи и хаштагът #MeToo - знак, обединител в социалните мрежи на милиони лични и болезнени истории, но и превърнал се в глобална кампания против насилието, съобщи БНР.\r\r\n                    \r\n                    След сексскандала с прочутия продуцент последваха множество разкрития от известни личности и не толкова, които също признаха, че са дрогирани, заплашвани и насилвани от други популярни хора във филмовата индустрия.\r\nКевин Спейси, Уди Алън, Силвестър Сталоун и още много звезди са сред \"насилниците\", посочени от жертвите си.\r\nРоуз Макгауън даже написа книга по въпроса за секстормоза. Дори главният прокурор на НюЙорк Ерик Шнайдерман вместо от защитник се превърна в обвиняем по същата тема.\r\nПоследната информация за изнасилване се появи срещу френския режисьор Люк Бесон. 27-годишна дама каза, че първо е била дрогирана, а след това и насилена от него.\r\nХоливудската звезда Морган Фрийман също попадна под ударите за сексуален тормоз.\r\n \r\n \r\n ", "date": "2018.05.25", "title": "Харви Уайнстийн се предаде! 8 месеца след сексскандала"}
{"url": "https://www.dnes.bg/politika/2018/05/25/borisov-s-obeshtanie-ot-papata-da-pristigne-v-stranata-ni.377494", "text": "\n\r\nОт Ватикана ще обмислят догодина да подготвят посещение у нас, в Румъния и евентуално трета страна от Западните Балкани. Това стана ясно от думите на премиера Бойко Борисов след аудиенцията му при папа Франциск по повод 24 май. \r\nМинистър-председателят е връчил писмена покана на Светия отец да посети страната ни. \r\n\"Настоявах много той да посети България. Обещаха да мислят заедно с държавния секретар Пиетро Паролин да подготвят догодина такова посещение. Трябват им най-малко 5 месеца да подготвят посещение на папата\", посочи Борисов.\r\n\"Говорих му, говорих му, говорих му и той каза: \"Ти много вярваш в това\". Викам: \"Много\". Отвори едно чекмедже и вика: \"Ще взема листче\". Взе листче, написа си и го сложи в джоба\", разказа премиерът.\n\r\r\n                    \r\n                    \"За да няма спекулации, целта на едно подобно посещение на папата е да не пада темата за Западните Балкани. Ще свърши нашето председателство, ще дойдат други теми. Да успеем да я задържим на достатъчно високо ниво в световното внимание – с неговото влияние, с неговата благословия за мир. Искаме просто да има мир на Балканите\", допълни Борисов.\r\n\"Много внимателно всички са следели това, което се случва в София. След като всичко това го разказах, решихме макар и трудно, настоявах много да посети и България. Разказах им всичко, което сме направили за Западните Балкани\", добави той. \r\n\"За да няма спекулации, целта на едно подобно посещение е да успеем да задържим на достатъчно високо ниво световното влияние. Ние нищо друго не искаме, само да има мир на Балканите и да ги превърнем в една строителна площадка. Розите, които му подарих, най-вероятно ще бъдат засадени около морените в градините на Ватикана\", каза още премиерът.\r\n\"Само може да се гордеем с това, което Кирил и Методий са направили. Всички ние сме призвани да накараме историците много по-добре да разкажат на децата да помнят това нещо\", каза още Борисов.\r\nТой разкри още, че папата му е казал да се моли за него. „И аз го помолих и той да се моли за мен. Всички да се молим на Господ да няма война и да сме живи и здрави”, обобщи премиерът.\r\nПремиерът Бойко Борисов подари на главата на Римокатолическата църква картина, изобразяваща Св. Иван Рилски и пещерата, в която е живял, копие на Четвероевангелие на цар Иван Александър и разсад за 33 маслодайни рози от Казанлък.\r\nОт своя страна Папа Франциск подари на българския министър-председател плакет с разлистени клони, който е символ на мир и разрешаване на конфликти.\r\nТова е втората среща на Борисов и папа Франциск след 2015 г. ", "date": "2018.05.25", "title": "Борисов с обещание от папата да пристигне в страната ни"}
