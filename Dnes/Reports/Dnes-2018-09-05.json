{"url": "https://www.dnes.bg/notifikacii/2018/09/05/zabravenata-tragediia-v-temza-edin-potynal-korab-i-stotici-razbiti-semeistva.387040", "text": "Потъването на кораба \"Принцеса Алис\" - забравената трагедия в река Темза.\r\nПлавателният съд поема към дъното на 3 септември 1878 г. и слага край на 650 човешки съдби, обикновени лондончани, които се завръщат от еднодневна екскурзия до Кент – историческо графство в района на Югоизточна Англия.\r\nДнес трагедията е забравена, но тогава е на първите страници по всички вестници.\r\nСутринта на 3 септември времето изглежда приятно – светло, безоблачно утро. Никой не подозира, че над стотици семейства ще бъде хвърлен черен облак. Всички, които са на път да се качат на борда на \"Принцеса Алис\", са развълнувани и нямат търпение да се насладят на чистия морски въздух и да посрещнат залеза на плажа.\r\n                \n                Постепенно плавателното средство се отделя от пристанището на Лондон и се отправя по поречието на Темза към Шийрнес, в северната част на Кент.\r\nПътуването не било скъпо – струвало около 2 шилинга, в зависимост от спирката, на която пътниците щели да слязат. Повечето от хората на борда (близо 700 души) висока и средна работническа класа. На връщане голяма част от пътниците били уморени и решили да се оттеглят в каютите си за отдих.\r\n\r\nАлфред Меримен е 30-годишен готвач от Източен Лондон, баща на четири деца. Бил помолен в последния момент да работи на борда, но допълнителните пари щели доста добре да се отразят на семейните доходи. Още повече, че това било златна възможност да се измъкне от мръсните улици на британската столица.\r\nОколо 19:40 ч. Алфред стоял на палубата близо до салонната врата. Точно докато казвал колко \"прекрасно\" било пътуването, нещата внезапно поели в друга посока. Мъжът видял огромен кораб за пренос на въглища. \"Байуел Касъл\" който буквално се врязал в \"Принцеса Алис\". Туристическия кораб бил разцепен на две.\r\nПаниката била огромна. Жени и деца бягали с крясъци и търсели спасение. Корабът потъвал бързо. Първо започнала да се потапя средната част на кораба, а носа се изправил в почти вертикална позиция. Хората били запратени в отворилата се между двете части на плавателното средство водна бездна. Останалите пътници, които били по каютите си, били в капан.\r\n\r\nЧаст от екипажа на \"Байуел Касъл\" започнали да хвърлят предмети в морето, в опит да спасят хората, които били на път да се удавят. Хвърляли дъски, спасителни жилетки и всичко, за което останалите могат да се сграбчат. За повечето, обаче, смъртта била неизбежна.\r\nМалцина оцелели. Част от преживелите трагедията споделят, че имало удавници, които със всички сили с вкопчвали в останалите, за да се спасят.\r\n\r\nНа помощ пристигнали спасителни екипи, които започнали да вадят оцелелите от водата. Спасителната операция, обаче, постепенно се превърнала в събиране на трупове. Само за секунди деца осиротявали, мъже и жени – овдовявали, а цели семейства били буквално заличени.\r\nНяколко дни по-късно някои от телата били изхвърлени на брега. Трагедията била огромна. Ужасяващият шок от случилото се постепенно прераснал в гняв. Пострадалите семейства и местни политици започнали да търсят отговори.\r\nЗащо са се сблъскали корабите? Кой е виновен? Надхвърлен ли е бил капацитетът на \"Принцеса Алис\"? Защо не са спасени повече хора? Вярно ли е, че капитанът бил пиян?\r\nНямало списък с пътниците на борда. Нямало точна бройка на хората, които избрали да пътуват с \"Принцеса Алис\". Следователно точният брой на загиналите в морето никога да е ясен.\r\nПрез следващите два месеца разследващите преглеждали с часове доказателствата, които били в размер на около 5000 страници. На 14 ноември било взето решение. Според разследващите корабът, който пренасял въглища, можело да изключи двигателите си много по-рано.\r\n\"Принцеса Алис\" можела да спре и да не дава на заден ход. Освен това, на борда имало повече души, отколкото капацитета на плавателното средство позволявал. Спасителната екипировка не била ефективна.\r\nУспоредно разследване на Борда на търговията, обаче, стига до различни изводи, въпреки множеството показания на свидетели и оцелели. От там отказали да се съгласят с твърдението, че и двете плавателни средства имат вина за трагедията. Вместо това, според тях вината била изцяло на \"Принцеса Алис\", която не спазила правилата за корабоплаване.\r\nДнес все още твърде малко подробности са известни около потъването на плавателното средство.  Мястото на трагедията, отнела живота на близо 650 души, е зловещо тихо, а мълчанието на реката се нарушава единствено от граченето на чайките и тракането на големите машини от бунището.\r\n", "date": "2018.09.05", "title": "Забравената трагедия в Темза: Един потънал кораб и стотици разбити семейства"}
{"url": "https://www.dnes.bg/politika/2018/09/05/borisov-ot-izrael-spasili-sme-mnogo-poveche-ot-50-000-evrei.387089", "text": "Българският премиер Бойко Борисов участва в тържествена церемония за откриване на паметник, посветен на спасяването на евреите от българския народ по време на Втората световна война. Паметникът бе открит в парк \"Чарлз Клор\" в Тел Авив, Израел, съобщава БТА.\n\r\nПремиерът посочи, че освен близо 50-те хиляди спасени евреи, архивите разкриват, че спасените всъщност са много повече, защото българският народ е помогнал на още други хиляди евреите да избягат. По този начин се оказва, че България е спасила близо 100 000 евреи.\n\r\nИзраелският премиер Бенямин Нетаняху изтъкна, че евреите никога не забравят истинските си приятели. Той посочи, че в онези мрачни времена единствено българският и датският народ са се застъпили за тях. Затова Нетаняху бе категоричен, че евреите никога няма да забравят смелата постъпка на българите, които са лягали на релсите и по този начин са попречили на влаковете да потеглят към лагерите.\n                    \n                    \n                \r\nКметът на Тел Авив Рон Хулдаи заяви, че израелският народ винаги ще бъде признателен на българския народ.\n\r\nИдеята за \"паметник на спасение\" - символ на подвига на българите за спасяването на евреите през Втората световна война, се е зародила през 2013 година, като целта е да се изработят два еднакви паметника - един в София и един в Тел Авив. Този в София е открит през 2016 г. до Народното събрание.", "date": "2018.09.05", "title": "Борисов от Израел: Спасили сме много повече от 50 000 евреи"}
{"url": "https://www.dnes.bg/eu/2018/09/05/ek-tylkuva-opasnoto-sydyrjanie-v-neta-shte-go-regulira.387060", "text": "Европейската комисия ще предложи интернет платформите да бъдат задължавани да свалят съдържание, ако то бъде преценено като опасно. Това съобщи еврокомисарят за правосъдието Вера Йоурова днес.\n\r\nПредложението за нова европейска регулация ще бъде обявено до края на септември и ще задължи уебсайтовете и социалните мрежи да премахват опасно съдържание. Новото задължение обаче няма да обхваща т.нар. “реч на омразата”, тъй като големите интернет платформи като Google, Facebook, YouTube, Tweeter, Snapchat и др. постигнаха споразумение с Брюксел да го правят доброволно.\n\r\n\"Взехме решението след задълбочена дискусия, защото всичко по отношение на социалните мрежи и интернет не бива да води до каквато и да е цензура. Въпреки това виждаме, че определено съдържание може да застраши сигурността на европейските граждани\", заяви Йоурова.\n                    \n                    \n                \r\nЗабраната ще се отнася до съдържание, свързано с тероризма, \"където стигнахме до заключение, че то представлява твърде сериозен риск за хората\", добави тя. \n\r\nЕврокомисията смята, че “в този случай трябва да имаме абсолютна сигурност, че платформите и всички интернет доставчици ще изтриват съдържанието и ще сътрудничат на правоприлагащите органи”. \n\r\nКакто е известно, терористичните клетки използват някои апликации за съобщения, за да разпространяват пропаганда и да се координират, като собствениците им отказват да разкриват съдържанието на комуникацията.\r\nПодобни проблеми наскоро имаше с Messanger, който отказва да разшифрова криптирани съобщения на клиентите си, дори при разследвания на тероризъм.\r\n\"По въпроси, свързани с тероризма и сигурността на гражданите, не можем повече да разчитаме на доброволни действия от страна на интернет доставчиците\", заяви комисар Йоурова.\n\r\nИдната седмица Брюксел ще предложи и нови правила за предизборната кампания за европейските избори през май. Сред тях и препоръка новите по-строги правила за работа с личните данни на гражданите да бъдат прилагани по време на кампанията от страна на държавните органи и институции, които имат отношение към изборите, както и от участващите политически партии.\n\r\nТова ще се отнася, както към държавите, които вече прилагат Общия регламент относно защитата на данните (ОРЗД), така и към тези, които още не са го вкарали в националното си законодателство. След последните е и България.\r\n\"Случаят с \"Кеймбридж Аналитика\" показа, че микротаргетирането и злоупотребата с лични данни може много ефективно да се използва за политически кампании. Това е нещо, което не желаем в Европа. Ние искаме свободни граждани да имат свободен избор, без да бъдат манипулирани или да се злоупотребява с данните им\", коментира Йоурова.\n\r\nБританската компания бе обвинена, че е използвала незаконно лични данни на собственици на Facbook профили, за да им създава психологически портрети, които да насочват рекламодателите и организаторите на политически кампании. Моделът е бил използван по време на предизборната кампания на Доналд Тръмп през 2014 г., за да убеди гласоподаватели да го подкрепят срещу Хилъри Клинтън.\n\r\nВ края на май в ЕС влязоха в сила нови правила за използването на личните данни в интернет. Те предвиждат по-голяма роля на собствениците на данните при вземането на решение как да се работи с тях. Гражданите имат право да искат да бъде ограничено обработването на техните данни, на заличаване, на корекция, както и по-широки възможности да бъдат бъдат информирани, ако с техните данни бъде злоупотребено или бъдат откраднати от трета страна. Повечето държави, включително България, още не са ги въвели в националното си законодателство.", "date": "2018.09.05", "title": "ЕК тълкува опасното съдържание в нета, ще го регулира!"}
{"url": "https://www.dnes.bg/akoshtete-vqrvaite/2018/09/05/iznenadaite-ovena-pohvalete-veznite-kak-da-zaradvate-zodiite.387014", "text": "\r\nЗа да ги ободрите, трябва да ги изненадате. Появете се внезапно и ги заведете на спонтанна, непланирана среща. Купете им билет за мач или концерт. Просто трябва да ги изкарате от рутината им. Покажете им нещо ново.\r\n \r\n\r\nЗарадвайте ги с мил жест. Купете им цветя, подарък, направете им плейлиста с любимите им песни, сгответе им любимото ястие. Обичат докосването - гушкайте ги много, дръжте ги за ръка. \r\n\r\n\r\nЗа да се почувстват добре близнаците, те имат нужда да разберат, че някой наистина ги вижда и чува. Дайте им цялото си внимание. Не се преструвайте, че ги слушате, не си гледайте телефона. Бъдете до тях и им задавайте въпроси.\r\n\r\n\r\nЗа да не са тъжи е нужно само да им покажете, че ги цените. Раците правят много неща са другите и се раздават, но имат нужда от същото. Погрижете се за тях - изслушайте ги, пратете им мила картичка, обадете им се по телефона, направете си дълъг чат в социалните мрежи.\r\n \r\n\r\nНаправете ги център на вниманието! Ако имат някакъв талант, накарайте ги да го демонстрират. Направете парти, където те могат да блеснат. Когато другите ги похвалят, лъвовете ще се почувстват страхотно.\r\n \r\n\r\nКупете им нещо, което те отдавна искат, но все не се решават да го вземат. Ще протестират в началото, но тайно ще са много доволни. Обожават спонтанните подаръци, особено ако не искате нищо в замяна.", "date": "2018.09.05", "title": "Изненадайте Овена, похвалете Везните: Как да зарадвате зодиите?"}
{"url": "https://www.dnes.bg/temida/2018/09/05/poiskaha-dojivot-za-nadziratelia-pregazil-dete.387088", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nНад 100 души се събраха на протест пред Съдебната палата в Пазарджик и поискаха доживотен затвор за надзирателя, който прегази 16-годишно момче, съобщи телевизия .\r\n \r\nБлизки, приятели и съученици на загиналия Станислав Стоянов от с. Ивайло се събраха, за да поискат справедлив процес срещу неговия убиец Геори Доков.\n\r\n16-годишното момче загина на 30 август, след като бе премазано на пътя Ивайло-Сарая от пияния надзирател. А той беше пуснат под парична гаранция на стойност 10 хиляди лева.\r\n\"Искаме убиецът на Станислав да бъде в затвора, а не на свобода\", казаха протестиращите.", "date": "2018.09.05", "title": "Поискаха доживот за надзирателя, прегазил дете"}
{"url": "https://www.dnes.bg/zvezdi/2018/09/05/gloriia-petkova-rodi-momichence.387076", "text": "Глория Петкова роди първата си рожба и стана майка на момиченце.\r\n \r\nЩастливата новина съобщи самата тя в личния си профил във Facebook, където става ясно и името на дъщеря ѝ.\r\n \r\nЕдин от най-успешните родни модели е кръстила своето момиченце Анабел.\r\n \r\nСлед съобщаването на радостната вест, тя дори направи светския дебют на дъщеря си, като качи снимка с нея.\r\n \r\nЛицето на малкото момиченце е закрито от емотикон, а самата Глория е изписала „Любовта на живота ми“.\r\n \r\nРодният супермодел се ожени за своя дългогодишен приятел, Димитър, преди месец.\r\n \r\n", "date": "2018.09.05", "title": "Глория Петкова роди момиченце"}
{"url": "https://www.dnes.bg/stranata/2018/09/05/aktove-narusheniia-mvr-proverilo-4861-koli-za-den.387054", "text": "Продължават проверките на полицията и засиленият контрол по пътищата на страната. \r\n \r\nВчера полицейските екипи са проверили 4 861 моторни превозни средства и 6 175 души, съобщават от МВР.\r\nУстановени са общо 4 781 нарушения, от които 1 599 са за управление на МПС с превишена скорост. Издадени са 2 471 фиша и 711 акта за установени административни нарушения.\r\nОтнети са 47 свидетелства за управление на МПС заради неплатени задължения по ЗДвП. \r\nПо време на осъществените проверки на място на гражданите са връчени общо 505 електронни фиша. \r\nЗасилените проверки ще продължат до края на месец септември.", "date": "2018.09.05", "title": "Актове, нарушения... МВР проверило 4861 коли за ден"}
{"url": "https://www.dnes.bg/business/2018/09/05/facebook-i-twitter-imame-propuski-v-borbata-s-dezinformaciiata.387090", "text": "Главният изпълнителен директор на Facebook Шерил Сандбърг призна, че социалната медия е реагирала твърде бавно на руската намеса в президентските избори в САЩ от 2016 г. и обеща повече усилия за спиране на дезинформационни кампании, предаде ДПА.\n\r\n\"Твърде бавно засякохме това и твърде бавно реагирахме. Вината си е наша. Тази намеса бе напълно недопустима. Тя бе посегателство над ценностите на нашата компания и страната, която обичаме\", каза Сандбърг на изслушване в комисията за разузнаването на Сената на САЩ. Тя определи ситуацията като \"надпревара във въоръжаването\".\n\r\n\"Заплахата, пред която сме изправени, не е нещо ново. САЩ винаги са се сблъсквали с атаки от противници, които искат да подкопаят демокрацията ни. Новото са използваните тактики\", добави Сандбърг.\n                    \n                    \n                \r\nТя посочи, че \"сигурността никога не е нещо завършено\" и съобщи, че Facebook е удвоил броя на служителите си в отделите по сигурността.\n\r\nFacebook \"е премахнал стотици акаунти и страници, замесени в координирано лъжливо поведение, т.е. те са заблуждавали хората за това кои са и с какво се занимават\", каза Сандбърг, цитирана от Ройтерс.\n\r\nНа същото изслушване шефът на Twitter Джак Дорси заяви, че компанията му служи за дигитално публично пространство за обмен на идеи и макар че това в повечето случаи е нещо положително, някои злонамерени лица се възползват от платформата и оказват отрицателно влияние.\n\r\n\"Оказахме се неподготвени за огромните мащаби на проблемите, с които се сблъскваме. Поемаме пълната отговорност по отстраняването им\", заяви той.\n\r\nДорси съобщи, че Twitter взема мерки срещу измамите и манипулациите и че \"всяка седмица се идентифицират от 8 до 10 милиона съмнителни акаунти\". Тя увери, че Twitter не взема решенията си въз основа на политическа идеология, предаде Франс прес.\n\r\nTwitter, както и Facebook, са обвинявани в пристрастност в ущърб на консерваторите, отбелязва агенцията.\n\r\n\"Twitter не използва политическа идеология при вземането на решенията си за категоризирането на съдържанието или за прилагането на правилата ни\", заяви Дорси и призна, че Twitter не е бил подготвен за огромните кампании с манипулиране на общественото мнение в социалните мрежи през последните години.\n\r\nПо време на предизборната кампания през 2016 г. хиляди фалшиви акаунти предизвикваха спорове сред избирателите с обсъждане на деликатни теми като расизма или имиграцията, отбелязва АФП.\n\r\n(БТА)", "date": "2018.09.05", "title": "Facebook и Twitter: Имаме пропуски в борбата с дезинформацията"}
{"url": "https://www.dnes.bg/rusia/2018/09/05/mei-obvinenite-v-otravianeto-na-skripal-sa-ot-gru.387062", "text": "Британският премиер Тереза Мей заяви, че двамата мъже, обвинени в опита за убийство на бившия шпионин Сергей Скрипал и дъщеря му са офицери от руското военно разузнаване (ГРУ), които \"почти със сигурност\" са действали с одобрение на високо ниво в руската държава.\n\r\n\"На базата на събраната при разследването информация правителството стигна до заключението, че двамата мъже, посочени от полицията и прокуратурата - Александър Петров и Руслан Боширов - са офицери от руското военно разузнаване\", каза Мей пред британския парламент.\n\n\n\r\n\"Операцията почти със сигурност е била одобрена и извън ГРУ на високо равнище в руската държава,\" каза британският премиер.\n                    \n                    \n                \r\nРусия трябва да обуздае дейността на офицерите от военното си разузнаване и да поеме отговорност за извършеното от тях, подчерта Тереза Мей. \"Искаме Русия да е отговорен член на международната общност. Това означава, че тя трябва да поеме отговорност за безразсъдните и възмутителни действия на ГРУ, което е част от руската държава\".\n\r\nМей заяви също, че атаката срещу бившия руски шпионин Сергей Скрипал и дъщеря му Юлия през март в град Солсбъри вероятно е послание и към други руснаци, които живеят в чужбина.\n\r\n\"Подозирам, че те искаха да отправят послание към живеещите в чужбина руснаци, които са замесени в свързани с руската държава въпроси\", каза Мей пред парламента, отбелязва Ройтерс. \r\n \r\n/БТА/\n\r\n\r\n ", "date": "2018.09.05", "title": "Мей: Обвинените в отравянето на Скрипал са от ГРУ"}
{"url": "https://www.dnes.bg/cars/2018/09/05/made-in-china-kopie-na-range-rover-sport.387061", "text": "Китайската компания Zotye, която се прочу със създаването на модели, много наподобяващи европейски модели, показа най-новия си автомобил - T900.\r\nАзиатският всъдеход много напомня на новото поколение на Range Rover Sport, но все пак и различия. Китайското копие разполага с 8-степенен автоматик и 2.0-литров бензинов двигател с турбина, чиято мощност е 230 к.с. и 350 Нм. За сравнение, агрегатът, използван в новия Range Rover Sport, е 5.0-литров V8, развиващ 515 к.с.\r\nОказва се, че в T900 са използвани и елементи от други европейски модели. Арматурното табло наподобява MBUX на Mercedes-Benz, докато воланът, вентилационните отвори и формата на централната конзола приличат на тези в Porsche Cayenne.\n                    \n                    \n                \r\nZotye T900 ще се продава само на местния пазар, като цената му ще започва от 23 432 долара. Това е близо 7 пъти по-евтино в сравнение с Range Rover Sport, чиято цена в Китай започва от 149 381 долара.\n\r\n", "date": "2018.09.05", "title": "Made in China... Копие на Range Rover Sport    "}
{"url": "https://www.dnes.bg/usa/2018/09/05/2017-g-trymp-pripriano-asad-da-byde-ubit-sled-himicheskata-ataka.387005", "text": "Американският президент Доналд Тръмп настоял пред министъра на отбраната Джим Матис за убийството на сирийския президент Башар Асад и \"всички\" от режима в Дамаск след химическото нападение срещу цивилни миналата година, пише британският в. \"Таймс\", като се позовава на нова книга за президентството на Тръмп.\n\r\nМатис казал на Тръмп, че ще се \"заеме с това\", но след телефонния разговор заявил на един от сътрудниците: \"Няма да направим нищо подобно. Ще бъдем много по-премерени.\"\n\r\nРазкритието се съдържа в книгата \"Страх: Тръмп в Белия дом\" на журналиста ветеран Боб Удуърд.\n\r\nОсновна тема в нея са тайните машинации, използвани от хората от близкото обкръжение на Тръмп в опит да контролират импулсивното му поведение и да предотвратят бедствия - както за самия президент, така и за САЩ, отбелязва американският в. \"Вашингтон пост\".\n                    \n                    \n                \r\nУдуърд, помогнал за разкриването на скандала \"Уотъргейт\", довел до оставката на американския президент Ричард Никсън през 1974 г., говори в книгата си за \"административен държавен преврат\" и \"нервен срив\" на изпълнителната власт, при който висши сътрудници се наговаряли да махат документи от бюрото на Тръмп, така че той да не може да ги види или подпише.\n\r\nЖурналистът подробно разказва как екипът по национална сигурност на Тръмп е разтърсван от неговата липса на любознателност и познания за световните въпроси и презрението му към преобладаващите възгледи на висшите военни и ръководителите на разузнаването.\n\r\nКнигата се основава на интервюта със служители от президентската администрация и други високопоставени длъжностни лица, а също на записки от срещи, лични дневници и правителствени документи, изтъква \"Вашингтон пост\".\n\r\nСпоред книгата Тръмп толкова разтревожил Матис по време на обсъждания във връзка със севернокорейския ядрен въпрос, че министърът на отбраната казал на колеги, че \"президентът действал и мислел като петокласник или шестокласник\", отбелязва американският в. \"Ню Йорк таймс\".\n\r\nУдуърд разказва, че началникът на президентската канцелария Джон Кели бил толкова вбесен от поведението на Тръмп, че го нарекъл \"идиот\" в неофициално изказване пред други сътрудници и се оплакал, че се намират в \"града на лудите\", посочва британският в. \"Гардиън\".\n\r\nСпоред книгата, която представя един обхванат от хаос и зле функциониращ Бял дом, Тръмп е обзет от такава параноя заради разследването във връзка с Русия, че е почти неспособен да работи.\n\r\nКартината, описана от Удуърд, много напомня на ситуацията, представена от журналиста Майкъл Улф в сензационната му книга \"Огън и ярост: Белият дом на Тръмп отвътре\". Но книгата на Удуърд вероятно ще нанесе още по-силен удар, коментира \"Гардиън\".\n\r\nБелият дом възприе книгата на Удуърд, която предстои да излезе от печат, като достатъчно сериозна заплаха, разпространявайки изявление, в което я описа като \"нищо повече от измислени истории, много от които от бивши недоволни служители, разказани, за да представят президента в лоша светлина\", посочва изданието.\r\n ", "date": "2018.09.05", "title": "2017 г., Тръмп припряно: Асад да бъде убит след химическата атака!"}
{"url": "https://www.dnes.bg/notifikacii/2018/09/05/ubiecyt-ot-samokov-bivsh-pojarnikar-oryjieto-mu-zakonno.387087", "text": "Убиецът от Самоков - Иван, е бивш пожарникар и е притежавал законно оръжие. С приятелката си Венета, която бе застреляна заедно с 12-годишния й син и 15-годишния й племеник, живеели заедно от шест години.\n\r\nПоводът за убийството не е ясен, но двамата се били скарали преди трагедията, съобщи на брифинг шефът на МВР-София Николай Спасов. Той уточни, че днес около 13.45 е постъпил сигнал в дежурната на РУ-Самоков и ОДМВР София за простреляни три лица на улица \"Люляк\" в Самоков.\n\n\"Незабавно са изпратени служители на районното управление и ЦСМП за оказване на първа помощ. На място е установено, че две лица са починали, а другото с тежка рана в областта на главата, като впоследствие в болницата е починало\", заяви комисар Спасов. \n                \n                \r\nОколо 14.40 часа е получен сигнал и за тялото на бившия пожарникар, който най-вероятно се е самоубил в местността \"Щъркелово гнездо\".\n\r\n\"Почваме доста експертизи, изследвания на механизма, начина на извършването, за да можем да бъдем конкретни и да докажем деянието\", обясни още комисар Спасов. Той уточни, че до момента се знае за заподозрения, че работи в градския транспорт в София и най-вероятно е пенсионер. \n\r\n\"Най-вероятно е бивш пожарникар. Мотивът е битов семеен скандал\", обясни той и допълни, че има множество свидетели, които в момента се разпитват. ", "date": "2018.09.05", "title": "Убиецът от Самоков - бивш пожарникар. Оръжието му законно"}
{"url": "https://www.dnes.bg/stranata/2018/09/05/anna-mariia-kym-maika-si-chas-predi-da-zagine-na-zebra-pazi-se-mamo.387072", "text": "Съучениците на убитото на \"зебра\" 15-годишно момиче в Горна Оряховица оставиха 15 червени карамфила на мястото на кървавия инцидент.\r\nДецата са от X А клас на СУ \"Вичо Грънчаров\" и почетоха паметта на своята съученичка и приятелка. След случилото се снощи около 20:15 ч., учениците не спали цяла нощ, а се организирали бързо във Facebook.\r\nПод засилена охрана днес те запалиха свещи на мястото, на което 15-годишната Анна-Мария загуби живота си, и поднесоха съболезнования на нейната майка.\n\r\nДетето беше блъснато докато пресича пешеходна пътека на входа на \"Захарни заводи\" от патрул на частна охранителна филма. Детето се прибирало към дома си, но никога не стигнало. Слязло от автобуса и тръгнало да пресича, когато било връхлетяна от \"Опел\" Астра, който се движил с висока скорост.\r\n                    \n                    \n                През сълзи майката на загиналото момиче посъветва нейните съученици да бъдат внимателни и да се пазят.\r\n\"Деца, пазете се много ви моля. Няма кой друг да ви пази. Ако мислите, че като пресичате този, който кара срещу вас, ще бъде внимателен, лъжете се! Не почерняйте майките си, защото лошото идва много бързо\", каза Ивелина Иванова и прегърна децата, дошли да почетат паметта на дъщеря и.\r\nМайката споделя, че 15-годишното момиче е било на разходка с нейните приятели. Чули се по телефона около час преди трагедията: \"Казах и да се прибира. Тя отвърна, че в 20 ч. си хваща автобуса и в 21:45 ще ме чака на портала на завода. Аз бях втора смяна, а тя винаги ме посрещаше. Последните и думи бяха: \"Пази се, мамо!\". Повече не я чух\", сподели през сълзи майката.\r\nАнна-Мария учила в паралелка \"Предприемачество и бизнес\". Мечтаела да стана ветеринарен лекар, защото обичала всички животни. Майка и разказва пред , че детето било изключително харизматично.\r\n\"Искам възмездие. Шофьорът да си понесе последствията. Правосъдна система трябва да има в България. Никой няма право да отнема живота на едно 15-годишно дете, още неразбрало какво е живота\", коментира почернената майка.\r\nСамата Ивелина работи в бонбонената фабрика и живее във ведомствените жилища на завода. Сама се грижела за Анна-Мария.\r\nБлизки на семейството и учители започнали кампания за набиране на средства за погребението в четвъртък.", "date": "2018.09.05", "title": "Анна-Мария към майка си, час преди да загине на \"зебра\": Пази се, мамо!"}
{"url": "https://www.dnes.bg/televizia/2018/09/05/bylgarinyt-haresva-chujbina-no-e-shtastliv-v-bylgariia.387085", "text": "еформалният старт на новия сезон на \"Фермата\" бе даден на емблематичното за последните години място - Терминал 2 на летище \"София\". Място, от където хиляди българи поеха в различни посоки на света, не малко от тях се и върнаха. Темата за миграцията ще бъде основна по време на четвъртия сезон на шоуто, което ще върви под мотото \"Съединение\". \n\r\nПовече от половината от населението на България е засегнато от емиграцията, сочат данни от национално представително проучване за bTV, проведено от Kantar TNS през август специално за \"Фермата: Съединение\". \n\r\nСред 20-те участници половината са избрали да градят живота си в чужбина, а другата половина – да останат в родината си. Сред всички тях са известни личности, които за първи път участват в риалити шоу – олимпийският медалист Йордан Йовчев, който е специалният гост тази година, лекоатлетката Ваня Стамболова, бизнесменът  Ивайло Караньотов и вокалистът на Д2 Деян Каменов – Дидо.\n                    \n                    \n                \r\nПродуцентите и водещи на риалитито - Иван и Андрей, обявиха, че още от първия епизод ще видим сблъсъци на до болка познати обществени теми - възможно ли е обединението на всички българи, без значение къде са избрали да живеят, в името на по-доброто бъдеще за родината? Предателство ли е да зарежеш родината, за да търсиш щастието в чужбина? Кой е по-лесният път - на тези, които изкарват прехраната си зад граница или на тези, които работят тук?\n\r\nОще със старта на предаването те ще бъдат разделени на два отбора. Първият ще включва 12 българи, избрали да останат  и да градят бъдещето си в България, а вторият – 9 българи, които са решили да търсят щастието си навън. Сред тях са еднояйчни близначки с успешен бизнес зад граница, но вярват, че могат да успяват само извън България – те ще се  състезават като един участник. Млада майка, движена от носталгията по родината си, иска с участието си да убеди съпруга си да се завърнат у нас. Младо момче, израснало в САЩ, търси корените си, а успяла жена в Лондон е убедена, че никога не би се върнала в България, защото навън децата й получават най-доброто образование. Бесарабска българка пък ще покаже как се пазят традициите ни и извън географските ни граници.\n\r\nЗрителите ще се срещнат и с наследница на фамилия, свързана с тоталитарния режим, която иска да развенчае митовете, свързани с привилегиите. Българомохамеданин пък твърди, че у нас турско робство никога не е имало. Ром, роден в гето, поема по лош път, но след като се обръща към вярата, успява да създаде семейство и да стане пример в общността си. Баща на 4 деца успява да се измъкне от сенчестия бизнес, да промени живота си в положителна посока и да се грижи добре за фамилията си. Икономист с успешна кариера има една мечта, заради която влиза във \"Фермата\" – да върне всичките си близки, които са заминали, обратно в България.\n\r\nСпоред направеното проучване, основните причини за емиграцията са по-доброто заплащане на труда зад граница, постигането на по-добър стандарт на живот, по-добро образование и реализация за децата. Около 33% от анкетираните казват, че близките им са емигрирали, за да натрупат спестявания и да помагат на семействата си тук. Едва около 15% от българите с близки в чужбина смятат, че има вероятност те да се завърнат, но вярват, че по-добре платената работа (за 50%) и носталгията (за 38%) биха мотивирали близките им да купят еднопосочен билет за родината. Резултатите от изследването сочат още, че по-добрият икономически и социален климат, в който живеят емигрантите, не ги прави по-малко заинтересовани и ангажирани с обществения живот в България, а напротив – доминира мнението, че българите емигранти в по-голяма степен от сънародниците им у нас, се включват в обществени каузи за страната и допринасят за просперитета й.\n\r\nКогато става въпрос за щастие обаче се оказва, че живеещите в България са по-щастливи. \n\r\n\"Темата за емиграцията е много гореща в момента. Като развлекателен проект обаче, \"Фермата\" няма да заема страни и позиции, или да дава решения, но ще даде на зрителите храна за размисъл  и дискусии\", коментира главният изпълнителен директор на bTV Media Group Флориан Скала.\n\r\n\"Българите, които живеят извън страната ни, присъстваха като тема във \"Фермата\" от първия сезон на шоуто и с времето тя ставаше все по-видима и важна. Така естествено се роди идеята за сезон 4 \"Съединение\" – да съберем под един покрив българи, избрали да градят живота си навън и тези, решили да останат и да постигат щастието си тук, в България. Нашата задача е да разрешим споровете помежду им и да ги обединим, разказаха изпълнителните продуценти на шоуто Иван и Андрей. \n\r\nВ тази мисия ще се включи специалният гост Йордан Йовчев. Той е поканен да влезе в ролята на вдъхновител и ментор на участниците, защото е ярък пример за българин, който въпреки че е работил по света и е живял в чужбина, винаги е избирал да се състезава под българския флаг.", "date": "2018.09.05", "title": "Българинът харесва чужбина, но е щастлив в България"}
{"url": "https://www.dnes.bg/stranata/2018/09/05/kola-blysna-elen-na-pytia-krai-razgrad-dvama-raneni.387041", "text": "Мъж и жена са леко ранени при сблъсък на автомобила им с елен, който пресякъл пътното платно. При удара животното е убито, съобщиха от полицията в Русе.\r\nЛекият автомобил \"Тойота\", управляван от 66-годишен водач, се движел от Разград в посока към Русе. Към 20,45 часа снощи в района на 28-ми километър шофьорът блъснал пресичащото диво животно.\r\nСлед сигнала на тел. 112 на мястото дошъл екип на Спешна медицинска помощ, който прегледал мъжа и пътуващата с него 62-годишна жена. Установено е, че са леко пострадали.\r\nМъжът бил с охлузни и порезни рани на ръцете и главата, а жената имала натъртвания в областта на гърдите. Двамата са освободени за домашно лечение.\r\nПроизшествието е станало при условията на суха пътна настилка. Пробата за алкохол на водача е отрицателна. Убитото животно е иззето.", "date": "2018.09.05", "title": "Кола блъсна елен на пътя край Разград, двама ранени"}
{"url": "https://www.dnes.bg/index/2018/09/05/toi-na-108-tia-na-100-miiako-i-masao-81-godini-liubov.387077", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         100-годишната Мияко Мацумото и 108-годишният й съпруг Масао живеят щастливо в старчески дом в град Такамацу. \r\nДвамата се женят през далечната 1937 година. Тогава обаче са толкова бедни, че дори нямат пари за сватбена церемония. 81 години по-късно споделят, че разковничето за дългата любов е издръжливостта, разказва Bulgaria ON AIR.\r\nПо време на Втората световна война Масао на няколко пъти е изпращан на фронта. Връща се оттам жив и започва да работи в администрацията на местното пристанище. \r\nДнес семейството им наброява 60 души, а наскоро двойката отпразнува раждането на 25-ото си правнуче.\r\nЯпония е втората страна след Хонконг с най-висока средна продължителност на живот – цели 84 години, а истории като тази на Мияко и Масао не спират да вълнуват света.", "date": "2018.09.05", "title": "Той на 108, тя на 100: Мияко и Масао – 81 години любов!"}
{"url": "https://www.dnes.bg/stranata/2018/09/05/start-na-speshen-remont-na-prohoda-shipka.387048", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nЗапочва спешен ремонт на прохода \"Шипка\", съобщи . Целта му е да участъкът да се обезопаси и да се спре появилото се през месец май свлачище, което събори едно от платната за движение. Причината за забавянето на ремонта са процедурите по обследването на тежкия терен. \r\nНад три метра от пътното платно на прохода \"Шипка\" буквално липсва. Причината е активизирало се свлачище. В резултат на това, са пропаднали част от мантинелите, а и самият път, до който започва 50 метрова пропаст.\r\nСпоред експерти причината са поройните дъждове през месец май и юни, а участъкът е изключително конфликтен, защото представлява прав къс участък между два завоя с ограничена видимост, което създава предпоставка за катастрофи. \r\n ", "date": "2018.09.05", "title": "Старт на спешен ремонт на прохода \"Шипка\""}
{"url": "https://www.dnes.bg/crime/2018/09/05/baba-hvyrli-prez-balkona-dve-torbi-5-bona.387033", "text": "82-годишна жена е станала жертва на телефонни измамници в Хасково, на два пъти им хвърлила торби с пари, съобщиха от МВР.\r\nЖителката на града е била заблудена по схемата \"съдействие на полицията\".\r\nОколо 14 часа вчера тя получила телефонно обаждане от непознат, който се представил за служител на органите на реда и който я убедил, че трябва да помогне в разследване и залавяне на престъпници.\r\nВъзрастната жена хвърлила през терасата на жилището си на два пъти найлонови торби с общо 4780 лева, без да успее да види кой ги прибира.\r\nПо-късно се досетила за измамата и сигнализирала на спешния телефон 112. По случая е било образувано досъдебно производство.\r\n ", "date": "2018.09.05", "title": "Баба хвърли през балкона две торби – 5 бона!"}
{"url": "https://www.dnes.bg/obshtestvo/2018/09/05/npo-ta-nastoiavat-svoboda-za-otnetite-bylgarcheta-v-norvegiia.387042", "text": "Неправителствените организации Асоциацията на бащите в България и \"Българска общност в Норвегия\" представиха протестна декларация във връзка с отнемането на български деца от техните родители от норвежката служба Барневерн. Документът беше обявен на пресконференция в Националния пресклуб на БТА.\r\n\"Ще направим и невъзможното, за да върнем отнетите насилствено български деца от биологичните им родители\", се посочва в декларацията, изчетена от Валентин Желев от \"Българска общност в Норвегия\".\r\nСпоред данни на организацията Барневерн е отнела насилствено децата от 10 български семейства, живеещи в Норвегия.\n\n\r\n                    \n                    \n                Те настояват за незабавно и безусловно освобождаване на отнетите деца на 10-те български семейства и затварянето на всички казуси, в които са следени и притеснявани български семейства и децата им, както и да бъде дадено право на тези хора да напуснат Норвегия без последствия. Желев посочи, че ще започнат акция по обединяване на всички етноси, които имат отнети деца в северната страна.\r\nОт неправителствените организации посочват, че мнозина са били принудени да напуснат страната, след като са се уредили там, за да запазят децата и семействата си.\n\r\nЗа службата за закрила на детето в Норвегия, известна още като Барневарн, отдавна сигнализират и международни инститиции, като дори има заведено дело в Европейския съд за правата на човека. \n\r\nСигналите могат да се подават по всяко време и са анонимни. А причините могат да бъдат разнообразни - не само за насилие над децата, но и за това, че например бебета плачат нощем. \n\r\nЕдна от критиките към Барневарн, която отправят родители и НПО-та е, че службата работи директно с полицията и де факто върху нея не се управлява контрол.\r\nОще през юни месец редица българи се оплакаха, че са били подложени на тормоз от службата в Норвегия.\r\nВ един от случаите сигнал е бил подаден от училището на две деца, защото те ядат бял хляб и шоколад.\r\nВ друг случай дете на българин е споделило пред службите, че баща му пие бира, а Барневарн реагира мигновено.\r\nЗа 1 г. в Норвегия от домовете им са били изведени близо 22 000 деца.", "date": "2018.09.05", "title": "НПО-та настояват: Свобода за отнетите българчета в Норвегия"}
{"url": "https://www.dnes.bg/obshtestvo/2018/09/05/7-septemvri-deniat-za-izplashtane-na-pensiite.387015", "text": "Изплащането на пенсиите през септември 2018 г. от Националния осигурителен институт /НОИ/ ще започне на 7 септември и ще приключи на 20 септември, съобщиха от НОИ.\r\nЧрез пощенските станции пенсиите ще се изплащат съобразно изготвен график, който вече е обявен във всяка от тях.\r\nПреводите на сумите за септемврийските пенсии по сметките на пенсионерите, които получават парите си по банков път, ще бъдат извършени на 7 септември. \r\n ", "date": "2018.09.05", "title": "7 септември: Денят за изплащане на пенсиите"}
{"url": "https://www.dnes.bg/notifikacii/2018/09/05/rakyt-vse-pak-pobedi-otne-slynchevata-nikol-a-be-samo-na-15.387049", "text": "15-годишната Никол Георгиева от Велико Търново, която страдаше от Сарком на Юинг, изгуби битката с коварната болест. Момичето е издъхнало снощи в клиника в Турция, съобщи майка й във Facebook.\n\n\r\n\"Силното ми детенце... Бори се до последно със зъби и нокти...Господ ли? Няма такъв...\", написа съкрушената майка.\n\r\n\"Бог прибра при себе си още едно малко и красиво Ангелче. Казват, че там, при ангелите, всички са щастливи, без болка, без болести, без мъка и разочарования. Дано е така, дано си на едно по-добро място, в един по-добър свят!\", пише още майката.\r\nПоследно момичето бе на химиотерапия в комбинация с имуно- и молекулярна терапия в южната ни съседка, пише \"\".\r\n                \n                Преди това специалисти във френския институт \"Густав Руси\" даваха надежда за успешно лечение, но не успяха да извършат операция и трансплантация на стволови клетки.\n\r\nЛъчезарното момиче се разболя от Сарком на Юинг на тазобедрената става преди повече от година.\r\nСемейството водеше битка и с Фонда за лечение на деца в чужбина, който дълго време не благоволи да финансира операцията и терапията във Франция. \r\nБлаготворителната кауза за спасяването на Никол обедини хиляди българи, които организираха кампании и базари за събиране на средства.\r\nВпоследствие Фондът за лечение на деца в чужбина отпусна сума за Никол, а родителите и предоставиха събраните до момента пари за спасяването на бебето Мартина от Стара Загора, което пък се бори с левкемията.", "date": "2018.09.05", "title": "Ракът все пак победи! Отне слънчевата Никол, а бе само на 15"}
{"url": "https://www.dnes.bg/zvezdi/2018/09/05/lora-krumova-rodi-momiche-stana-maika-za-vtori-pyt.387084", "text": "Телевизионната водеща Лора Крумова стана майка за втори път. Тя роди момиченце в болница \"Надежда\" този следобед, съобщиха нейните колеги от Нова тв.\r\nМалката, която ще носи името Мина, тежи 3,5 кг. Майката и бебето се чувстват добре. \r\nЩастливите родители благодарят на екипа, водил раждането. \r\nЛора и таткото Сотир станаха родители за първи път през 2013 г., когато се роди синът им Явор.", "date": "2018.09.05", "title": "Лора Крумова роди момиче, стана майка за втори път"}
{"url": "https://www.dnes.bg/temida/2018/09/05/70-mln-zaguba-za-haznata-ot-cigarenata-fabrika-v-karnobat.387056", "text": "Щетата, която е нанесла на държавния бюджет откритата край Карнобат нелегална фабрика за цигари, възлиза над 70 млн. лева, пресметна директорът на Националната следствена служба Борислав Сарафов, който е в Карнобат, за да следи следствените действия в офиси на \"Винпром Карнобат\", \"Сис Индъстрийс\" и \"Топаз Мел\", свързани с подозрения за укриване на данъци.\n\n\r\nПретърсванията и изземанията на документи и други веществени доказателства се провеждат в района на Карнобат и в София.\r\nРазплитането на схемата, за която е задържан бизнесмена Миньо Стайков започнала преди 2 месеца, след като ГДБОП удари фабриката за производство на цигари в Карнобат.\r\n                    \n                    \n                \"Към момента тук са обезпечени и се провеждат претърсвания и изземвания в 12 обекта. Това са както фабриката, така и няколко други предприятия, а също така и свързани с тях дъщерни търговски дружества. Към момента е задържано за 24 часа лицето Миньо Стайков\", каза още Сарафов.\r\nТой добави, че досъдебното производство е образувано за пране на пари, данъчни престъпления и незаконно притежание на акцизни стоки без бандерол, а основният предмет на делото е свързан с разкритата от Специализираната прокуратура нелегална фабрика за производство на цигари.\r\n\"Мерки досега не бяха предприети, тъй като нуждите на разследването и на държавата предполагат да бъдат хванати \"едрите риби“ - организаторите и ръководителите на това нелегално производство\", посочи още Сарафов.", "date": "2018.09.05", "title": "70 млн. загуба за хазната от цигарената фабрика в Карнобат"}
{"url": "https://www.dnes.bg/usa/2018/09/05/samolet-pod-karantina-v-niu-iork-zaradi-bolni-pasajeri.387086", "text": "Самолет на авиокомпания \"Емирейтс\", пристигнал от Дубай, бе задържан тази сутрин под карантина на нюйоркското летище \"Джон Ф. Кенеди\", след като пътници се разболели по време на полета. Това съобщиха от авиокомпанията и нюйоркски медии, цитирани от Ройтерс.\n\r\nДвупалубният \"Еърбъс А388\" с около 500 пътници се е приземил малко след 9:00 ч. местно време, каза говорителка на \"Емирейтс\". По думите й броят на заболелите е десет, докато нюйоркски медии съобщиха преди това, че те са стотина.\n\r\nКато предохранителна мярка на борда са се качили екипи на американските здравни органи, за да окажат необходимата медицинска помощ. Говорителката добави, че скоро на всички останали пътници ще бъде разрешено да напуснат самолета.\n                    \n                    \n                \r\nСпоред тв канал WNBC експерти от федералната служба за контрол и превенция на заболяванията са на място, но от тях още няма изявление. Няма изявление от нюйоркското кметство, а от полицейското управление на мегаполиса написаха в \"Туитър\" само, че следят \"медицинската ситуация\".\n\r\nВидеокадри от хеликоптер показаха самолета на пистата, заобиколен от автомобили на службите за спешна помощ и наземния летищен персонал.", "date": "2018.09.05", "title": "Самолет под карантина в Ню Йорк заради болни пасажери"}
{"url": "https://www.dnes.bg/notifikacii/2018/09/05/syrce-diabet-rak-1-4-ot-horata-po-sveta-ne-se-dvijat.387025", "text": "Повече от четвърт от хората в света са по-застрашени от диабет, рак, сърдечносъдови заболявания и деменция, защото не се движат достатъчно, съобщиха световните информационни агенции, позовавайки се на доклад на Световната здравна организация (СЗО).\n\r\nНад 1,4 милиарда души не спазват препоръките на СЗО за най-малко 150 минути умерено физическо натоварване или 75 минути активни тренировки или физическа работа седмично.\n\r\n\"За разлика от другите рискове за здравето недостатъчната физическа активност не намалява по света\" - каза ръководителят на изследването Регина Гутхолд от СЗО.\n\r\nПо данни за 2016 г. 27,5 процента от възрастното население в света не се движи достатъчно. Спадът е само с един процент спрямо 2001 г.\n                \n                \r\nОбездвижването се е увеличило най-много както в богати западни държави като Германия и САЩ, така и в латиноамерикански държави като Аржентина и Бразилия.\n\r\nНай-малко се движат в Кувейт, Американска Самоа, Саудитска Арабия и Ирак. Там по-малко от 50 процента от възрастното население достига минималната граница за движение, препоръчвана от СЗО.\n\r\nНай-малко обездвижени хора има в Уганда и Мозамбик - по 6 процента.\n\r\nВ богатите държави хората все повече седят, докато са на работа и в свободното време. Положението се влошава и от транспорта.\n\r\nВ бедните държави работата и придвижването все още изискват повече физически усилия. \r\n/БТА/", "date": "2018.09.05", "title": "Сърце, диабет, рак... 1/4 от хората по света не се движат!"}
{"url": "https://www.dnes.bg/zvezdi/2018/09/05/geri-nikol-nahlupi-shapka-s-marihuana.387075", "text": "Младата певица Гери-Никол отново намери начин да внесе доза провокация в социалните мрежи. В Instagram тя пусна кадри, на които позира с шапка, на която е изобразена марихуана.\r\nТова не е нещо невиждано в музикалния бизнес, където тревата е на особена почит. Според законите ни обаче тя продължава да бъде незаконна.\r\n \r\nЕксцентричната изпълнителка редовно върви по ръба и следва тенденциите на западните си колеги, където щампите с марихуана са често срещано явление.\r\n \r\n", "date": "2018.09.05", "title": "Гери-Никол нахлупи шапка с... марихуана"}
{"url": "https://www.dnes.bg/stranata/2018/09/05/17-godishna-bez-knijka-a-i-piiana-systaviha-i-2-akta.387038", "text": "17-годишно момиче без книжка е шофирало пияна лек автомобил, съобщи полицията в Монтана.\r\nОколо 01:15 часа тази нощ на ул. \"Диана\" в града полицаи спират за проверка лек автомобил \"Ауди А 4\".\r\nПри извършената проверка с техническо средство е установено, че девойката управлява с алкохол в кръвта от 1.67 промила.\r\nИздаден ѝ е талон за медицинско изследване, но тя отказала да даде кръвна проба.\r\nНа шофьорката са съставени 2 акта, а по случая е образувано бързо производство.", "date": "2018.09.05", "title": "17-годишна, без книжка, а и пияна... съставиха й 2 акта"}
{"url": "https://www.dnes.bg/zvezdi/2018/09/05/kevin-speisi-se-izmykna-ot-lapite-na-temida.387053", "text": "Прокуратурата на окръг Лос Анджелис обяви, че няма да повдига обвинения в сексуални посегателства срещу актьорите Кевин Спейси и Стивън Сегал, съобщи Ройтерс. \r\nВ делото срещу Спейси пълнолетен мъж твърди, че е бил обект на сексуално посегателство от актьора през 1992 година. То бе заведено през април, но прокуратурата е стигнала до заключението, че давността по случая е изтекла.\r\n \r\nПодобно решение е взето и по дело, заведено от жена, която обвинява актьора и майстор на бойните изкуства Стивън Сегал в изнасилване през 1993 година.\r\n \r\n58-годишният Спейси е двукратен носител на наградата „Оскар“ – през 1996 г. спечели приза за актьор в поддържаща роля за „Обичайните заподозрени“, а през 2000 г. – отличието за най-добър актьор за „Американски прелести“. Той е известен и с участието си в сериала „Къща от карти“. Скандалът около него избухна, след като актьорът Антъни Рап пръв го обвини в сексуално посегателство през 1986 година, когато бил 14-годишен.\r\n \r\n66-годишният Стивън Сегал е популярен холивудски актьор, продуцент, сценарист и майстор на айкидо. Той е роден на 10 април 1952 г. в САЩ и в младостта си учи китайски и японски език и пътува до Япония, където изучава бойни изкуства. От 2016 г. е гражданин на Русия.\r\n \r\n", "date": "2018.09.05", "title": "Кевин Спейси се измъкна от лапите на Темида"}
{"url": "https://www.dnes.bg/stranata/2018/09/05/kamioni-s-grozde-blokirani-pred-zavoda-na-miniu-staikov.387069", "text": "Над 50 камиона с грозде са блокирани пред и във винзавода на Миню Стайков в карнобатското село Венец, съобщи .\r\nТези от колите, които са влезли на територията на завода, нямат право да напускат до приключване на проверката на спецпрокуратурата, но кога ще стане това, никой не знае, оплакаха се шофьори, блокирани в завода.\n\n\r\n\"От сутринта сме тук, а някои колеги и от снощи. Чакаме вече цял ден, никой не ни казва кога ще можем да разтоварим. Губим много пари от този неочакван престой\", коментира шофьор на камион, пожелал анонимност. \r\nМеждувременно репортерска проверка установи, че складът с нелегалните цигари в Карнобат, който спецпрокуратурата свърза с Миню Стайков, е заключен. В него няма хора, само кучета посрещат случайните минувачи.\n                    \n                    \n                \r\n\"Знаехме, че там става нещо от години, говори се даже, че и синът на кмета е участвал. Там навремето беше мандра\", коментира пред \"24 часа\" местен жител. Малко по-рано днес зам.-главният прокурор Борислав Сарафов, който лично ръководеше претърсванията във винзавода във Венец, уточни, че цигарената фабрика е ощетила държавния бюджет с над 70 млн. лева.\r\nТой припомни, че разследването за пране на пари и укриване на данъци срещу Миню Стайков е започнало след разкриването на нелегалната фабрика за цигари в Карнобат на 18 юли тази година.          \r\n ", "date": "2018.09.05", "title": "Камиони с грозде блокирани пред завода на Миню Стайков "}
{"url": "https://www.dnes.bg/cars/2018/09/05/sydyt-na-es-otsydi-zastrahovka-i-za-kolite-na-trupcheta.387050", "text": "Застраховката \"Гражданска отговорност\" е задължителна за всички автомобили с регистрационни номера, независимо дали те са в движение или са на трупчета.\n\r\nТова реши Съдът на ЕС по дело на португалска гражданка, която отказва да плати начислени задължения към застрахователя. Португалката паркирала колата си в задния двор, след като заради заболяване вече не можела да я управлява. Автомобилът стоял там с години, без да бъде изкарван, но не бил отписан от регистрите. Синът на ищцата взел колата на майка си без нейно знание и разрешение. Той изхвърчал с нея от пътя и загинал, заедно с още двама души, които били в автомобила.\n\r\nВъпреки че колата нямала \"Гражданска отговорност\", застрахователят изплатил 473 345 евро обезщетение за трите жертви, но впоследствие си ги поискал обратно от собственичката на автомобила. Тя отказва да ги плати, тъй като не е сключвала \"Гражданска отговорност\" за съответната година и смята, че няма отговорност за причинените щети и жертви. Ищцата е стигнала до върховния съд в Португалия в жалбите си срещу искането на застрахователя. Именно върховните съдии са отправили питането до Съда на Европейския съюз в Люксембург.\n                    \n                    \n                \r\nСпоред топ магистратите на ЕС жената дължи сумата, тъй като макар да не е била карана с години, колата е била регистрирана.\n\r\nВсяко МПС, което има регистрационни номера, според европейското право трябва да бъде застраховано за отговорност при причинени щети, казват магистратите.\n\r\nФактът, че то е било паркирано на частен терен и собственикът му е взел еднолично решение да не го използва, не отменя това задължение, щом автомобилът е бил в състояние да се движи и не е бил отписан от регистрите.\n\r\nОсвен това европейските магистрати смятат, че португалското законодателство, което предвижда отговорност за обезщетяването на жертвите и пострадалите при пътен инцидент, носи не само виновният за катастрофата, но и собственикът на автомобила, ако той не е изпълнил правното си задължение да сключи застраховка “Гражданска отговорност”, не противоречи на европейското право и трябва да бъде приложено в случая. Според евромагистратите е напълно допустимо националното законодателство в страните членки да бъде променено така, че да търси отговорност при ПТП не само от причинителите на катастрофа, но и от лицата, които са задължени да сключат застраховка, а не са го сторили.\n\r\nРешението на Съда на ЕС в Люксембург е задължително за всички съдилища на територията на Съюза, които гледат подобни дела.", "date": "2018.09.05", "title": "Съдът на ЕС отсъди: Застраховка и за колите на трупчета!"}
{"url": "https://www.dnes.bg/science/2018/09/05/turisti-napadnaha-selo-v-aliaska-zaradi-poliarni-mechki.387034", "text": "Малко селце в американския щат Аляска изживява бум на туризма в последните години, тъй като полярните мечки прекарват повече време на сушата, отколкото в ледените арктически води, информира Асошиейтед прес.\n\r\nНад 2000 души са посетили селцето Кактовик, разположено на бреговете на морето Бофорт в северната част на Аляска през миналата година, за да видят полярните мечки в дива среда, докладва Аляска'с енерджи деск (екип от шестима репортери, които се занимават с енергетика и околна среда в Аляска – бел.ред.).\n\r\nДалечната северна общност е разположена на северния бряг на остров Бартер, на брега на морето Бофорт в една територия, където бързото глобално затопляне е ускорило движението на морския лед, основното местообитание на полярните мечки. Тъй като ледът е отстъпил до дълбоките води извън континенталния риф, повече полярни мечки са останали на сушата, за да търсят храна.\n                    \n                    \n                \r\nСелото е имало по-малко от 50 посетители преди 2011 година, информира Дженифър Рийд от Националния арктически резерват за диви животни.\r\n\"Днес говорим за стотици и стотици посетители от целия свят всяка година\", твърди Рийд.\n\r\nПолярните мечки винаги са били често срещана гледка в леденото море край Кактовик, но жителите започнали да забелязват промяна в средата на 90-те години. Видимо повече мечки оставали на сушата и изследователите започнали да забелязват, че повече женски мечки си правели дупки в снега на сушата вместо в леда.\n\r\nСлужбата за защита на рибните ресурси и дивите животни на САЩ започнала да получава доклади за нарастващия брой полярни мечки на територията в началото на новия век, каза Рийд. Колкото повече внимание се отдавало на тежкото състояние на полярните мечки преди десетилетие, толкова повече туристи се отправяли към Кактовик.\n\r\nМнозинството от туристите посещават мястото през есента, когато мечките са принудени да излязат на сушата, тъй като ледът е най-отдалечен от брега. Някои мечки остават блокирани на брега близо до Кактовик, докато морето замръзне отново през октомври и ноември, пише БТА.", "date": "2018.09.05", "title": "Туристи \"нападнаха\" село в Аляска заради... полярни мечки"}
{"url": "https://www.dnes.bg/top-novini/2018/09/05/tri-trupa-sled-kyrvavata-strelba-v-samokov-jena-i-dve-deca.387055", "text": "Жена и две деца са убитите при стрелбата в Самоков. За престъплението криминалисти издирват неин близък.\r\nПолицейските служители и медиците, пристигнали на място, установили смъртта на жената и на 15-годишно момче.\nВ болница в критично състояние е отведен 12-годишният й син, който малко по-късно е починал.\r\nПо първоначални данни причина за стрелбата е битов скандал. Сигналът за инцидента е получен в полицията около 13:45 часа.\r\nПредприети са активни действия за установяването и задържането на извършителя. На място се извършва оглед, районът е оцепен от полицейски сили.\r\nКървавата драма се разиграла в ромската махала в града. Жената и по-малкото й дете са простреляни пред къща в гетото, пише . Огледът вътре показал, че има и трета жертва – по-големият й син. \r\n ", "date": "2018.09.05", "title": "Три трупа след кървавата стрелба в Самоков: Жена и две деца"}
{"url": "https://www.dnes.bg/art/2018/09/05/proektyt-az-sym-bylgarka-krasota-v-narodna-nosiia.387006", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Великият руски романист Лев Толстой казва, че българите са снажни и красиви. Какво да кажем за красотата на българките, които от стотици години са повод за поетична възхвала и радост за мъжките очи? Българските жени са с необикновена хубост – това пише през 1798 г. французинът Франсоа Поквил.\n\r\nКак естетиката и окото на съвременния млад фотограф успяват да запечатат красивите черти на българката в комбинация с цветна носия и историческа забележителност?\n\r\nФотографът Радослав Първанов е автор на проекта \"Аз съм българка\". Той обикаля страната и заснема млади момичета от различни региони в носии на фона на исторически забележителности.\n                    \n                    \n                \r\n\"Идеята ми хрумна след едно събитие на Шипка. Исках да уловя красотата на българката. Исках да съставя карта на България, съставена от образи на красиви жени с носии. Красотата трябва да се показва. Изминал съм над 12 хиляди километра из България. Българките са горди, когато трябва да облекат носията\", сподели той в \"България сутрин\".\n\r\nПредставителната изложба на Национален проект \"Аз съм българка\" е включена в програмата на националните чествания на 110-ата годишнина от обявяването на независимостта на България.\n\r\n\"Изложбата ще бъде открита на 21 септември във Велико Търново от 17:30 ч. в изложбени зали \"Рафаел Михайлов\". Всички събития в програмата са под патронажа на министър-председателя. Там ще покажем и филма, който съм създал. През 2018 г. снимам нови над 25 момичета в над 32 нови места\", поясни още гостът пред ", "date": "2018.09.05", "title": "Проектът \"Аз съм българка\": Красота в народна носия"}
{"url": "https://www.dnes.bg/politika/2018/09/05/deputatite-v-krak-s-modata-shte-piiat-kafe-vyv-vafleni-chashi.387027", "text": "Бисквитата, от която се пие кафе, става все по-популярна. Изключение от модната тенденция няма да направи и парламентът и депутатите ще минат и на вафлени чаши. \n\r\nТова става ясно от обществена поръчка, публикувана на сайта на НС.\r\nЕдна от обособените позиции в нея е за покупката на биоразградими ядливи вафлени чаши от овесени трици за консумация на топли и студени напитки и/или за директна консумация.\r\nЗа да са в крак народните избраници с последните тенденции за любителите на тонизиращите напитки, от администрацията на парламента ще платят 10 000 лева през следващите две години.\r\nЯдливите чаши ще са на разположение на депутатите и в двете сгради, в които работят – на пл. \"Народно събрание\" № 2 и пл. \"Княз Александър І\" № 1, където се провеждат следобедните заседания на постоянните комисии, които задължително минават с чаша горещо кафе.\r\n                    \n                    \n                Вафлените чаши обаче няма да изместят напълно традиционните от пластмаса.\r\nТе ще бъдат поръчани заедно с кафето, капучиното, чаят сметаната, захарта, меда. За всичко това ще бъдат похарчени 30 000 лева.\r\nОтделно за минерална вода от бюджета на парламента ще отидат 100 000 лева, а за бонбони, лимони, сокове и газирани напитки – 20 хиляди лева.", "date": "2018.09.05", "title": "Депутатите в крак с модата: Ще пият кафе във вафлени чаши!"}
{"url": "https://www.dnes.bg/knigi/2018/09/05/stara-hartiia-za-nova-kniga-da-stimulirame-decata-kym-chetene.387023", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        От Бургас започва тазгодишното издание на националната инициатива \"Стара хартия за нова книга\". Инициативата се провежда за шеста година, а за пръв път сега ще се включи и Плевен.\n\r\nПървото събитие е на 8 септември. Всяко дете, което доведе възрастен придружител с поне 5 килограма стара хартия за рециклиране, ще получи нова детска книга по избор и подаръци. Тези, които предадат допълнителни 5 килограма хартия пък ще бъдат наградени с втора книжка на екотематика.\n\r\nСиана Колибарова, координатор на инициативата, разказа, че след Бургас, \"Стара хартия за нова книга\" продължава в Хасково, София, Русе, Плевен и Пловдив.\n                    \n                    \n                \r\n\"Основната цел на кампания е да покажем на децата още от ранна детска възраст, че именно те имат силата да променят града си, да помогнат на природата и в крайна сметка да ги стимулираме да четат повече\", обясни тя в студиото на \"България сутрин\".\n\r\nДеляна Маринова – Джуджи, водещата на предаването \"Фамилно\" по  добави, че възрастните и родителите трябва да дават личен пример на своите деца.\n\r\n\"Хубаво е това да се прави във всяко едно семейство. Действително книгите и четенето - това е нещо, което отваря погледа ти към света\", допълни тя.\n\r\nТодор Бургуджиев, изпълнителен директор на \"Екопак България\" АД, които са партньори на инициативата \"Стара хартия за нова книга\", каза, че целта им е да възпитат любов у децата към книгата и четенето, а също и към природата.\n\r\n\"Фокусът е върху тях, да разберат, че те могат да спасят планетата\", сподели още Бургуджиев.\n\r\nТой разказа също, че всяка година в инициативата се включват все повече хора, а Русе е градът, в който децата и хората са най-активни.", "date": "2018.09.05", "title": "Стара хартия за нова книга – да стимулираме децата към четене"}
{"url": "https://www.dnes.bg/politika/2018/09/05/miastoto-na-bsp-v-ns-niamali-tejest-za-predsrochen-vot.387003", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Работата на парламентаристите е в парламента, а опозицията ни няма тежест, за да предизвика предсрочни избори. Окола тази позиция се обединиха политолозите проф. Антоний Тодоров и доц. Минчо Христов в сутрешния блок на Bulgaria ON AIR.\r\nВчера лидерът на БСП Корнелия Нинова обяви от парламентарната трибуна, че 60 от \"червените\" депутати напускат парламента и отиват при хората в страната, за да събират идеи. Останалите 20 ще останат в зала, за да отстояват позициите на партията. Председателят на парламентарната група на ГЕРБ Цветан Цветанов пък отговори, че желаещите да ги сменят във властта ставали все по безпардонни, което отблъсквало хората.\n\n\n\n                    \n                    \n                \r\n\"Такива жестове се правят преди парламентарна криза. Опозицията все още няма електоралната тежест, за да предизвика предсрочни избори. Не могат да направят криза. Решението им изглежда странно, защото отсъствието на депутатите може да постави под въпрос кворума. При важни решения би трябвало всички депутати на Левицата да са в зала\", отбеляза проф. Тодоров.\n\r\nС неговата теза се съгласи и политологът доц. Минчо Христов. Той посочи, че големите проблеми в България са няколко – мизерните доходи, недостъпното здравеопазване, грабежът от монополите.\n\r\n\"БСП досега освен говоренето, нямаше ясна политика за тези проблеми. Когато се гласуваше криминалният закон за горивата, БСП не се обадиха. Хората са изпратили депутатите да защитават техните интереси. Има още над 40 места в България с пътища убийци. Заради някой крадлив политик или някоя крадлива фирма, ние умираме. Този корумпиран политически \"елит“ краде като за последно. На хората им писна да го гледат и няма да търпят много дълго време\", подчерта доц. Христов в \"България сутрин\".\n\r\nСпоред проф. Тодоров голямата драма пред премиера Борисов е, че винаги се опитва да отговори на масовите очаквания.\n\r\n\"Той няма никаква лоялност към своите министри. Не го интересува кой точно ще е министър, стига да прави каквото трябва. Тримата министри в оставка са от ГЕРБ, ако бъдат сменени с други министри на ГЕРБ, то нищо няма да се промени. Обществеността очаква в критичните ситуации някой от правителството лично да поеме отговорността. Премиерът ще гледа да избяга от всяка ситуация, която би довела до предсрочни избори\", поясни той.\n\r\n\"Усещането за нечестност е твърде силно. Хората вече нямат доверие към институциите. Страхувам се, че ако има гражданска активност, то тя ще бъде анархична. Те ще очакват някой да създаде организация, в която да се знае кой носи отговорността и структурите да са прозрачни – това, което очакваме от всички партии\", заключи за финал доц. Минчо Христов.\r\n ", "date": "2018.09.05", "title": "Мястото на БСП – в НС, нямали тежест за предсрочен вот"}
{"url": "https://www.dnes.bg/eu/2018/09/05/manfred-veber-oficialno-gotov-da-oglavi-ek.387026", "text": "Председателят на групата на Европейската народна партия (ЕНП) в Европейския парламент Манфред Вебер обяви днес официално готовността си да се състезава за ръководител на Европейската комисия.\n\r\nТой написа в Тwitter, че иска да бъде водещ кандидат на ЕНП и следващият председател на ЕК. Европа има нужда от ново начало и повече демокрация, добави той.\n\n\r\nВебер обещава \"да върне Европа на хората\" и да възстанови връзката между гражданите и ЕС. По неговите думи днес оцеляването на ЕС е под въпрос, защото Общността е изправена пред вътрешни и външни изпитания.\n\r\nЕНП открива от утре процедурата за избор на водещия си кандидат за следващ председател на ЕК. Председателят на комисията се избира от Европейския съвет и от ЕП на основата на резултатите от изборите за евродепутати догодина.\n                    \n                    \n                \r\nВодещи кандидати бяха излъчени за пръв път на изборите за ЕП през 2015 г. и тогава най-голяма подкрепа събра Жан-Клод Юнкер (ЕНП). На 17 октомври изтича срокът за писмените заявки до ЕНП с други излъчени за вътрешнопартийната надпревара. На 8 ноември ЕНП с гласуване ще определи окончателния си състезател в съревнованието.\n\r\nВ следващите седмици се очаква останалите политически групи в ЕП да започнат процеса по излъчването на водещи кандидати за председател на ЕК. Юнкер вече обяви, че не желае да води комисията за втори мандат, пише БТА.", "date": "2018.09.05", "title": "Манфред Вебер официално готов да оглави ЕК"}
{"url": "https://www.dnes.bg/snimka-na-denia/2018/09/05/toplo-i-prez-uikenda-v-sybota-oblachno-na-zapad.387032", "text": "През следващото денонощие над страната ще има променлива облачност и на отделни места, главно в източните райони, ще има превалявания,  от НИМХ. Ще духа до умерен северозападен вятър. Максималните температури ще бъдат 25-30 градуса, в София - около 25 градуса.\n\r\nНад Черноморието ще духа умерен северозападен вятър. Облачността ще е променлива и на отделни места ще превали слабо. Максималните температури ще бъдат между 26 и 28 градуса. Температурата на морската вода ще бъде 25-26 градуса; вълнението на морето ще бъде 2-3 бала.\n\r\nНад планините ще има променлива облачност и на отделни места ще превали краткотраен дъжд. Ще духа умерен северозападен вятър. \r\nМаксималната температура на височина 1200 м ще бъде около 19 градуса, на 2000 м - около 12 градуса.\n                \n                \r\nВ петък ще преобладава слънчево време. Вятърът ще се задържи от северозапад, слаб, в Дунавската равнина и по Черноморието - до умерен. Дневните температури слабо ще се повишат и максималните ще бъдат 26-31 градуса.\n\r\nВ събота ще има по-значителни временни увеличения на облачността и главно в планинските райони в западната половина от страната след обяд ще превали и прегърми. Вятърът от северозапад ще отслабне и в повечето райони ще стихне. Дневните температури ще бъдат почти без промяна.", "date": "2018.09.05", "title": "Топло и през уикенда, в събота – облачно на запад"}
{"url": "https://www.dnes.bg/stranata/2018/09/05/traktor-se-preobyrna-v-dere-myj-zagina.387017", "text": "Петдесетгодишен мъж е загинал, след като тракторът му се преобърнал в дере.\r\nИнцидентът е станал в землището на силистренското село Айдемир, съобщиха от областната дирекция на МВР в Силистра.\r\nСлучаят е от вчера и се разследва. \r\n ", "date": "2018.09.05", "title": "Трактор се преобърна в дере, мъж загина "}
{"url": "https://www.dnes.bg/stranata/2018/09/05/pak-pyten-ad-24-godishen-zagina-momiche-bere-dusha.387031", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\n24-годишен мъж загина в тежка катастрофа по пътя Русе-Силистра, в участъка между село Сандрово и град Сливо поле. Инцидентът е станал снощи, съобщиха от полицията.\r\nСпоред първоначалните данни на прав и сух участък автомобил \"БМВ\" с 19-годишен шофьор, движещ се към град Сливо поле, се блъска в идващото срещу него \"БМВ\", управлявано от 24-годишен мъж.\r\nПри удара първата кола се разцепва на две части, като предницата й се подпалва. Другият лек автомобил е напуснал пътното платно вдясно и се е блъснал в крайпътно дърво. На място е починал 24-годишният шофьор, съобщи .\r\n                    \n                    \n                С него е пътувало и 18-годишно момиче, което се е возило на предната седалка. То е тежко пострадало и е настанено в интензивното отделение на русенската болница с опасност за живота.\r\nДругият водач също е в интензивното отделение на медицинското заведение с фрактури на крака и таза, множество натъртвания и охлузвания по цялото тяло, но няма опасност за живота му.\r\nПродължава изясняването на обстоятелствата и причините за възникването на тежкото произшествие.\r\n\n\r\n ", "date": "2018.09.05", "title": "Пак пътен ад: 24-годишен загина, момиче бере душа"}
{"url": "https://www.dnes.bg/crime/2018/09/05/fakt-e-izmamiha-i-20-godishna-che-pomaga-na-policiiata.387019", "text": "Телефонни измамници успяха да излъжат и 20-годишна жена, която им дала 2 250 лева.\r\nСигналът за измамата е подаден от потърпевшата в 1 РПУ - Благоевград.\r\nТя съобщила, че я излъгали, че съдейства на полицейски служители за залавяне на телефонни измамници.\r\nПо случая е образувано досъдебно производство.", "date": "2018.09.05", "title": "Факт е: Измамиха и 20-годишна, че помага на полицията"}
{"url": "https://www.dnes.bg/stranata/2018/09/05/po-iskane-na-turciia-vyv-varna-arestuvan-socialen-rabotnik.387018", "text": "Социален работник от Бон е бил задържан във Варна по искане на Турция, съобщиха днес германските медии.\r\n44-годишният Мехмет Ю. е задържан, след като е кацнал на летището във Варна и е отведен в предварителен арест.\r\nМехмет Ю. е пристигнал в България за почивка със семейството си в неделя и е задържан още на летището, съобщи \"\". Според заповедта за арест, издадена от Турция, той е издирван от 9 години за подкрепа на кюрдски терористи.\r\nСъпругата на арестувания обаче обяви, че никога не са чували за издадена заповед за ареста му, а при многократни пътувания из страни от ЕС никога не е имало проблем с влизането и излизането от тях.\r\n                    \n                    \n                Българската полиция обаче е показала червена бюлетина на Интерпол, с която се издирва Мехмет Ю. Турция иска той да й бъде предаден и е твърде вероятно България да изпълни желанието й, писа \"Зюддойче цайтунг\".\r\nМехмет Ю. е германски гражданин от 2009 година. Турция обаче не го е освободила от турското му гражданство, така че той има и двата паспорта. Посолството на Германия е в контакт със задържания и се грижи за него. Пред германските медии съпругата на арестувания – Гюлчан Ю. е разказала, че в студентските си години съпругът й е бил политически активен в Турция, но никога не е подкрепял и не е имал връзка с терористични организации. \n\r\nВъпреки това през 1999 г. турските власти го осъждат в негово отсъствие на 12 и половина години затвор. През 2001 г. той бяга в Германия и получава убежище. През 2009 г. взима и немски паспорт.\n\r\nЗадържаният е работил за благотворителната организация „Каритас“ в Бон и се е грижел за малолетни бежанци.", "date": "2018.09.05", "title": "По искане на Турция: Във Варна арестуван социален работник"}
{"url": "https://www.dnes.bg/rusia/2018/09/05/london-obvini-rusnaci-za-otravianeto-na-skripal.387035", "text": "Британската прокуратура е повдигнала обвинения на двама руснаци заради отравянето с нервнопаралитично вещество на бившия шпионин Сергей Скрипал и дъщеря му Юлия в английския град Солсбъри, предаде Асошиейтед прес.\n\n\n\r\nИздадена е заповед за арест, предаде Франс прес. \r\nИздирваните лица се казват Александър Петров и Руслан Боширов.\r\nТе са на по около 40 години и са пътували с руски паспорти под фалшива самоличност, добави началникът на полицията за борба с тероризма, цитиран от Ройтерс.", "date": "2018.09.05", "title": "Лондон обвини руснаци за отравянето на Скрипал"}
{"url": "https://www.dnes.bg/zvezdi/2018/09/05/ezikyt-na-tialoto-gi-izdava-deivid-i-viktoriia-bez-seks.387009", "text": "Експерт по езика на тялото смята, че Дейвид и Виктория Бекъм не правят секс, пишат от Mirror.\r\nСемейство Бекъм отново е в светлината на прожекторите, след фотосесията, която направиха специално за септемврийския брой на списание Vogue.\r\nНа корицата Виктория позира с четирите деца - Бруклин, Ромео, Круз и Харпър. Д-р Джуди Джеймс твърди, че на снимките, на които присъства и Дейвид, Виктория изглежда отдалечена от него, и стои по-скоро като призрак, а не като човек от плът и кръв. Дори кучето се опитва да избяга от нея, или поне да я игнорира на един от фотосите.\r\n \r\nПош Спайс се чувства комфортно, когато бившият футболист не е около нея. Например, на снимката, използвана за корица, тя се усмихва, макар и свенливо. А на фотографиите, на които е сама, не се притеснява да покаже и своята секси страна.\r\n \r\n\"Главната снимка е семейна. Там Виктория е във водещата роля, което означава, че тя е свързващото звено. Дейвид отсъства, но неговото място в традиционната семейна сбирка сякаш е заето от най-големия син. На снимката, на която Дейвид се появява и семейството играе, присъствието на Виктория е като призрачно. Тя се е излегнала на тревата, но погледът ѝ издава сдържаност и отдалеченост, докато децата играят около нея. Дори кучето сякаш я игнорира. Дейвид имитира позицията, която жена му е заела, но гледат в различни посоки и Дейвид се смее, и все едно така се включва в игрите и забавлението на децата\".", "date": "2018.09.05", "title": "Езикът на тялото ги издава: Дейвид и Виктория без секс?"}
{"url": "https://www.dnes.bg/sofia/2018/09/05/chasti-ot-stolicata-ostavat-utre-bez-vodosnabdiavane.387046", "text": "\"Софийска вода\" временно ще прекъсне водоснабдяването в някои части на столицата\n\r\nНа 07 септември 2018 г. (петък), във връзка с подмяна на сградно водопроводно отклонение на бул. \"Патриарх Евтимий“, кв. \"Център“ се налага спиране на водоподаването от 09:00 до 18:00 часа на клиентите на \"Софийска вода\", живеещи в района на: ул. \"Княз Борис I“ от бул. \"Патриарх Евтимий“ до ул.  \"Гургулят“.\n\r\nПри продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на адрес: ул. \"Княз Борис I“ на кръстовището с ул. \"Гургулят“.\n                    \n                    \n                \r\nНа 07 септември 2018 г. (петък), във връзка с подмяна на сградно водопроводно отклонение на ул. \"Акад. Боян Петканчин“, жк. \"Студентски град“ , се налага спиране на водоподаването от 09:00 до 17:00 часа на клиентите на \"Софийска вода\", живеещи в района на: бул. \"Свети Климент Охридски“ от ул. \"Канарче“ до бул. \"Свети Климент Охридски“ №57 и №18А, бл. 7, бл. 8, бл. 9 на ул. \"Виталий Таджер“, бул.“ Свети Климент Охридски“ №12 и бензиностанция OMV на ул. \"8-ми декември“ ъгъла с бул. \"Свети Климент Охридски“.  \n\r\nПри продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на адрес: бул. \"Свети Климент Охридски“ №12.\n\r\nНа 07 септември 2018 г. (петък), във връзка с подмяна на сградно водопроводно отклонение на ул. \"Цар Борис III“, с. Казичене, се налага спиране на водоподаването от 09:30 до 18:30 часа на клиентите на \"Софийска вода\", живеещи в района на: ул. \"Цар Борис III“ от ул. \"Христо Ботев“ до ул. \"Никола Петков“.\n\r\nПри продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на адрес: ул. \"Цар Борис III“ и ул. \"Дъбрава“.\n\r\nРемонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.\n\r\nЗасегнатите от прекъсването на водата, могат да получат повече информация от Телефонния център на “Софийска вода\" АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx .\n\r\n\"Софийска вода\" АД предварително се извинява на своите клиенти за причинените временни неудобства!\n\r\nИнтернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС. ", "date": "2018.09.05", "title": "Части от столицата остават утре без водоснабдяване"}
{"url": "https://www.dnes.bg/politika/2018/09/05/netaniahu-chaka-bg-posolstvo-v-erusalim-borisov-mu-obeshta-konsulstvo.387036", "text": "Израелският премиер Бенямин Нетаняху се надява, че откриването на почетно консулство на България в Ерусалим ще бъде първа крачка към откриване на българско посолство в Ерусалим. Това каза министър-председателят на Израел Бенямин Нетаняху по време на брифинг в Ерусалим преди срещата му с българския премиер Бойко Борисов.\r\nНетаняху информира, че по време на срещата му с Борисов двамата ще разговарят и по темите за противодействието с престъпността, киберпрестъпността, земеделие, здравеопазване и др.\r\nНетаняху изтъкна, че в рамките на добрите взаимоотношения между България и Израел най-ценното е отношението на симпатия и почит на израелския към българския народ.\r\n\"Това е така, защото всички са част от една и съща цивилизация. Но тази цивилизация в момента е подложена на атаки, най-вече от радикални фракции, радикален ислям, както и на тероризма, на който е проводник\", посочи Нетаняху.\r\n                    \n                    \n                Той добави, че терористичните атаки са насочени срещу всички, като дори и България е била потърпевша от една подобна атака. Поради тази причина и темата за тероризма също ще стане част от разговорите между Нетаняху и Борисов, оповести израелският премиер, цитиран от БТА.\r\nБългарският министър-председател Бойко Борисов коментира, че вчера по време на годишната конференция на Международния институт по контратероризъм в град Херцлия е било говорено доста за борбата с тероризма.\r\nПремиерът е на мнение, че усилията трябва да се фокусират върху \"мозъка на хората и това, което мислят, защото вече чрез интернет няма граници и се намираме в друго пространство\".\r\nЗатова според Борисов хората трябва да разберат, че религията е важна за всички, но в същото време най-важното са мирът, толерантността и разбирателството.\r\nБойко Борисов се надява, че по линия на двустранните отношения до края на годината ще се проведе смесено заседание между двете правителства, което ще бъде в България. Премиерът информира, че днес ще има среща с роднини на загиналите при атентата в Сарафово. Борисов посочи, че терористичният акт е бил насочен срещу израелски граждани, но в него са загинали и български граждани и на България също е била нанесена голяма щета. Той припомни, че тогава се е видяло, че службите на Израел и България са работели като едно цяло.\r\nБългарският премиер се надява, че по време на днешното откриване на паметника-близнак ще се отчете това, което е направил българският народ за спасяването на българските евреи по времето на Холокоста.\r\nБойко Борисов изтъкна, че е от изключително значение приятелството и доверието с Бенямин Нетаняху, защото Израел играе ключова роля за \"развързване на сложния възел в Близкия изток\".\r\n ", "date": "2018.09.05", "title": "Нетаняху чака BG посолство в Ерусалим, Борисов му обеща консулство"}
{"url": "https://www.dnes.bg/stranata/2018/09/05/petgodishno-v-koma-i-sys-schupen-cherep-ritnal-go-kon.387043", "text": "Петгодишно момченце от гурковското село Паничерево е настанено в старозагорската УМБАЛ \"Проф. д-р Стоян Кръстевич\" със счупен череп и опасност за живота.\r\nИнцидентът с малчугана е станал около обяд вчера край селото, докато вуйчото се опитвал да сложи юзди на кобилата, оставена на паша предната вечер. \n\r\nПо засега неустановени причини животното се подплашило и ритнало със задния си крак намиращото се в непосредствена близост дете. \r\nПри удара е бил счупен черепа на момченцето. Налчуганът е изпаднал в кома докато са го превозвали с линейка първо до Казанлък, а от там и за Стара Загора.\r\nНа малкия пациент е направена животоспасяваща операция на главата, настанен е в ОАИЛ, но все още има опасност за живота му, коментира зам.-шефът на болницата д-р Живко Желязков.\n                    \n                    \n                \r\nПострадалият Ангелос Тинков е трето дете на многолюдно ромско семейство, родителите му  са на работа в Англия и едва късно вечерта във вторник успели да ги уведомят за инцидента, уточни кметът на Паничерево Атанас Граматиков.\n\r\nОбразувано е досъдебно производство за престъпление по чл.325в, ал.1 от НК, униформените тепърва ще установяват защо малкият Ангелос е бил оставен без надзор.\n\r\nВ селото живеят над 1 800 души, през центъра му минава международният път от Свиленград  за Русе, преди 2 години там загина под колелата на турски ТИР 6-годишно момченце. \r\n ", "date": "2018.09.05", "title": "Петгодишно в кома и със счупен череп, ритнал го кон"}
{"url": "https://www.dnes.bg/notifikacii/2018/09/05/brazilsko-dupe-opasnata-mechta-za-izkusitelni-formi.387008", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nОпасна мода вкарва все повече пациентки в болници. Американски експерти в пластичната хирургия предупреждават за рисковете от опасността от увеличаване на седалището с помощта на мазнини, или иначе казано по оперативен път да се сдобиеш с т. нар. \"бразилско дупе\".\n\r\nПластичният хирург д-р Йордан Йорданов е категоричен, че при подобни операции опасност наистина има.\n\r\n\"Интересът към \"бразилските дупета\" се увеличи в световен мащаб. Операцията представлява взимане на собствена мазнина и вкарването ѝ в седалището. Рискът е както в самата оперативна интервенция, така и след нея. Има опасност от мастна емболия, която може да завърши фатално\", уточни още специалистът пред .\n                \n                \r\nВ средата на юли месец се разпространило официално съобщение от специалистите в САЩ, в което пише, че това е хирургична интервенция, която е високо рискова. \n\r\n\"Рискът е 1 на 3000. Този риск е съизмерим с риска от заболяването левкемия. Американците бяха първите, които сигнализираха за това\", подчерта още д-р Йорданов.\n\r\nТой добави още, че никога мастната тъка не се прихваща на 100% там, където е сложена, а винаги някаква част от нея умира.\n\r\n\"Когато става въпрос за планова хирургия, прецизната оценка за здравето на пациента е важен фактор дали ще се състои операцията. Ако има някакво заболяване или нарушено здраве, аз бих върнал или посъветва пациентите да не се подлагат на операция. Винаги съм казвал, че ние сме хора и всеки един от нас е различен, а ние трябва да запазваме това разнообразие\", допълни докторът.\r\n ", "date": "2018.09.05", "title": "Бразилско дупе: Опасната мечта за изкусителни форми"}
{"url": "https://www.dnes.bg/notifikacii/2018/09/05/iadete-bez-hliab-eto-kak-se-promenia-tialoto-vi.386972", "text": "Уханен, топъл, намазан с билково масло... Хлябът присъства всекидневно на трапезата ни. Въпреки че консумацията му има редица ползи за здравето, не бива да забравяме, че от голямо значение е какво е неговото качество, както и качеството на продуктите, с които е направен.\r\nНякои предпочитат да го месят у дома, на ръка или в хлебопекарна, залагат на висококачествени брашна, между които и такива без глутен. Разбира се, не всеки може да отдели време, за да си направи качествен домашен хляб.\r\nВ следващите редове споделяме три промени, които се случват в тялото ви, когато спрете или намалите консумацията на хляб съдържащ глутен.\r\n\r\n                \n                Със сигурност сте чували израза „красотата започва отвътре“ и това е самата истина. Храната, която консумираме всекидневно се отразява на нашето здраве, а това винаги си личи отвън. Като най-голям орган в човешкото тяло, кожата винаги подсказва, когато нещо в тялото ни е извън баланс.\r\nТака например, някои хора имат хранителна чувствителност към хляб и тестени изделия, съдържащи пшеница и други пшенични продукти. Това състояние е известно като непоносимост към пшеница и симптомите на непоносимост към нея, могат да варират от простото подуване на корема до по-неприятни състояния като акне и дерматит.\r\nМного хора с лактозна непоносимост се отказват от консумацията на млечни продукти, за да подобрят своето физическо състояние, включително и здравето на кожата си. Подобни ефекти върху състоянието ѝ се наблюдават и когато консумацията на бял хляб и хляб съдържащ глутен бива ограничена. Кожата има по-здрав вид, възпалението намалява.\r\n", "date": "2018.09.05", "title": "Ядете без хляб? Ето как се променя тялото ви!"}
{"url": "https://www.dnes.bg/obshtestvo/2018/09/05/caristi-na-sbirka-bez-caria-boriat-se-za-vrana.386984", "text": "Чужди дипломати и видни личности ще бъдат информирани за решението на Софийския градски съд, че дворецът \"Врана\" не е на цар Симеон II, а на държавата.\r\nТова ще са част от действията, които царисти ще предприемат в подкрепа на Симеон II. Те бяха обсъдени на тайна сбирка във \"Врана\", където се събраха над 20 души, за да решат как ще подкрепят царя и да положат усилия да възтържествува справедливостта. \r\nСамият Симеон не е бил на срещата, тъй като е в чужбина по отдавна планирани ангажименти.\n\n\n\n\n\r\nНа сбирката във \"Врана\" са присъствали бивши царски депутати и министри като Николай Василев, Милен Велчев, Даниел Вълчев, Соломон Паси, Мехмед Дикме, Станимир Илчев, Съби Давидов, Пламен Моллов, Олимпи Кътев, Камелия Касабова, пиар експертът Максим Бехар, Маргарит Мицев, както царските адвокати Асен Ошанов и Ели Христова.\r\n                    \n                    \n                \"Решихме да се борим докрай, за да може Н.В. цар Симеон II - последният жив български цар, да остане в своя роден дом във \"Врана\", разказа пред \"\" участник в сбирката. \r\nСред лансираните идеи била да се обърнат и към омбудсмана Мая Манолова. Окончателни действия обаче ще се предприемат едва след като царят бъде запознат с предложенията и ги одобри.\r\nЦарската адвокатка Ели Христова докладвала докъде е стигнало делото и какви ще са стъпките по обжалване на решението, дори в Страсбург.\r\nЮристи предложили да се потърси мнението на експерти, които са познавачи както на правото, така и на историята и на предишното право, когато е създавано Интенданството. И да се обясни каква институция е то, тъй като това е основния спор между царските юристи и тези на държавата.\r\nВсички, присъствали във \"Врана\" били категорични, че казусът не е само съдебен, а и политически.\r\nНа сбирката Соломон Паси разказал два свои спомена. Единият, как влязъл за първи път във \"Врана\" преди 20 г. и било гробница, всичко било боядисано в бяла блажна боя, а сега се е превърнало в бижу и паметник на културата. Трябва да се отбележи кой стопанин как стопанисва, коментирал той.\r\nВторият спомен бил, как докато той бил депутат от Бургас, тогавашният кмет на Приморско му дал нотариален акт за остров Свети Тома на името на Царя. Когато Паси направил опит да го предаде на Симеон, той го отпратил с думите: \"Не ме занимавайте с такива неща, имаме по-важна работа, бягайте да вкарвате България в НАТО и ЕС\".", "date": "2018.09.05", "title": "Царисти на сбирка без Царя, борят се за \"Врана\""}
{"url": "https://www.dnes.bg/eu/2018/09/05/ot-2000-godina-do-dnes-cigari-i-alkohol-u-nas-skochili-5-pyti.386985", "text": "Цените на цигарите и алкохола у нас са се повишили с 408% или над пет пъти от 2000 година насам, показват последните данни на Евростат.\r\nПо този показател страната ни е на второ място в ЕС след съседна Румъния, където ръстът е от над 726 на сто.\r\nОбщо разходите за живот в България са нараснали с близо 85 процента, като лидер по поскъпване в ЕС отново е Румъния, където цените са се вдигнали с 257% от началото на новото хилядолетие.\r\nДрастично увеличени има и на разходите за образование в България – с 214%, което поставя страната ни трето място в ЕС след Румъния и Великобритания.\r\nБлизо 155 на сто е повишението на цените в здравеопазването у нас, което ни поставя на второ място след Унгария, където то е със 157%.\r\n                    \n                    \n                Двойно повече плащаме за ток, газ и вода в България. За последните 17 години сметките ни за дома са нараснали с над 130 на сто, отчита статистиката.\r\nПо-скъпо ни излиза и почивката, като цените на ресторантите и хотелите са нагоре със 123%.\r\nОт друга страна най-слабо са се увеличили цените в областта на комуникациите. От Евростат изчисляват 9,7 на сто ръст на разходите за телефонни и пощенски услуги. С малко повече са се увеличили харчовете за мебели и стоки за дома, както и за култура и развлечения.\r\nПри хранителните продукти и безалкохолните напитки между 2000 и 2017 година цените са нараснали с 87,10%, а увеличението при транспорта, в който влизат както личните автомобили, така и общественият транспорт, е с 55,2 на сто.\r\n ", "date": "2018.09.05", "title": "От 2000 година до днес: Цигари и алкохол у нас скочили 5 пъти"}
{"url": "https://www.dnes.bg/za-da-se-razbirame/2018/09/05/zashto-neuverenite-lichnosti-trudno-syzdavat-vryzka.386973", "text": "\"Не съм достатъчно красив/а!\", \"Не се чувствам обичан/а\", \"Ти ми изневеряваш!\"... Това са фрази, които може би всеки от вас е чувал на някакъв етап от любовния си живот. Те принадлежат на неуверените хора, с които връзката може да бъде изпитание. Защо за тях е трудно да намерят любовта, вижте в следващите редове.\r\n\r\nХората, които не вярват в себе си, постоянно се нуждаят от потвърждение, че са желани, харесвани, обичани. Те се съмняват във всяко действие или дума на партньора си.\r\nКомуникацията с някого, който вижда само отрицателните страни на нещата, който представя себе си като жертва без да има логична причина, е трудна. Трудно е и поддържането на любовна връзка. Той или тя постоянно търсят одобрение за външността си, доказателства, че половинката им не им изневерява.\r\n                    \n                    \n                \r\nНесигурните хора, освен че не харесват себе си, проявяват и голяма доза егоизъм. В любовна връзка това означава, че диалозите се въртят около емоциите, нуждите само на единия партньор, в случая на несигурния. Те не се вълнуват как действат спрямо половинката си, от какво се нуждае той или тя. Емоционалното опустошаване, което нанасят върху партньора си, може да им попречи да създадат дълготрайна и пълноценна връзка.\r\n", "date": "2018.09.05", "title": "Защо неуверените личности трудно създават връзка?"}
{"url": "https://www.dnes.bg/stranata/2018/09/05/zaradi-chumata-nikakva-slanina-sudjuci-spyrja.386986", "text": "От прясното месо, добито за лична консумация, не трябва да се произвеждат луканки, суджуци, наденици, маринована сланина и други продукти.\r\nТова гласят съвети на Българската агенция по безопасност на храните (БАБХ) за ограничаване на заболяването с африканска чума по свинете.\r\n\"От нея не могат да бъдат засегнати хора, но в резултат на наложителните рестрикции икономическите последици за отраслите “Свиневъдство” и “Месопреработка” могат да бъдат значителни\", съобщиха от БАБХ.\r\nАко преди да заколят свиня, стопаните забележат симптоми като загуба на апетит, ускорено и затруднено дишане, секреция от носа и очите, некоординирани движения, кървава диария или видими подкожни кръвоизливи, незабавно да уведомят ветеринарен лекар и да спрат с обработката на трупа.\r\n                    \n                    \n                Задължението важи и ако по време на клане се установят кръвоизливи по целия труп, насъбрана кървава течност в корема и гръдния кош, почернял и разширен далак, малки червени петна от кръвоизливи по бъбреците.\r\nЕксперите съветват всички участници в клането да предприемат хигиненни мерки, за да не разнесат вируса до домовете си.\r\nДомашните свине не трябва да се хранят с отпадъци, включително кухненски, съдържащи остатъци от свинско месо или продукти от свинско месо. Прясното месо и вътрешните органи трябва да се преработят термично заедно с костите до пълно приготвяне (варене, пържене, печене, консервиране в буркани и т.н.).\r\nЗа сланината е задължително да премине термична обработка като варене или стопяване на мазнините до получаване на пръжки и свинска мас.\r\n\"Замразеното свинско месо е потенциален източник на разпространение на вируса, поради което не трябва да напуска дома на собственика\", гласят още съветите на агенцията по храните.\r\nВ случаи на дране на закланите свине добитите кожи също са източник на зараза и трябва да се заровят на дълбочина, която не позволява изравянето им от други животни, или да се предават за унищожаване.\r\nКръвта, стомашно-чревното съдържание и другите отпадъци, негодни за консумация, като нокти, четина, зурли, на мястото, където са заклани животните, се заравят или се предават за унищожаване.\r\nМеждувременно стана ясно и, че първите проби, взети в провадийското село Бозвелийско, са отрицателни. Предстоят и втори проби, до 11 септември ще стане ясен резултатът заради дългия инкубационен период.\n\r\n ", "date": "2018.09.05", "title": "Заради чумата: Никаква сланина, суджуци, спържа…"}
{"url": "https://www.dnes.bg/snimka-na-denia/2018/09/05/vremeto-dnes-oblachno-na-mnogo-mesta-shte-vali-i-gyrmi.386988", "text": "Днес облачността над страната ще е по-често значителна. Ще има валежи от дъжд, на места придружени с гръмотевици. Ще духа слаб до умерен северозападен вятър и с него ще нахлува по-хладен въздух. \r\nПреобладаващите максимални температури ще са между 23° и 28°, в София – около 23°С, сочи  на Националния институт по метеорология и хидрология (НИМХ).\r\nПо Черноморието ще е предимно облачно с превалявания от дъжд, след обяд на места с гръмотевици. Ще духа слаб до умерен вятър от запад-северозапад. Максималните температури ще са между 25° и 28°. Температурата на морската вода е около 26°. Вълнението на морето ще е 1-2 бала.\r\n                \n                В планините ще е предимно облачно, по върховете – мъгливо. Ще има валежи от дъжд, на места интензивни и придружени с гръмотевици. Ще духа до умерен запад-северозападен вятър. Температурите ще се понижат, максималната на височина 1200 метра ще е около 17°, на 2000 метра – около 11°.\r\nАтмосферното налягане ще се задържи по-ниско от средното за месеца.\r\n ", "date": "2018.09.05", "title": "Времето днес: Облачно, на много места ще вали и гърми!"}
{"url": "https://www.dnes.bg/cars/2018/09/05/kak-vinetkata-da-stane-elektronna-sys-zaiavlenie.386987", "text": "Шофьорите трябва да конвертират хартиените винетки в електронни до 31 януари догодина. Изискването ще важи както за леките автомобили, така и за тежкотоварните.\r\nТези промени в Закона за пътищата гласуваха окончателно депутатите от регионалната комисия.\n\n\n\r\nВсички хартиени винетни стикери ще могат да се ползват до края на настоящата година. Ако валидността им продължава и през следващата, гражданите трябва да подадат заявление в пунктовете за продажба, че искат да ползват стикера и в останалия срок, в който той е валиден.\r\n\"Собствениците или ползвателите на пътно превозно средство, закупили хартиен винетен стикер, чиято валидност изтича след 01 януари 2019 г., следва да заявят неговото конвертиране в електронна винетка в срок от 15 декември 2018 г. до 31 януари 2019 г., за да запазят правото си да ползват платената пътна мрежа за целия първоначален срок на валидност на хартиения винетен стикер\", пише в новите разпоредби.\r\n                    \n                    \n                До въвеждането на тол системата на 16 август догодина, постепенно ще отпадат винетните стикери, обясни Александър Ненков от ГЕРБ,който е сред вносителите на измененията.\r\nОт началото на годината, когато влезе в сила новият вид смесено събиране, ще има уикенд винетки, обясни Ненков, цитиран от \"24 часа\".\r\nДали ще са за опредлени часове или дни, предстои тепърва да бъде решено. \n\r\n ", "date": "2018.09.05", "title": "Как винетката да стане електронна? Със заявление!"}
{"url": "https://www.dnes.bg/stranata/2018/09/05/shofior-na-2-3-rakii-ne-spria-na-palka-a-posle-go-prebili.386996", "text": "Мъж обвини полицаи от Сандански в нанасяне на побой. Инцидентът станал след като той се качил да кара след употреба на алкохол и не спрял на стоп палка.\n\r\nСлед кратко преследване все пак спрял и по думите му тогава бил свален на земята и последвал 15-минутен бой с палки и кубинки. \n\r\nТой не крие вината си и добавя, че е се уплашил да спре, защото изпил 2-3 ракии, разказа Георги пред bTV.\n\r\nСпоред роднините му има опити случая да се потули, а срещу двамата служители на реда имало множество оплаквания за подобен произвол, но не и наказания.\r\nПо думите на пострадалия по време на побоя дошли други двама полицаи, които не се намесили, а съседите са били заплашвани да не свидетелстват.\n                    \n                    \n                \r\nВ нощта след побоя Георги е бил държан в ареста, без да му се окаже медицинска помощ, само с болкоуспокояващо. Нараняванията му обаче се оказват сериозни и предстои да му бъде направена нова медицинска експертиза.\n\r\nОт полицията потвърдиха за такъв инцидент и добавят, че ако е имало превишаване на правата полицаите ще бъдат наказани. Посочва се, че Георги е оказал съпротива.\n\r\n\"Той е виновен никой не спори за това, но нека си понесе вината\", посочиха от семейството му.\r\n ", "date": "2018.09.05", "title": "Шофьор на 2-3 ракии не спря на палка... А после го пребили?"}
{"url": "https://www.dnes.bg/temida/2018/09/05/vinprom-karnobat-na-pricel-ukrivali-danyci.386999", "text": "Специализираната прокуратура извършва следствени действия в офиси във \"Винпром Карнобат\" ООД, \"Сис Индустрийс\" ООД и \"Топаз мел\" ООД.\r\nПретърсванията, изземванията, обиските на лица и разпитите на свидетели са в рамките на образувано досъдебно производство за организирана престъпна група, създадена с цел избягване на плащане на данъчни задължения в големи размери, държане на акцизни стоки без бандерол и пране на пари.\r\nДанъчните престъпления са извършвани в периода 2009 г. – 2018 г. Според спецпрокуратурата реални търговски дружества са подправяли счетоводните си регистри, като в тях са включвали фактури от дружества от типа \"липсващи търговци\".\r\n                    \n                    \n                Тези фактури са осчетоводявани под контрола на организираната престъпна група и по този начин се е избягвало плащането на данъчни задължения в големи размери по смисъла на Закона за ДДС, твърдят от прокуратурата.\r\nСъбрани са доказателства и за престъпления пране на пари - в периода 2009 г. – 2018 г. са били извършвани финансови операции и е прикриван произход на имущество, придобито чрез тежко умишлено престъпление.\r\nПод ръководството на Специализираната прокуратура на 18.07.2018 г. е установена незаконната фабрика, ползвана от престъпната група за производство на цигари.\r\nДействията по разследването са възложени на следователи от Следствения отдел към Специализираната прокуратура и се извършват едновременно на територията на гр.София, гр. Карнобат, с. Венец и с. Церковски, община Карнобат.", "date": "2018.09.05", "title": "\"Винпром Карнобат\" на прицел – укривали данъци"}
{"url": "https://www.dnes.bg/stranata/2018/09/05/pensionerite-i-poskypvaneto-drehi-imame-dodeto-sme-jivi-za-iadene-da-ima.386992", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nИван и Славчо играят карти повече от 45 години. Разказват пред , че от десетилетие у нас нищо не се е променило към по-добро.\r\nПризнават, че през последните години любимата им бира, която допълва любимата им игра, често сменяла цената си нагоре.\n\r\n\"Дрехи имаме додето сме живи, само яденето и това е…\", споделят двамата мъже.\r\nПрез последните години скокът в цените у нас е над 85 %, отчете Евростат. Най-много са поскъпнали алкохолът и цигарите, а най-слаб е бил ръстът на цените в областта на комуникациите.\r\nЧесто цените в магазина на хранителните стоки, разпалват семейни скандали.\r\n\"Няма нещо, което да не  поскъпнало, 5, 10, 30 стотинки, а пенсиите ги качиха с 14 стотинки\", разказват ни героите в репортажа. Вижте! \r\n ", "date": "2018.09.05", "title": "Пенсионерите и поскъпването: Дрехи имаме додето сме живи, за ядене да има…"}
{"url": "https://www.dnes.bg/index/2018/09/05/receptata-dnes-sheik-s-bademovo-mliako-ot-djei-lo.386915", "text": "\r\n1 чаша бадемово мляко ( с вкус на шоколад, ванилия или неподсладено)\r\n1 лъжичка протеин на прах\r\n¼ чаша овесени ядки без глутен или обикновени\r\nщипка канела\r\n3 супени лъжици бадемово масло за ядене\r\nняколко кубчета лед\r\n \r\n\r\n \r\nСложете всички съставки в блендер и ги смелете до получаването на гладка смес. Да ви е сладко!\r\n \r\n\r\n ", "date": "2018.09.05", "title": "Рецептата Dnes: Шейк с бадемово мляко от Джей Ло"}
{"url": "https://www.dnes.bg/obshtestvo/2018/09/05/tynki-smetki-za-17-g-cenite-skochili-s-85-a-zaplatite-s-600.386993", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nБългария е на четвърто място в Европейския съюз по поскъпване на стоките и услугите между 2000 и 2017 г., сочат данни на европейската статистическа служба Евростат.\r\n \r\nС изключение на мебелите и домакинските уреди, цените на стоките и услугите у нас отбелязват по-голямо повишение в сравнение със средното равнище в ЕС през разглеждания период, като в почти всички категории сме в топ пет по нарастване на цените, сочат още данните на европейската статистика.\n\n\n\n\n\n\r\nСпоред финансиста Емил Хърсев основният фактор за поскъпването на цените у нас е изоставането спрямо пазарите преди 17 години.\n                    \n                    \n                \r\n\"При нас структурата на потреблението преди 17 години е била различна. В началния период при нас е доминирало потребление на храни, а те имат най-нисък ръст в ЕС и у нас. Много ниска е базата на потребление в началото. Няма значение, че самият пазар е малък\", уточни експертът в \"България сутрин\".\n\r\nПо думите му чуждестранните инвестиции не трябва толкова да ни вълнуват, защото точно тези инвеститори най-бързо бягат при криза на вътрешния пазар.\n\r\nМнението на журналиста Петър Илиев е, че не е важно колко са поскъпнали цените от началото на века, важно е да се отбележи, че България е една от най-евтините държави в ЕС спрямо цените във всички сфери.\n\r\n\"Трябва да се съпоставят цените със заплатите. Ако средният ръст на цените у нас от 2000 година насам е 85%, то в същото време средната работна заплата е нараснала с 600%. Големият ръст на храните и услугите идва от нарастването на тока, здравеопазването, акцизите, водата и другите подобни услуги. Държавата беше принудена да ги вдигне изкуствено\", подчерта той пред .\n\r\nИлиев отбеляза още, че в близките 5 години Бургас, Варна и Пловдив ще настигнат София по средна работна заплата.", "date": "2018.09.05", "title": "Тънки сметки: За 17 г. цените скочили с 85%... А заплатите – с 600%!"}
{"url": "https://www.dnes.bg/politika/2018/09/05/v-ns-lipsa-na-doklad-otloji-kolanite-v-avtobusite.387001", "text": "Поправките в Закона за пътищата, с които се въвежда тол системата, а коланите в автобусите стават задължителни, останаха за следващата седмица. Според програмата за работата на парламента депутатите трябваше да ги обсъдят днес, но се оказа, че няма доклад на Комисията за регионално развитие, което я водеща.\r\nЗа спешните поправки в закона даде заявка премиерът Бойко Борисов след пътния ад край Своге, който отне живота на 17 души.\n\n\n\r\nТой поиска парламентът да задължи превозвачите да оборудват с колани всички превозни средства.\r\nВ момента поставянето на колани в автобусите и микробусите е задължително, само когато превозните средства са снабдени с такива. Много от автобусите обаче са стари и нямат колани. Такъв беше и автобусът, който се преобърна край Своге.\r\n                    \n                    \n                Според разследващите, ако пътниците имаха колани, жертвите и ранените щяха да са доста по-малко.\r\nТекстовете, с които коланите стават задължителни, са внесени от депутатите от ГЕРБ Станислав Иванов и Александър Ненков.\r\nПромените предвиждат превозвачите да плащат глоба от 3000 лева, ако допуснат извършването на превози на пътници с автобус, без да е оборудване с обезопасителни колани.\r\nСъщата глоба ще бъде налагана и при липсата на видеорегистратор.\r\nИзискването за колани няма да се прилага при изпълнение на специализиран превоз по маршрути с еднопосочна дължина до 30 км, когато маршрутът не включва движение по републиканската пътна мрежа.\r\nГлоба от 500 лв. ще се налага на водач, който управлява моторно превозно средство, което не е оборудвано с колани и видеорегистратор. При неспазване на изискванията за съхранение на записите от записващото устройство ще се налага санкция 1500 лева на превозвачите.\r\nДепутатите са вкарали в закона и определение що е то видеорегистратор. Това е \"техническо устройство, което позволява да се заснеме пътнотранспортната обстановка пред превозното средство и водача по време на движение\".\r\nПоне 7000 автобуса трябва да преминат през оборудване с колани, показва сметката на ИА \"Автомобилна администрация\". Повечето машини с регистрация преди 2006 г.", "date": "2018.09.05", "title": "В НС: Липса на доклад отложи коланите в автобусите"}
{"url": "https://www.dnes.bg/blizak-iztok/2018/09/05/erdogan-predupredi-ataka-sreshtu-idlib-shte-e-klane.386990", "text": "Нападение срещу сирийската провинция Идлиб, последния бастион на бунтовниците, би се превърнала в клане, а предстоящата среща на върха в Техеран между Иран, Русия и Турция не би постигнала положителни резултати. Това е заявил турският президент Реджеп Тайип Ердоган пред в. \"Хюриет\", цитиран от Ройтерс.\n\r\nРусия, която е съюзник на сирийския президент Башар Асад, възобнови въздушните удари срещу бунтовниците в Идлиб след седмици на авиобомбардировки и обстрел от проправителствените сили, което изглежда е прелюдия към пълномащабна офанзива срещу последния голям бунтовнически анклав.\n\r\n\"Ситуацията в Идлиб е жизненоважна за Турция. Там тече безмилостен процес...да не дава Бог, ако тази зона бъде обсипана с ракети, ще настъпи голямо клане\", е казал Ердоган, цитиран от изданието.\n                    \n                    \n                \r\nОперация на сирийските сили в Идлиб може да доведе до хуманитарна катастрофа, подчертава той.\n\r\nТурция, която подкрепи някои бунтовници срещу режима на Асад, се надява срещата в Техеран по-късно тази седмица да доведе до положителен изход.\n\n\r\n\"Ще доведем този въпрос до положителен резултат със срещата в Техеран, която е продължение на (срещата в) Астана. Надявам се, че ще успеем да предотвратим екстремизма на сирийското правителство в този регион\", заявява турският президент.\n\r\nСрещата в Техеран ще бъде третата в тристранен формат за разрешаване на сирийската криза, припомня ТАСС.\n\r\nГоворейки пред медиите в самолета на връщане от официално посещение в Киргизстан, Ердоган е посочил също така, че пътната карта за северния сирийски град Манбидж, договорена между Вашингтон и Анкара през юни, не напредва със същия темп, според \"Хюриет\".\n\r\nПътната карта предвижда американските и турски сили да патрулират съвместно в града, за да прочистят района от кюрдски части.\n\r\nЗаплахите на Вашингтон срещу Анкара заради ареста на американския пастор Андрю Брънсън не отговарят на принципите на алианса между САЩ и Турция, е допълнил Ердоган, според в. \"Сабах\".\n\r\nНе можем да изпълним искания, когато те излизат извън рамките на юридическия процес. Турция е страна, в която господства върховенството на закона и всичко ще се прави според закона, отбелязал той.\n\r\nЕрдоган е изразил също така надежда скоро да бъдат подобрени отношенията с редица европейски страни, включително с Германия.\n\r\nОтношенията между Берлин и Анкара през последните години охладняха поради редица причини, най-вече заради задържането в Турция на германски граждани, основно журналисти и правозащитници, припомня ТАСС, цитирана от БТА.\n\r\nВ края на септември се очаква Ердоган да направи официално посещение в Германия.\r\n ", "date": "2018.09.05", "title": "Ердоган предупреди: Атака срещу Идлиб ще е клане!"}
{"url": "https://www.dnes.bg/zvezdi/2018/09/05/bremenna-i-seksi-pipa-midyltyn-po-banski-na-plaja.386998", "text": "Пипа Мидълтън демонстрира перфектна форма на плажа, въпреки напредналата си бременност. Тя е на почивка в Италия със съпруга си Джеймс Матюс, а местните папараци я спипаха на шезлонгите спокойно да отпива безалкохолни коктейли и да чете книжки.\r\nХерцогинята е щракната с наедряло коремче по бански в две части.\n\r\nКрасавицата видимо се е отдала на пълен релакс на плажа, плува в морето, а въпреки качените килограми изглежда в страхотна форма.\n\r\nПипа не спира и да спортува, а плуването е идеална възможност за всяка бременна жена да поддържа здравето си и да подготви тялото си за промените и раждането.\n\r\nНовината, че Мидълтън е бременна се появи през април, а през юни тя беше потвърдена официално от самата нея.\r\n ", "date": "2018.09.05", "title": "Бременна и секси: Пипа Мидълтън по бански на плажа"}
{"url": "https://www.dnes.bg/tenis/2018/09/05/vpechatliavasht-obrat-nadal-prechupi-tiim-v-5-seta.387011", "text": "Рафаел Надал се класира за полуфиналите на Откритото първенство на САЩ. Действащият шампион реализира впечатляващ обрат над Доминик Тийм с 0:6, 6:4, 7:5, 6:7(4), 7:6(5) за над четири часа и половина на корта.\n\r\nПървият сет продължи само 24 минути и се разви неочаквано. Тийм не даде никакви шансове на световния №1 за 6:0 в своя полза, като го проби на три пъти. Това бе едва четвъртият случай в 1106 мача, когато Надал допуска такъв резултат в даден сет.\n\r\nСлед почивката Тийм загуби само една точка в първите си три сервис гейма, но в четвъртия бе пробит и Надал сервираше за сета при 5:3. Тийм обаче върна веднага пробива. И тук се случи поредния спад при австриеца, който пак загуби подаването си - 6:4 за Надал.\n                    \n                    \n                \r\nВ третия сет Тийм нанесе първия удар. Това се случи при 3:3. Надал поведе 40:15, но след това направи две леки грешки. При равенство Тийм се разигра и изправи публиката на крака със завършващите си удари. При 5:4 Тийм сервираше за сета, но направи двойна грешка за 15:40 и впоследствие бе пробит. Надал направи серия от четири поредни гейма на сметката си и приключи в своя полза - 7:5.\n\r\nЧетвъртата част започна по-успешно за Тийм, който намери сили да пробие за 2:1. Поставеният под №9 продължи да доминира до 4:3, когато Надал отново съумя да изравни. Стигна се до тайбрек, в който Надал направи няколко грешки и Тийм се възползва за 7:4 точки.\n\r\nПетият сет стартира с шансове за Надал. При 2:2 той поведе 40:15, но след това Тийм намери първия си сервис и се измъкна. При 5:5 се стигна до една от най-драматичните ситуации в мача. Тогава Тийм обърна гейма си от 0:40 и си осигури тайбрек, пише tennis.bg. В него Матадора бе по-добър. Така Надал вече води с 8:3 в преките мачове с Тийм.\n\r\nПрез 2018 единствено Надал е достигал до полуфиналите на всички турнири от Големия шлем. За място на финал Рафа ще спори с Хуан Мартин дел Потро. Матодора води с 11:5 в преките мачове помежду им, като те са си разменили по един успех на US Open. Съответно през 2009 и 2017 като в тези случаи победителят стигаше до титлата. В Големия шлем Надал е с аванс - 5:1. Тази година Рафа вече победи Дел Потро на \"Ролан Гарос\" и Уимбълдън.\r\n ", "date": "2018.09.05", "title": "Впечатляващ обрат! Надал пречупи Тийм в 5 сета"}
{"url": "https://www.dnes.bg/cars/2018/09/05/nov-shofior-6-meseca-s-pridrujitel-zlatniiat-talon-v-istoriiata.386886", "text": "Всеки нов шофьор независимо от възрастта ще кара шест месеца кола задължително с придружител с опит. Това са част от промени, които в момента се обсъждат в работната група от Министерството на транспорта и Министерството на вътрешните работи и Министерството на регионалното развитие, която разделя на три части сега действащия обемист Закон за движение по пътищата.\n\r\nЕдва след като минат изпитателния период с придружител, младите водачи ще получават книжка, а през следващите няколко години поведението им на пътя ще бъде следено изкъсо, предвижда новият закон за водачите, пише \"Монитор\".\n\n\n\r\nГодишно 120 000 изпита за шофьорски книжки се провеждат от изпитващите на бившата ДАИ. Първоначалното издаване на книжки на нови шофьори е между 60-65 000 годишно, показва статистиката на Пътна полиция.\r\n                    \n                    \n                Идеята датира от преди 5 години, но тогава предвиждаше само младите шофьори да карат с опитен човек до себе си. Сега промените са вкарани в Закон за водачите на МПС и ще важат за всички нови шофьори, без значение дали на 18 или 65 години са си взели книжката.\n\r\nВ Закон за движение по пътищата ще бъдат въведени нови правила, които ги няма никъде в нормативна база. Завиващите пътни превозни средства ще трябва да пропускат движещите се колоездачи по велоалея.\n\r\nВ закона са разписани и промени в определението пешеходна пътека. С тях ще се променят текстове, въведени от преди двадесет години, че продължението на тротоара е пешеходна пътека. Тази разпоредба дълго време създаваше сериозни проблеми при възникнал инцидент на такова място. Скоро пешеходците вече няма да са с предимство.\n\r\nВ стария закон е посочено, че между два тротоара на кръстовище е пешеходна пътека, но пък имаше и задължение да е сигнализирана с пътен знак. Пътните полицаи все още бистрят при писането на протоколите си при инциденти дали тези места са пешеходни пътеки, или не са. В новия закон обаче ще е записано изрично, че пешеходна пътека трябва да е маркирана и сигнализирана.\n\r\nПосочено е, че ще има предупредителен пътен знак преди мястото за пресичане, както и на самото място.\n\r\nКъм най-опасните и агресивните водачи на пътя също ще има допълнителни мерки. Изписани са седем нарушения, ако водач направи 3 от тези 7 нарушения в рамките на две години, ще губи своята правоспособност, както и загубата на контролни точки. След това ще трябва да извърви цялата процедура за възстановяването им. \n\r\nИма голяма вероятност да бъде премахнат т.нар. златен талон и всички привилегии, които той предоставя на водачите. Този вид документ по закон се нарича контролен талон \"Водач на МПС без наказания\". Издава се от Пътна полиция след изрично поискване от водача с подадено заявление и платена такса от 2 лева без банковите комисиони. Шофьорът може да получи златен талон, когато няма нарушения не по-малко от 6 г.\n\r\nКлиентите на такситата вече няма да заплащат престой. Промени ще въведат на нейно място тарифа, която ще таксува цялото време за пътуване. Така ще бъдат ограничени и помпите в колите на таксиметровите водачи. Сред останалите мерки е изграждането на защитена връзка между генератора на сигнала на фискалния апарат и таксиметровия апарат. Сигналът от скоростната кутия до таксиметровия апарат трябва да е защитена връзка, за да не може да се вкара помпа. \n\r\nВ новия закон ще се уточнят и новите зони за споделено движение или т.нар. зони 30, каквито има в повечето големи градове в Европа. По преценка на кметовете ще се обособяват такива зони, в които превозните средства не трябва да надвишава 30 км в час и с предимство ще бъдат пешеходци и велосипедисти. Тези зони ще се маркират с пътни знаци на входа и изхода им, а вътре ще важат еднакви правила. ", "date": "2018.09.05", "title": "Нов шофьор – 6 месеца с придружител. Златният талон в историята!"}
{"url": "https://www.dnes.bg/obrazovanie/2018/09/05/i-klas-s-trepet-za-pyrviia-ucheben-den-i-oleknali-portmoneta.386943", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПо-малко от седмица преди да удари първият учебен звънец, някои училища вече имат списък с необходимите пособия за първокласниците.\r\nТова са тетрадки с тесни и широки редове, лепила, ножички, гланцови блокчета, блокчета за рисуване, цветни моливи. В различните книжарници обаче цените варират, разказва .\r\nОчаквано най-скъпа е раницата. Цените варират от 40 до 250 лева, в зависимост от качеството и марката. Все повече се набляга на ортопедичните раници.\r\nТова са раниците с твърдо дъно и твърди гърбове, които са удобни за първокласниците, тъй като лесно се подреждат. Те варират от 90 до 130 лева.\r\n                    \n                    \n                Татяна и нейният син вече са започнали с покупките за първи клас, по списък от училището.\r\n\"Около 100 лв. излиза всичко това да купя. Ще му трябват маратонки и два анцуга за физическото възпитание. Това са още 100 лева\", споделя майката.\r\nБюджетът за първокласника може да се увеличи, ако училището има и задължителна униформа , която трябва да се закупи.\r\nУчебниците от първи до четвърти клас са безплатни, но има и допълнителни учебни помагала – платени, за които класните ръководители информират на родителската среща.", "date": "2018.09.05", "title": "I клас: С трепет за първия учебен ден... И олекнали портмонета"}
{"url": "https://www.dnes.bg/stranata/2018/09/05/ohranitel-otnese-i-ubi-15-godishno-dete-na-zebra.386983", "text": "15-годишно момиче загина, след като охранител я отнесе с кола на пешеходна пътека в Горна Оряховица.\r\nИнцидентът се е случил късно снощи по пътя за Долна Оряховица, в района на \"Захарни заводи\", съобщи .\r\nОчевидци споделят, че на спирка спира автобус, детето минава зад него и стъпва на пешеходна пътека.\r\nПрез това време автомобил на охранителна фирма минава от там, не вижда тийнейджърката и я отнася.\r\nПо неофициални данни охранителят не е употребил алкохол и наркотици.\r\nПолицията разследва тежкия инцидент.\r\n ", "date": "2018.09.05", "title": "Охранител отнесе и уби 15-годишно дете на \"зебра\""}
{"url": "https://www.dnes.bg/akoshtete-vqrvaite/2018/09/05/8-te-otricatelni-cherti-na-zodiia-vodolei.386969", "text": "Водолеят е интересен, приятелски настроен, ексцентричен, забавен. Той е една от зодиите, които винаги са добра компания и център на внимание. Ако искате да се забавлявате без много, много да мислите, Водолеят ще ви помогне в това приятно начинание.\r\nСкоро обаче, когато го опознаете, лъсва повърхностната му природа. Водолеят рядко се впуска с цялото си сърце и душа в приятелства и любови. Вроденият му егоизъм му пречи да се разкрие напълно и да има чисти, лишени от задни мисли отношения с хората.\r\n\r\n\r\nУправляващата планета на Водолея е Уран. Той е виновникът за студенокръвието му. Въпреки привидно приятелската настройка на Водолея спрямо другите, той не влага никакви чувства в общуването. Във всеки момент е готов да ви ужили. Въпреки че няма жило като Скорпиона, той хапе не по-малко зловещо от него.\r\n                    \n                    \n                \r\nОпитайте да спорите с Водолей и ще се убедите, че това на практика е почти невъзможно. Той е толкова убеден в аргументите си, че няма сила, която да го убеди в противното. Водолеите са склонни дори да се скарат с близки и приятели за нещо несъществено, което обаче е станало повод за спор. Не се учудвайте, ако просто стане и демонстративно и театрално напусне помещението, тряскайки вратата.\r\n", "date": "2018.09.05", "title": "8-те отрицателни черти на зодия Водолей"}
{"url": "https://www.dnes.bg/politika/2018/09/05/7000-avtobusa-slagat-kolani-ili-3-bona-globa.386959", "text": "Превозвачите ги грози глоба от 3000 лева, ако допуснат извършването на превози на пътници с автобус без да е оборудване с обезопасителни колани.\r\nСъщата глоба ще бъде налагана и при липсата на видеорегистратор. Тези промени са вкарани в измененията на Закона за пътищата от депутатите Станислав Иванов и Александър Ненков.\n\n\n\r\nВчера депутатите не успяха да ги разгледат в Комисията за регионално развитие заради многото други точки, които ги предшестваха. Първоначалната идея беше коланите да минат през комисията, за да бъдат гласувани спешно днес в пленарната зала. \n\r\nИзискването за колани няма да се прилага при изпълнение на специализиран превоз по маршрути с еднопосочна дължина до 30 км, когато маршрутът не включва движение по републиканската пътна мрежа.\n                    \n                    \n                \r\nГлоба от 500 лв. ще се налага на водач, който управлява моторно превозно средство по което не е оборудвано с колани и видеорегистратор. При неспазване на изискванията за съхранение на записите от записващото устройство ще се налага санкция 1500 лева на превозвачите.\n\r\nДепутатите са вкарали в закона и определение що е то видеорегистратор. Това е \"техническо устройство, което позволява да се заснеме пътнотранспортната обстановка пред превозното средство и водача по време на движение\".\r\nПоне 7000 автобуса трябва да преминат през оборудване с колани, показва сметката на ИА \"Автомобилна администрация\". Повечето машини с регистрация преди 2006 г.\r\n ", "date": "2018.09.05", "title": "7000 автобуса: Слагат колани или 3 бона глоба"}
{"url": "https://www.dnes.bg/obshtestvo/2018/09/05/i-rodnite-komari-razprostraniavat-zapadnonilska-treska.386995", "text": "Западнонилската треска е заболяване, което се среща често в съседните ни страни на Балканите, като има доста случаи, особено в Сърбия и Гърция. Това коментира пред БНТ проф. д-р Тодор Кантарджиев, директор на Центъра по заразни и паразитни болести.\r\nПрез 2015 г. за първи път у нас е доказан случай при дете, който за щастие е с благоприятен изход. На 3 септември е доказан западнонилски вирус в материали от 55-годишен мъж.\n\n\r\nВчера стана ясно, че 55-годишен мъж от пловдивското село Труд е с потвърдена  вече от тестовете диагноза - западнонилска треска. След тежко  прекоматозно състояние пациентът се подобрява, съобщиха от  Университетската болница \"Св. Георги\" в Пловдив. Лечението му протича в  Клиниката за инфекциозни заболявания.\r\n                    \n                    \n                \"Ако 200 души бъдат ухапани от заразен комар, заболява един, който може да развие възпаление на централния мозък от 100 души с такова възпаление, може 15-20 да загинат, в зависимост от степента на възпаление\", обясни проф. Кантарджиев.\n\r\nОпасният вирус се разпространява от нашите комари, които хапят вечер и през нощта, а резервоар на вируса са прелетните птици.\r\n\"Носилите категорично не са тигрови комари, това е заблуда\", обясни експертът. Вирусът може да бъде пренесен чрез заразена кръв, потвърди проф. Кантарджиев.", "date": "2018.09.05", "title": "И родните комари разпространяват западнонилска треска!?"}
{"url": "https://www.dnes.bg/politika/2018/09/05/rashidov-kym-ninova-parlamentarna-manekenka-tia-17-dushi-ubihte.387012", "text": "Със скандал и лични нападки започна заседанието на парламента в четвъртък. Това е едва вторият работен ден на народните избраници след дългата лятна ваканция, но напрежението ескалира.\r\nПръв с критиките започна Вежди Рашидов от ГЕРБ, който обвини червената шефка Корнелия Нинова, че отправя \"мръснишки внушения\" по адрес на управляващата партия, като ги нарича \"шайка крадци\".\r\nТой отбеляза, че депутатите от левицата в пленарната зала са повече от 20, което според него било добре, нищо че Нинова вчера предупреди, че само толкова ще останат да работят в НС, а останалите щели да ходят из страната, за да се срещат с хората.\n\n\n\r\n                    \n                    \n                \"За съжаление вашата лидерка си чукна надницата и си замина\", коментира той, но се оказа, че греши, защото Нинова ведната се върна на депутатската си банка.\r\nРашидов я обвини, че с атаките си срещу ГЕРБ и създаването на компромати и внушения тя обърква обществото.\r\n\"Госпожо председател на левицата, основание за декларацията на ГЕРБ са постоянните нелепи изцепки и то по време на ваканцията, не знам с какво право си позволявате да отправяте клевети и обиди, публично заклеймихте ГЕРБ с \"управляваща шайка крадци\", а в крайна сметка кои сте вие да ни осъждане на гражданска смърт, да ни слагате дамга на челата, както Хитлер на евреите, за да се знае кой е евреин и кой е демократ\", скочи той.\r\nРашидов добави, че се чувства лично засегнат като министър на културата два мандата и изброи някои от успехите в неговия ресор по време на кабинета \"Борисов“ 1 и 2 - театралната реформа, ремонтите на оперите, на училището по танцово изкуство, на класическата гимназия, на училището по полиграфия и фотография, консервацията на Ларгото в София, \"Трапезица“ във Велико Търново, реконструкцията на Желязната църква в Истанбул, увеличаването на бюджетите за кино, за читалищата и библиотеките.\r\nВсичко това било направено само за 7 години, а пък времето на управление на правителството на Пламен Орешарски било загубено за културата.\r\n\"А Вие като парламентарна манекенка си правите фотосесия с мъките на хората“, скочи Рашидов на Нинова заради това, че участва в живата верига, която искаше да спре избиването на животните от село Шарково заради огнището на чума по козите и овцете там.\r\nТой призова червената шефка да си мери думите, защото в парламента имало хора, за които личното достойнство е по-важно от всичко.\r\n\"А има и една шайка, която участваше в приватизацията и в ограбването на държавата, сега някои от тях се изживяват като селски мадони и провинциални светци\", продължи с нападките той.\r\n\"Колко струва на българските данъкоплатци снимката с Горан Брегович“, попита още той заради това, че Брегович пя на събора на БСП на Бузлуджа.\r\n\"Колкото и да полираш едно нищо, то няма как да стане диамант, а пак си остава едно нищо\", обобщи Рашидов.\r\nНинова пъм смята, че декларацията, която той прочете от името на ГЕРБ, е най-силното доказателство, че парламентът е изчерпал своята същност.\r\nСпоред нея в декларацията не е имало никаква политика, никакво решение на проблемите на хората, а омраза, лични нападки и квалификации към председателя на опозицията.\r\nТя коментира, че червените са били наясно какво ги чака, когато обявиха, че се изправят срещу системата, част от която е и ГЕРБ.\r\n\"Няма да ни уплашите, няма да ни спрете“, скочи тя и призова депутатите от най-голямата група да спрат с омразата и противопоставянето, защото всички депутати представляват избирателите си.\r\n\"Днес трябваше да се гледа Законът за пътищата, 17 души убихте\", обвини тя, което стана причина да бъде наказана със забележа от страна на председателката на НС Цвета Караянчева, защото си позволила да обиди цяла парламентарна група и нейните избиратели.\r\nВежди Рашидов също скочи: \"Тежка обида, обвинихте цяла група като убийци, но спрете да яхвате болките на хората, вие ли сте единствената, която жалее от сутрин до вечер, всички страдаме!“.", "date": "2018.09.05", "title": "Рашидов към Нинова: Парламентарна манекенка! Тя: 17 души убихте!"}
{"url": "https://www.dnes.bg/notifikacii/2018/09/05/sasht-kym-asad-izpolzvash-li-himichesko-oryjie-reagirame.386994", "text": "САЩ предупредиха, че ще реагират бързо, ако сирийският режим използва химически оръжия, особено в провинция Идлиб, която е последната под бунтовнически контрол, предадоха Франс прес и ДПА.\n\r\n\"Нека бъдем ясни, нашата позиция остава твърда и неизменна: ако президентът Башар Асад реши отново да използва химически оръжия, САЩ и съюзниците им ще отвърнат по бърз и подходящ начин\", се казва в изявление на Белия дом.\n\r\nВ провинция Идлиб \"милиони невинни цивилни са застрашени от нападение на режима на Асад с подкрепата на Русия и Иран\", добави Белият дом.\n\n\r\nОще вчера президентът Доналд Тръмп предупреди Сирия, Русия и Иран да не извършват настъпление в Идлиб.\n                \n                \r\n\"Президентът на Сирия Башар Асад не трябва да напада безразсъдно провинция Идлиб. Руснаците и иранците биха извършили тежка хуманитарна грешка, ако участват в тази потенциална човешка трагедия. Може да бъдат убити стотици хиляди души. Да не допуснем това да се случи!\", написа Тръмп в Тwitter.\n\r\nВ края на август Русия обвини сирийските бунтовници, че подготвят химическа атака в провинция Идлиб, за която после да обвинят режима в Дамаск, отбелязва АФП.\r\n ", "date": "2018.09.05", "title": "САЩ към Асад: Използваш ли химическо оръжие, реагираме!"}
{"url": "https://www.dnes.bg/notifikacii/2018/09/05/d-r-firuzi-iranskiiat-hirurg-v-pirogov-13-g-e-u-nas-priemame-li-go.386989", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nВсе повече лекари от чужбина желаят да практикуват у нас. Според нова промяна, внесена от европейските министри на здравеопазването и образованието обаче, преди да получи разрешително за практикуване, всеки кандидат трябва да премине през изпит по владеене на български език. До този момент теста се изискваше само за чужденци, които не са от ЕС.\r\nПреди години един обикновен многодетен ирански баща решава да инвестира в образованието на децата си. Всичките се насочват към медицината и се отправят към различни краища на света.\r\nЕдиният от тях е д-р Бахрам Фирузи, който се отправя към Русия, след което пътят му го отвежда до България, разказва .\r\n                \n                Първоначалният му план е да изкара у нас 2 години, след което за замине за Германия, но13 години по-късно го откриваме в \"Пирогов\".\r\nУважаван специалист по хирургия на ръката и за всеобща изненада е категоричен – няма по-добро работно място от страната ни.\r\nД-р Фирузи казва, че за чужденец, който е решил да стане лекар именно в България, призванието е водещо. И пояснява – ако на първо място бяха парите, отдавна щеше да е заминал за Германия.\r\nВсе пак признава, че пътят му не е бил лек, а една от най-големите трудности по пътя към родната хирургия – да научи перфектно българските медицински термини.\n\r\n ", "date": "2018.09.05", "title": "Д-р Фирузи, иранският хирург в \"Пирогов\"! 13 г. е у нас, приемаме ли го?"}
{"url": "https://www.dnes.bg/zvezdi/2018/09/05/dariia-simeonova-imam-momche-tova-e-vylshebstvo.387004", "text": "Дария Симеонова стана майка на момченце. Актрисата е родила на 30 август, но щастливата новина бе съобщена във Фейсбук едва вчера – на страницата на сериала, в който тя участва.\r\nМерките на бебето и неговото име все още се пазят в тайна от младото семейство.\r\n \r\n\"Това е най-изумителното и вълшебно нещо, което ни се е случвало! Благодарни сме на живота за този подарък\", сподели щастливата майка пред Нова тв.\r\n \r\nТози уикенд Дария качи няколко професионални снимки на наедрялото си коремче и пожела на своите почитатели да намерят време за любимите си хора.\r\n \r\n\"Вие сте специална! Бременността е от най-прекрасните и специални моменти в живота на една жена! Бъдете жива и здрава – и вие и бебчето\", написа нейна последователка в социалната мрежа.\r\n \r\nПрипомняме, че младата актриса се сгоди за приятеля ѝ Антон на 24 декември миналата година. Дария получи предложението на екзотичен плаж.\r\n\r\n", "date": "2018.09.05", "title": "Дария Симеонова: Имам момче, това е вълшебство!"}
{"url": "https://www.dnes.bg/balkani/2018/09/05/realna-opasnost-800-000-dushi-trygvat-ot-idlib-kym-turciia.387000", "text": "Руската бойна авиация поднови въздушните удари по сирийската провинция Идлиб. Изтребители извършиха 30 нападения срещу 16 зони в западната част на провинцията вчера. Нападенията заплашват живота на 2 900 000 цивилни в Идлиб, коментира арабистът проф. Владимир Чуков пред БНТ.\n\r\n\"Около 3-4 месеца Сирия по-скоро отсъстваше от дневния ред на световните медии, получи се затишие и сега сякаш има потенциал отново да стане тема номер едно. В петък ще бъде свикан Съветът за сигурност на ООН по искане на САЩ, което може би поставя сирийската тема на един нов пиедестал\", обясни експертът.\n\n\r\nПо думите му, най-неприятното от новите удари в Идлиб е, че има реална опасност за сигурността на цивилните и това трябва да бъде предотвратено, защото в противен случай ще има хуманитарна катастрофа и вълна от около 800 000 нови бежанци.\n                    \n                    \n                \r\nТурция е пред много сериозно изпитание, защото тези 800 000 човека най-вероятно ще се опитат да влязат на нейна територия, допълни проф. Чуков.\n\r\nПровинция Идлиб е в ръцете на терористична организация - фронтът \"Нусра\". Очевидно, че сега е дошъл ред на техния бастион, където се намира най-големият КПП между Турция и Сирия, допълни арабистът.\n\r\nРусия е тази, която натиска, бомбардирайки фронта \"Нусра\" буквално всеки ден. Позицията на САЩ беше заявена от президента Тръмп, както и от други американски представители, които подчертаха, че трябва да бъде избегната нова дипломатическа криза, каза в заключение проф. Чуков.\r\n ", "date": "2018.09.05", "title": "Реална опасност: 800 000 души тръгват от Идлиб към Турция?"}
{"url": "https://www.dnes.bg/notifikacii/2018/09/05/akciiata-vyv-vinproma-miniu-staikov-i-10-dushi-zadyrjani.387024", "text": "\n\n\r\nБизнесменът Миню Стайков, собственик на \"Винпром Карнобат\", е задържан, съобщи прокуратурата. Освен него са задържани и още 10 души. Очаква се днес или най-късно утре да им бъдат повдигнати обвинения.\n\r\nСпецпрокуратурата претърсва офиса на бизнесмена Миню Стайков, съобщи заместник-главният прокурор иван Гешев. \n\r\nПо-рано днес специализираната прокуратура влезе в офисите на \"Винпром  Карнобат\", \"Сис индустрийс\" и \"Топаз мел\" в акция срещу укриване на  данъци и пране на пари. \n\n\r\nРазплитането на схемата, за която е задържан бизнесмена започнала преди 2 месеца, когато е било образувано и делото, пише \"\". Това станало, когато ГДБОП ударили фабрика за производство на цигари в Карнобат. В нея работили граждани от Армения, които изобщо не напускали помещенията. В тях имало фитнеси, бани и всички удобсттва. \n                \n                \r\nСедмичната печалба на фабриката била около 6 млн лева. по оперативна информация работили от около 2015 г. тогава обаче прокурорите не задържали никой, защото хората, които намерили там, били пазача на входа, шофьор на тир. В момента се изяснява каква е връзката на Миню Стайков с фабриката. \n\r\nПомещението, в което се е намира фабриката е собственост на сина на кмета на град Карнобат, уточни зам. главният прокрурор Иван Гешев. В момента на място в Карбнобат претърсванията се ръководят от другия зам. главен прокурор Борислав Сарафов.\n\r\nГешев уточни, че между днешната акция и тази в хотелите \"Маринела\" и \"Марица\" Пловдив на Ветко Арабаджиев няма връзка.", "date": "2018.09.05", "title": "Акцията във винпрома: Миню Стайков и 10 души задържани"}
{"url": "https://www.dnes.bg/notifikacii/2018/09/05/otravianeto-v-eimsbyri-e-s-novichok-potvyrdi-ozho.386991", "text": "Лабораторни изследвания на Организацията за забрана на химическите оръжия (ОЗХО) са потвърдили заключенията на британските власти, че двамата британци, отровени в края на юни в Еймсбъри, са били изложени на нервнопаралитичен агент от типа на \"Новичок\", предадоха Ройтерс и Асошиейтед прес.\n\r\nОЗХО съобщи, че анализ на реномирани лаборатории на проби, събрани от екипа на организацията, е \"потвърдил изводите на Обединеното кралство във връзка с идентичността на токсичния химикал\".\n\n\n\r\nНа 30 юни 44-годишната Доун Стърджис и 45-годишният й партньор Чарлз Роули бяха намерени в критично състояние в дома им в Еймсбъри, недалеч от Солсбъри, където през март с \"Новичок\" бяха отровени бившият руски шпионин Сергей Скрипал и дъщеря му Юлия. Стърджис почина на 8 юли, а Роули и двамата Скрипал оцеляха.\n                \n                \r\nСпоред ОЗХО веществото от Еймсбъри е \"същият токсичен химикал, открит в проби, свързани с отравянето на Сергей Скрипал\".\n\r\nВеликобритания обвини за отравянето на Скрипал Русия, която разработи нервнопаралитичното вещество в съветската ера. Москва отрича каквото и да било участие в случая, припомня БТА.\n\r\nЛондон е готов да поиска Русия да екстрадира двама мъже, които подозира в атаката срещу бившия шпионин.\r\n ", "date": "2018.09.05", "title": "Отравянето в Еймсбъри е с \"Новичок\", потвърди ОЗХО"}
{"url": "https://www.dnes.bg/dnes-te-kazaha/2018/09/05/05-09-2018.387030", "text": "Всички са наясно, че ще има предсрочни избори, въпросът е кога, каза в предаването „Тази сутрин” по bTV депутатът Драгомир Стойнев от БСП. При всяко управление на ГЕРБ има политическа и правителствена криза, която завършва с предсрочен вот. Сега е именно е такъв моментът, отбеляза той. Според Драгомир Стойнев правителството не е стабилно и това показва и фактът, че премиерът поиска оставките на трима министри, а управляващото мнозинство се колебае дали да ги гласува. Стойнев даде пример с оставките на енергийния министър Теменужка Петкова и на социалния министър Бисер Петков, които запазиха постовете си. „Тоест само замазвате пред хората, че уж поемате отговорност, а си оставате на постовете”, посочи той. Депутатите от БСП, които нямат да ходят в парламента, няма да вземат заплати и няма да ползват служебни автомобили за срещите си с хората, стана ясно от думите на Драгомир Стойнев. „Тяхната работа е да бъдат сред хората и да обяснят новия път, по който страната трябва да тръгне. Това малко е и апостолска работа”, подчерта той. Весела Лечева: Този парламент изчерпа своя потенциал „Този парламент изчерпа своя потенциал и възможности да взима важни решения. Най-малкото, което показва, е стабилност. В последната година и половина управляващата коалиция демонстративно и еднолично налагаше своите решения. По-скоро имаше диктатура на мнозинството, което не се вслушва в опозицията”, коментира председателят на ПГ на ”БСП за България” Весела Лечева пред БНР. „Опошляването на политиката и принизяването на дебата в пленарна зала води до големи проблеми. Имаме нужда от задълбочен анализ и разговор какви решения трябва да се вземат за бъдещето на България. Наше задължение, като отговорна партия, е да го започнем и да изградим алтернатива на сгрешения модел”, категорична бе Лечева. Тя посочи също, че всеки народен представител от БСП, в дните, в които няма пленарни заседания, е в своя регион и се среща с хората, но трябва да се направи нещо по-голямо и категорично, за да се покаже воля за промяна на модела на прехода. „Виждаме, че в последните години България оглавява негативните класации в сравнение с близки до нас държави. Българските институции не пораждат перспектива, а всеки ден протестите се заменят със скандали, а скандалите с протести”, изтъкна Весела Лечева. Крум Зарков: Управлението на страната е абсолютно изчерпано „Целият този водевил с оставките започва да става безинтересен. Управлението на страната е абсолютно изчерпано и без идея какво трябва да направи. Убеден съм, че в този парламент няма потенциал не само да се намерят решенията на проблемите, но и да се поставят правилните въпроси”. Това каза зам.-председателят на ПГ на „БСП за България” Крум Зарков пред Нова телевизия. Той добави, че смяната на министри играе ролята на механизъм, който трябва да спаси от отговорност главните действащи лица. „Дали ако се смени министърът на регионалното развитие, ще се промени политиката и практиките по отдаване на обществените поръчки за пътно строителство? Съмнявам се”, коментира Зарков.  Той заяви, че  всички, с изключение на управляващите от ГЕРБ, правят тежки констатации за това в какво състояние се намират страната ни и доверието в институциите. „Идеята за отиването при хората е не да правим приемни в понеделник и вторник, а да изградим алтернатива чрез „Визия за България” и да споделим нашите идеи. Няма как да го направим през парламента, тъй като той е запушен от кални политически битки”, категоричен бе Зарков. Той каза още, че 44-Народно събрание е изчерпано, защото за година и половина в нито една сфера не е направена качествена реформа. „Хаосът не е алтернатива, а синоним на управлението на ГЕРБ. Алтернатива винаги има. Тя може да не се харесва на управляващите, но я има. В момента, в България се работи по поне три стратегически документа, като един от тях е „Визия за България”, която ние ще отидем да представим пред хората”, заключи Крум Зарков. ", "date": "2018.09.05", "title": "05.09.2018"}
{"url": "https://www.dnes.bg/politika/2018/09/05/karakachanov-pyrvo-da-izleze-istinata-posle-ostavkite.387021", "text": "\nВицепремиерът Красимир Каракачанов за пореден път призова да не се бърза с трите министерски оставки, докато не станат ясни обстоятелствата около трагичния инцидент край Своге, отнел живота на 17 души.\n\r\n\"Преди да се види истинската причина, не трябва да се приемат оставките\", коментира той.\n\n\n\n\n\r\nВсе пак Каракачанов отчете, че ако бъдат внесени, те би следвало да бъдат подкрепени.\n\r\n\"Ако тези оставки бъдат внесени, и това е мнението на партията, наш коалиционен партньор, те би следвало да бъдат подкрепени\", каза той.\n\r\nТой за пореден път коментира и че трябва да има диалог между коалиционните партньори.\n                    \n                    \n                \r\n\"Диалогът не е само между трите партии в коалицията, а и в голямата коалиция. Редно беше да бъдем информирани, че оставките са подадени, а не да го научаваме от медиите\", каза той.\n\r\nМинистърът на отбраната отказа да коментира напрежението между Волен Сидеров и Валери Симеонов.\n\r\n\"Не ми е работа да туширам напрежението. Опитвам се просто да всявам малко повече спокойствие и здрав разум\", каза Каракачанов.\n\r\n ", "date": "2018.09.05", "title": "Каракачанов: Първо да излезе истината, после оставките!"}
{"url": "https://www.dnes.bg/zvezdi/2018/09/05/dyshteriata-na-robi-uiliams-rodena-za-da-e-na-scena.387007", "text": "Роби Уилямс призна, че често опитва да се скрие от прожекторите, но дъщеря му, Теди, обожавала да е на сцена.\r\nПред Daily Star певецът каза: \"Опитваме да държим дъщеря ни, Теди, далеч от шоубизнеса, но е безсмислено. Тя дори плаче, когато аз изляза на сцена, че тя не може да го направи. Отредено ѝ е да се занимава с шоубизнес. Но ще видим, кой знае?\".\r\n5-годишното момиченце ще направи първата си голяма изява пред публика по-късно през 2018 г.\r\n \r\nТя ще носи цветята на сватбата на принцеса Евгения на Йорк. Щастливото събитие ще се проведе в параклиса St. George в Уиндзорския замък през октомври. ", "date": "2018.09.05", "title": "Дъщерята на Роби Уилямс: Родена, за да е на сцена!"}
{"url": "https://www.dnes.bg/obshtestvo/2018/09/05/nankov-ostavkata-pravilna-niama-da-ia-otteglia.387028", "text": "Регионалният министър Николай Нанков бе категоричен, че няма да оттегля оставката си и настоя, че това да я подаде, е било правилното решение.\n\n\r\nСлед като подаде оставката си заедно с другите си двама колеги - Ивайло Московски и Валентин Радев заради трагичния инцидент край Своге, строителният министър получи подкрепата на кметове, които поискаха той да запази поста си.\n\r\n\"Няма да оттегля оставката си. Това е акт, който е в лично качество, а затова и че премиерът ни ги изиска, беше най-правилната постъпка, която стоеше пред нас тримата\", каза той.\n\r\nНанков допълни и че дали ще остане на поста си, не зависи от него.\n                    \n                    \n                \r\n\"Каквото зависеше от мене, съм си го направил и като личен, и като акт на отговорност. Но вина и отговорност са две различни неща\", заключи той.\n\r\nТой увери, че като министър в оставка продължава да изпълнява задълженията си.\n\r\nНанков добави и че през изминалата година и половина са приети много наредби, свързани с осигуряването на пътната безопасност.", "date": "2018.09.05", "title": "Нанков: Оставката – правилна, няма да я оттегля!"}
{"url": "https://www.dnes.bg/politika/2018/09/05/sled-opita-za-grajdanski-arest-ne-sme-dinkovci-borim-se-za-prava.387002", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nГраждани направиха опит за граждански арест в Министерството на транспорта. Протестиращи нахлуха в сградата вчера, но полицията ги изведе оттам. Целта на акцията на хората беше заместник-министърът Ангел Попов.\n\r\nДнес пред камерата на  двама от гражданите, които участваха във вчерашния опит за арест - Венцислав Стоянов и Николай Гацев, обясниха, че Ангел Попов е бил тяхната цел, защото след оставката на Ивайло Московски, той е временно изпълняващ длъжността, въпреки че срещу него се води разследване.\n\n\r\n\"Нашата акция беше гражданска, ние не сме \"динковци\". Ние никого не обираме и не нарушаваме законите на Република България. Ние се борим за тях\", каза Николай Гацев в ефира на \"България сутрин\".\n                    \n                    \n                \r\nНеговият съмишленик Венцислав Стоянов каза, че са знаели, че е малка вероятността гражданският им арест да бъде успешен, защото полицаите се явяват като охранителна фирма, въпреки че така нарушават закона.\n\r\n\"Искахме да покажем на гражданското общество, че то има права и че то в случая трябва да бъде зачитано. От нас зависи всичко това\", добави Стоянов. \n\r\nДвамата мъже, които са част от групата, която искаше да извърши граждански арест на заместник-министър Ангел Попов казаха още, че те са обединени срещу корупцията и не са бунтовници или хора, които да искат да рушат институциите.", "date": "2018.09.05", "title": "След опита за граждански арест: Не сме \"Динковци\", борим се за права!"}
{"url": "https://www.dnes.bg/stranata/2018/09/05/niama-afrikanska-chuma-po-svinete-v-bozveliisko.387022", "text": "Няма африканска чума по свинете във варненското село Бозвелийско. Това потвърдиха резултатите от всички взети проби, пишат от .\n\r\nЖивотните бяха изследвани от Националната референтна лаборатория за Африканска чума по свинете, а резултатите са проверени повторно. Варненското село се намира само на 3 км. от откритото огнище на болестта в Тутраканци. \n\r\nОт Българската агенция по безопасност на храните са категорични, че на този етап няма наличие на заболяването в 3 километровата зона. С изследването на пробите приключва и първият етап от изпълнението на предприетите мерки след като беше констатирано и първото огнище на африканската чума по свинете. \n                    \n                    \n                \r\nПродължава работата на експертите от БАБХ по извършването на клинични прегледи и вземане на проби от животните в обектите в 10 километровата зона около с. Тутраканци. Проверява се дали някои от стопаните в селото са заклали животните си преди да излязат резултатите от пробите, които потвърдиха болестта.\n\r\nОстава забраната за изнасяне на живи животни и фуражни и месни продукти от селото. \n\r\n ", "date": "2018.09.05", "title": "Няма африканска чума по свинете в Бозвелийско"}
{"url": "https://www.dnes.bg/obshtestvo/2018/09/05/bylgariia-i-indiia-zasilvat-biznes-kontaktite-za-obmen.387047", "text": "\n\r\nБългария и Индия ще насърчат контактите между бизнеса в сфери с висока добавена стойност за удвояване на двустранния икономически обмен през следващите години. За това се договориха президентите Румен Радев и Рам Натх Ковинд, които проведоха среща днес в София.\r\nПо покана на българския държавен глава, президентът на Република Индия е на държавно посещение у нас заедно със съпругата си Савита Ковинд. Това е първото посещение на индийски президент в България за изминалите 15 години, с което се възстановява и политическият диалог на най-високо равнище между България и Индия. Във водената от Рам Натх Ковинд делегация са включени представители на десетки индийски компании.\n                    \n                    \n                \r\nИнформационните технологии, ядрените изследвания, проучването на космоса, отбраната, фармацията, земеделието и туризма бяха откроени от Румен Радев и Рам Натх Ковинд като особено перспективни сфери за насърчаване на икономическия обмен.\r\nИндия бележи устойчив ръст на БВП от 7-10% през последните 10 години и България ще работи за засилване на инвестиционното сътрудничество в сфери от взаимен интерес, подчерта на срещата българският президент. \n\r\nПо думите на Румен Радев свързването на България и Индия от пряка въздушна линия ще стимулира допълнително контактите между бизнеса двустранните търговски отношения, както и реализацията на общи проекти.\r\n\"Трябва значително да засилим икономическото си партньорство, за да може то да отразява дълбочината на политическите ни отношения\", подчерта от своя страна Рам Натх Ковинд. \n\r\nБългария подкрепя позициите на Индия за заемане на съответстващо място в системата на ООН и Съвета за сигурност, при бъдеща реформа на Организацията и цени високо провежданата от страната външна политика в дух на конструктивен диалог, укрепване на мира, добросъседство и борба с глобалния тероризъм, заяви на срещата президентът Радев.\r\nДвамата държавни оглави оцениха високо партньорството на България и Индия в международните организации и многостранната дипломация. \"Тероризмът представлява огромна заплаха за човечеството и е необходим солиден международен отговор, за справянето с тази заплаха\", заяви индийският президент, който благодари за заявената от страната ни подкрепа за кандидатурата на Индия да стане постоянен член в Съвета за сигурност на ООН. \n\r\nСътрудничеството в сферата на отбраната, съвместните изследвания и обмен на отбранителни технологии, както и военното обучение, също бяха откроени като перспективни сфери от взаимен интерес, съобщиха от прессекретариата на държавния глава. Предстои експертна делегация от Индия да посети България за проучване на възможностите и програмите, които предоставят българските висши военни училища. \n\r\nОбща бе оценката, че двустранното партньорство в сферата на образованието, културата и науката има своя значим принос за развитието на приятелските връзки между двата народа. В България традиционно се обучават студенти по медицина от Индия, а в университети в Делхи се изучава активно български език. Взаимоотношенията между България и Индия се градят върху истинско приятелство и то е солидна основа за  изграждането на едно съвременно партньорство, основано на споделени демократични ценности и ангажимент към глобалния мир и сигурност, беше позицията на Румен Радев и Рам Натх Ковинд. \n\r\nВ присъствието на двамата президенти в Гербовата зала на \"Дондуков\" 2 бяха подписани редица двустранни документи.\n\r\nПо-късно днес президентът Рам Натх Ковинд ще изнесе лекция в Аулата на СУ \"Св. Климент Охридски\" на тема \"Образованието като инструмент на промяна и общ просперитет\". \n\r\nДвамата президенти ще закрият Българо-индийския бизнес-форум, в който участват представители на над 300 компании от двете страни. \n\r\nУтре президентите на България и Индия ще открият в София паметник на легендарния водач на индийското движение за независимост Махатма Ганди. \n\r\nПо-рано днес съпругите на двамата държавни глави - Десислава Радева и Савита Ковинд посетиха Института за етнология и фолклористика с етнографски музей в София и Детски клиники на Университетска болница за активно лечение и спешна медицина \"Пирогов\". Савита Ковинд направи дарение на Детските клиники на болница \"Пирогов\".", "date": "2018.09.05", "title": "България и Индия засилват бизнес контактите за обмен"}
{"url": "https://www.dnes.bg/politika/2018/09/05/mvr-shefyt-ima-koi-da-reshava-za-ostavkata-mi-kapitanyt.387044", "text": "Дали парламентът ще приеме оставката му, която беше поискана от премиера Бойко Борисов заради жестоката катастрофа с преобърналия се автобус край Своге, или не МВР шефът Валентин Радев не се нае да прогнозира.\r\n\"Моето морално задължение, моята отговорност беше да я подам заедно с колегите, направихме го. След това има кой да решава - капитанът решава\", коментира той.\r\n\"Капитани, ако използвам футболна тематика, треньори ръководството във футболния отбор, в парламента решава\", допълни той.\n\n\r\nРадев обаче напомни, че нито един политик досега не е поел отговорността си по този начин и направи аналогия с жестоката катастрофа на на 7 декември 2006 г., когато автобус падна от моста край Бяла.\r\n                    \n                    \n                \"Имаше 18 убити, да не би някой да си подаде оставката, Румен Петков беше министър, тройната коалиция управляваше\", припомни министърът.\r\nМВР шефът отказа да съобщи подробности около акацията във \"Винпром Карнобат\" с мотива, че прокуратурата вече е изнесла информация.\r\n\"Нищо повече не мога да кажа, ние съдействаме\", посочи той.\r\nПо-рано днес заместник-главният прокурор Иван Гешев съобщи, че бизнесменът Миню Стайков, собственик на \"Винпром Карнобат\", е задържан заедно с още 10 души.\r\nСпециализираната прокуратура влезе в офисите на \"Винпром Карнобат\", \"Сис индустрийс\" и \"Топаз мел\" в акция срещу укриване на данъци и пране на пари.\r\n ", "date": "2018.09.05", "title": "МВР шефът: Има кой да решава за оставката ми – капитанът!"}
{"url": "https://www.dnes.bg/notifikacii/2018/09/05/kyrvav-ekshyn-ubiha-jena-sinyt-i-v-kritichno-systoianie.387051", "text": "Жена и дете са простреляни в Самоков, съобщиха от МВР.\r\nНа адреса незабавно са били изпратени полицейски служители и Спешна помощ, които установили смъртта на 33-годишната жена.\r\n12-годишният й син е настанен в болницата в Самоков и е в критично състояние.\r\nСигналът за инцидента е подаден около 13.45 часа.\r\nПо първоначални данни се касае за битов скандал.\r\nПредприети са активни действия за установяването и задържането на извършителя.", "date": "2018.09.05", "title": "Кървав екшън: Убиха жена, синът й – в критично състояние"}
{"url": "https://www.dnes.bg/muzika/2018/09/05/da-jivee-rokyt-ac-dc-shte-raztyrsiat-s-nov-album.387013", "text": "AC/DC най-вероятно ще издадат нов албум. Тези слухове тръгнаха още преди около месец, когато някои от членовете на рок групата бяха забелязани пред звукозаписното студио Warehouse във Ванкувър.\r\nОт JAM Magazine сега съобщават, че китаристът на групата, Ангъс Йънг, работи върху нови песни, които ще съдържат и китарни рифове на брат му - Малкълм Йънг, който почина миналата година.\r\nПоследният албум на бандата излезе през 2014 и носи името \"Rock or Bust\". Изглежда след това братята, които са и основатели на AC/DC, са живели заедно и са работили по много неща. Някои от песните, дори е възможно вече да са записани в студио, но да са останали скрити от света.\r\n\"Ангъс е решил да избере най-добрите тракове, в които е свирил Малкълм, да се върне в студиото, да ги запише и миксира, съвместно с Фил Ръд, Клиф Уилямс и Брайън Джонсън - като вокалист.\r\n                    \n                    \n                През 2016 г. Брайън беше принуден да спре с концертната дейност, заради проблеми със слуха и временно фронтмен на бандата стана Аксел Роуз, вокалистът на Guns N' Roses.\n\r\n", "date": "2018.09.05", "title": "Да живее рокът: AC/DC ще разтърсят с нов албум"}
{"url": "https://www.dnes.bg/sofia/2018/09/05/51-dushi-s-hepatit-a-vyv-fakulteta.387045", "text": "51 души болни от Хепатит \"А\" в столичния квартал \"Факултета\". По-голямата част от тях са деца, съобщиха от Столичната РЗИ. \r\nПрез юли здравната инспекция установила шест случая на заразени с хепатит \"А\" и веднага бил подаден сигнал до Столичната община и до кмета на район \"Красна поляна\", които да предприемат противоепидемични мерки. \r\nОтпуснати са средства за дезинфекция, хигиенизиране на района, ликвидиране на незаконните сметища и дератизаци. Засилен е контролът на откритите водни площи, които са забранени за къпане.\r\nУведомени са личните лекари на всички контактни на заразените лица, както и общопрактикуващите лекари в кварталите \"Люлин\" и \"Овча купел\".\r\n                    \n                    \n                На жителите на квартала, в това число на всички контактни на заразените лица, е препоръчано да се ваксинират, като необходимият брой ваксини е осигурен от Столичната община.\r\nУведомени са директорите на лечебните заведения, детските градини и детските ясли в ж.к. \"Факултета\" и в съседните райони, като на същите са предписани дейности за недопускане на разпространението на вируса на хепатит \"А\".", "date": "2018.09.05", "title": "51 души с Хепатит \"А\" във \"Факултета\""}
{"url": "https://www.dnes.bg/obrazovanie/2018/09/05/vylchev-sys-zapoved-v-shkolata-nikakvi-pari-ot-roditelite.387010", "text": "Просветният министър Красимир Вълчев е издал заповед, че училищата нямат право да събират пари от родителите.\n\r\n\"Не можем да забраним на никой да дарява, но факт е, че много от тези  суми, които се събират, съдържат намек за задължителност. Не трябва да  има никакъв намек за задължителност. /…/ Училищата не трябва да  препоръчват повече, отколкото е необходимо на децата\", категоричен е  той пред БНР.\r\nВ около 55 сгради на училища и детски градини ремонтите няма да бъдат приключили за началото на учебната година. Той обаче увери, че няма да има образователни институции, които да не започнат работа на 17 септември. Планирани са и ремонти, които ще започнат по време на учебната година. Строителни дейности има в близо 1070 училища и детски градини. Половината от тези ремонти са приключили.\n                    \n                    \n                \r\nЗа тази година местата за учители ще бъдат запълнени, каза още Вълчев. Той посочи обаче, че силен недостиг на учители се очаква след 10 години, когато малко над 50% от учителите ще са пенсионирани. По думите му голямото предизвикателство тогава ще бъде да се обезпечи образователната система с учители в по-малките и отдалечени места в страната, както и тези, в които има концентрация на проблемни деца и такива от уязвими групи.\n\r\nПрез новата учебна година влизат новите учебни програми за 3-и, 7-и и 9-и клас. Въвеждаме нов предмет – \"Компютърно моделиране\". Предизвикателството пред образователната система днес е да подготви деца, които ще бъдат на пазара на труда и през 2060 г., когато светът ще бъде различен, ще сме минали през много дигитални трансформации и децата трябва да бъдат не просто дигитални ползватели, но и да имат по-задълбочени дигитални умения. Всяко дете трябва да придобие базовите и новите компетентности. Всяко дете трябва да бъде обхванато и да не отпадне преждевременно от образователната система и да получи максимална подкрепа вътре в системата\", каза той. \n\r\nВълчев каза, че 24 хил. деца, които години наред не са ходили на училище, са върнати в класните стаи през миналата година. Тази година са създадени 1100 екипа, които започват работа в тази посока.\n\r\nПо думите му при реализирането на целия комплекс от мерки раниците на децата трябва да са по-леки, но това няма да стане веднага. Обмисля се през следващата година да се премине на електронни дневници в училищата, каза министърът, но добави, че това зависи от бюджета.\n\r\nЗа проблема с НИМХ министърът коментира, че очаква на 10 септември, за когато е насрочено Общото събрание, учените да вземат окончателно решение за извеждането на Института от БАН, за един \"мирен развод\".", "date": "2018.09.05", "title": "Вълчев със заповед в школата: Никакви пари от родителите!"}
{"url": "https://www.dnes.bg/stranata/2018/09/05/84-godishen-postrada-pri-pojar-krai-petrich.387058", "text": "84-годишен мъж е пострадал при пожар в селскостопанската постройка край село Кавракирово, община Петрич, съобщиха от МВР за \"Фокус\".\r\nВ 12.05 часа е постъпил сигнал за сухи треви и храсти, които горят край селото. \r\nПри отзоваване на сигнала пожарникари са открили в района дървена барака, в която е бил възрастният мъж с изгаряния. \r\nПострадалият е транспортиран в болницата в Петрич. Пожарът е локализиран.", "date": "2018.09.05", "title": "84-годишен пострада при пожар край Петрич"}
{"url": "https://www.dnes.bg/top-novini/2018/09/05/ubiecyt-ot-samokov-posegna-i-na-sebe-si-s-kurshum-v-glavata.387059", "text": "Извършителят на тройното убийство в Самоков е открит мъртъв в местност близо до града, по посока София.\r\nПо-рано днес 52-годишният мъж и простреляната от него 33-годишна жена се скарали за пореден път.\n\n\r\nСкандалът завършил с убийството на жената и двете й деца в общия им дом в ромската махала в Самоков.\r\nПо-голямото - на 15 години, е издъхнало веднага, а по-малкото, което е на 12 г., е починало по-късно в болница.\r\nМъжът не е баща на децата, но живеел с майка им на семейни начала, пише .\r\nСигналът за инцидента е подаден в полицията към 13:45 часа.\r\nСлед престъплението нападателят  избягал и се скрил в местността \"Щъркелово гнездо\", където се самоубил с куршум в главата.\r\n\r\n ", "date": "2018.09.05", "title": "Убиецът от Самоков посегна и на себе си, с куршум в главата"}
{"url": "https://www.dnes.bg/notifikacii/2018/09/05/v-daniia-globiha-turska-turistka-nosela-burka.387029", "text": "Датската полиция обяви, че е наложила глоба от 1000 крони (155 долара) на турска туристка, която влязла с бурка в полицейски участък, за да поднови визата си, предаде Асошиейтед прес.\r\nПолицията в град Орхус съобщи, че 48-годишната жена не е знаела за наскоро приетия в Дания закон, който забранява носенето на бурки на обществени места.\r\nПо данни на полицията от вчера жената е платила глобата, свалила е бурката си и си е отишла, посочва АП, цитирана от БТА.", "date": "2018.09.05", "title": "В Дания глобиха турска туристка, носела бурка"}
{"url": "https://www.dnes.bg/notifikacii/2018/09/05/mele-v-getoto-na-dupnica-edin-ubit-trima-v-aresta.387063", "text": "30-годишен мъж е бил убит при масово сбиване в ромския квартал \"Гиздова махала\" в Дупница, съобщи за БНР директорът на полицията в Кюстендил Елиан Стамболийски. \r\nРазправията станала днес по обед. \r\nДве родниниски семейства се скарали заради спречкване на деца. \r\nПри сбиването един от участвалите в побоя е бил прободен с нож и починал на място. \r\nПо случая има трима задържани, разпитани са над 10 души.\r\nКварталът е под полициейско наблюдение и охрана.", "date": "2018.09.05", "title": "Меле в гетото на Дупница – един убит, трима в ареста!"}
{"url": "https://www.dnes.bg/stranata/2018/09/05/iz-helpbook-izkriveni-shahti-okaiani-ulici-i-shum-ot-serviz.387037", "text": "В днешният обзор от платформата на  подбрахме няколко сигнала като по традиция започваме с неволите по пътя. \n\r\nВ ЖК \"Западен парк\", улица, която свързва две училища 135 СОУ \"Ян Коменски\" и 17 СУ \"Дамян Груев\" е в . Както е видно от снимките половината е с павета, а другата половина с асфалт, но дупките са навсякъде. Улицата е натоварена и движението е изключително затруднено. \n\r\nВ  пък на пътното платно се намира шахта, която е изкривена, заради строителните машини, които минават през нея. Потребителят, който живее в близост, се оплаква от постоянен силен шум, поради преминаването на автомобили през съоражението. \n                    \n                    \n                \r\nВ същия район цяла седмица  от сметосъбиращите кофи. Потребителят пита каква е причината и дали почистването ще се случи в близко бъдеще, тъй като смрадта и мръсотията вече не липсват. \n\r\nПостъпи  отново от шум, но този път заради ремонтни дейности. На софийския адрес бул. \"Св. Св. Кирил и Методий\" 180 се помещава автомобилен сервиз.\n\r\n\"Провеждат се ремонтни дейности, свързани с неприятен шум (чукане, блъскане, използване на шумна техника) в периода 14:00 до 16:00 в делничните дни, поради, което е невъзможно да си починеш следобяд, да не говорим да си отвориш прозореца. Срещу сервиза се намират жилищни сгради, поради което Ви моля да разгледате случая подробно и да вземете правилните мерки.\n\r\nПолучихме и  за множество изоставени коли, на паркинга до метрото на станция Младост 3. Колите се намират там повече от година, поради което потребителят моли отговорните органи да извършат своевременна проверка.  \n\r\nАко видите нередност, проблем, с който се сблъсквате всеки ден и искате да подадете сигнал - направете го онлайн в !\n\r\nПлатформата на Investor Media Group ще ви даде възможност не само да придадете гласност на проблема, но и да изпратите сигнал до отговорните институции.\r\n ", "date": "2018.09.05", "title": "Из HelpBook: Изкривени шахти, окаяни улици и шум от сервиз"}
