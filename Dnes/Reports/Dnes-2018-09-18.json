{"url": "https://www.dnes.bg/akoshtete-vqrvaite/2018/09/18/na-pazar-za-tokcheta-sledobed-ili-vecher.388177", "text": "Обувките с високи токове едва ли могат да се нарекат удобни, но за някои поводи - няма как да се мине без тях.\r\n \r\nПовечето лекари се съгласяват, че те са вредни за краката и здравето на човек, затова трябва да се носят възможно по-рядко.\r\n \r\nД-р Таня Капила, която се занимава с подиатрия - лечение на заболявания на ходилото и глезена, съветва високи токчета да се носят само на официални събития, а не и в офиса, на разходка и т.н.\r\n \r\n\"Няма идеални токчета, защото всички предизвикват травми на крака. Ключът е умереност в носенето\", казва Капила пред \"Prevention\".\r\n \r\nТя обяснява, че е много важно да изберем правилните обувки и затова когато пазаруваме токчета, трябва да го правим следобед или привечер. Така ще сме сигурни, че избираме най-удобните.\r\n \r\n\"Ходилата променят размера си през деня, защото се подуват. \"Който номер обувки ви пасва следобед или привечер, е истинският ваш номер - този, който трябва да носите\", казва лекарката.\r\n \r\nСпоред нея не трябва да се носят токчета по-високи от 5 см.\r\n \r\n", "date": "2018.09.18", "title": "На пазар за токчета: Следобед или вечер!"}
{"url": "https://www.dnes.bg/eu/2018/09/18/es-se-chudi-za-migrantite-prashta-gi-v-egipet.388156", "text": "Справянето с миграцията ще е основна тема на срещата на върха на европейските лидери, които се събират в сряда и четвъртък в Залцбург по идея на австрийското председателство.\n\r\n\"Трябва да обсъдим напреженията, които се подновиха през лятото\", пише в поканата до 28-те премиери и президенти, сред които и Бойко Борисов, изпратена тази сутрин от председателя на Европейския съвет.\n\r\nДоналд Туск предупреждава, че \"походът за спиране на миграцията\" може да успее само, ако всички действат заедно, а не когато \"някои искат да решат кризата, а други да се възползват\".\n\r\nНамекът е насочен към Италия, чието ново правителство отказа да приеме няколко кораба със спасени в Средиземно море мигранти, предизвиквайки Европейската комисия да им търси подслон в други членки на Съюза.\n                    \n                    \n                \r\nПрез юни италианският премиер Джузепе Конте блокира събирането на европейските лидери в Брюксел, докато те не склониха на италианския план за създаване на контролирани миграционни центрове в граничните държави и на лагери в Африка, в които спасените в морето да бъдат пресявани според това дали имат право на закрила или не.\n\r\nДо момента обаче нито една гранична или африканска държава не е изразила интерес или желание да домакинства подобни лагери от закрит тип.\n\r\nОт поканата на Туск до лидерите става ясно, че Египет е новата спасителна надежда за справяне с миграцията.\n\r\n\"Трябва да обсъдим потенциала за засилване на сътрудничеството с Египет, включително по миграцията. Струва си да се напомни, че египетските власти направиха борбата срещу контрабандата на хора и трафика свой приоритет и в резултат тази година няма нелегални отплавания от Египет (при почти 13 000 през 2016 г.)\", пише още в поканата, разпратена до европейските столици.\n\r\nТуск, заедно с председателя на Съвета, австрийския канцлер Себастиян Курц бяха вчера в Кайро и се срещнаха с президента Абдел Фата Ел Сиси.\n\r\nПредседателят на Съвета ще предложи свикването на нова среща между ЕС и Арабската лига в началото на 2019 г., на която да обсъди възможностите за отваряне на затворени центрове за мигранти в Северна Африка. В тях икономическите мигранти ще бъдат разделяни от бежанците, преди да стигнат до Европа, като само вторите ще получават убежище в ЕС.\n\r\nМиналата седмица Европейската комисия предложи промяна в миграционната политика на ЕС, която ще позволи \"обработването\" на всички, пристигнали на европейска територия мигранти още на границата. Това ще стане, като се увеличи 5-кратно съставът на европейската гранична служба и нейни екипи бъдат изпращани на помощ в държавите, натиснати от миграция.\n\r\nВ същото време екипът на Жан-Клод Юнкер предложи и удължаване до 3 месеца на срока, в който кандидатите за европейска закрила могат да престояват в центрове под охрана. Така след пристигането си те няма да бъдат пускани извън тях до разглеждането на молбите им за убежище или до репатрирането им, за да не избягат във вътрешността на Съюза. Еврокомисията предлага европейските граничари да получат правото и да преследват и залавят незаконни мигранти, които са успели да проникнат на територията на ЕС или да се измъкнат от лагерите по границите.\n\r\nОсвен за миграцията европейските лидери ще уговарят и стартирането на работата на службата на европейския главен прокурор, който ще разследва злоупотреби с еврофондове, както и приключването на преговорите по напускането на Великобритания.\n\r\nСпоред Туск вероятността Brexit да се случи през март без нарочно споразумение е все още голяма. ЕС ще насрочи среща на върха за раздялата за ноември. На нея трябва да се изчистят последните нерешени въпроси, както и дали разводът ще се случи според правила и с преход от 21 месеца или всички връзки ще прекъснат на 29 март. Всичко зависи от постигането на споразумение за границата между Ирландия, която остава в ЕС и Северна Ирландия, която напуска като част от Обединеното кралство.\r\n ", "date": "2018.09.18", "title": "ЕС се чуди за мигрантите, праща ги в Египет"}
{"url": "https://www.dnes.bg/eu/2018/09/18/iunker-evropa-da-disha-s-dvata-si-droba-iztochniia-i-zapadniia.388194", "text": "Председателят на Европейската комисия Жан-Клод Юнкер заяви в Букурещ, че има усещането, че \"Европа започва да остава без дъх, защото не диша с двата си бели дроба - източния и западния\", съобщават Аджерпрес и Медиафакс.\r\n\"Това, което правите тук, е точно в духа на това, което се опитва да направи Европейският съюз\", заяви Юнкер в рамките на срещата на инициативата \"Три морета\". \"Европа трябва да диша с два дроба, един от изток и един от запад. Ако това не се случва, ще остане без дъх, и аз имам усещането, че нашият Съюз започва да остава без дъх. Затова трябва да поставим акцент повече от всякога върху ценностите на сътрудничеството и да използваме общ език за изтока и запада\".\r\n                    \n                    \n                Председателят на ЕК изтъкна, че \"европейската свързаност е от изключителна важност\". \"Подкрепяме тази инициатива и ви окуражаваме да отваряте нови пътища на комуникация между двата дроба на континента, както и на север и юг, защото само така ще можем да осъществим един проект, който е скъп за всички европейци\".\r\nЮнкер посочи, че ЕС отпуска пари за развитие на транспортната инфраструктура и за снабдяването с енергия и природен газ.\r\n\"Имаме 150 милиарда евро за инвестиции между двете морета - Адриатическо и Черно море. Трябва да се възползваме. Г-жа (еврокомисарят за регионалната политика) Корина Крецу отговаря за това. Имаме 2,5 милиарда евро отпуснати само за инфраструктурата, най-вече във вашия регион. Също така за снабдяване с енергия и природен газ. Тези проекти трябва да бъдат насърчавани. Включително газопровода между Австрия, България, Унгария и Румъния (БРУА)\", посочи председателят на ЕК, цитиран от БТА.\r\nЮнкер обаче подчерта, че \"съблюдаването на правовата държава е изключително важно: инвестициите нямат смисъл, ако липсва уважение към правовата държава\".\r\n\"Когато се говори за правова държава, често се чува кихане в залата\", добави още председателят на ЕК.\r\n ", "date": "2018.09.18", "title": "Юнкер: Европа да диша с двата си дроба – източния и западния"}
{"url": "https://www.dnes.bg/notifikacii/2018/09/18/zaradi-15-godishna-devoika-masov-boi-v-kazanlyk.388170", "text": "Четирима души са задържани заради сбиване между групи роми на централния площад в Казанлък, съобщи пред \"Дарик\" началникът на полицията в града Стойчо Крачалов.\r\nУстановени са инициаторите за сбиването, възникнало заради спор за 15-годишно момиче.\r\nИнцидентът, който се превърна в масова ромска свада, без сериозно пострадали, предизвика огромно обществено недоволство и брожения в социалните мрежи.\r\nПо информация на полицейския началник побойниците са четири-пет човека. Усещането за масова свада станало заради огромния брой наблюдатели и поощрители на агресията, които по това време били в центъра на града.\r\nДежурен полицейски патрул е бил на мястото на инцидента на 5-ата минута, уточни още Крачолов. Вече са установени ромите, участвали в свадата. Те са от град Мъглиж и селата Шейново и Копринка.Задържани са за 24 часа.\r\n                \n                Снощи техни близки са пристигнали пред сградата на Районното полицейско управление. Многобройната група създала сред хората усещането за ново напрежение. Такова няма, увери началникът на полицията в Казанлък.\r\nЗа инцидента е образувано досъдебно производство. Мълчанието на органите на реда по случая с ромската свада Крачолов обясни с нуждата от време да се извърши съответната оперативна работа.\r\n ", "date": "2018.09.18", "title": "Заради 15-годишна девойка: Масов бой в Казанлък "}
{"url": "https://www.dnes.bg/balkani/2018/09/18/sblysyk-na-titanite-sasht-i-germaniia-koi-shte-naddelee-za-kosovo.388046", "text": "От признаването на независимостта на Косово Германия и САЩ за пръв път се оказаха на противоположни страни, когато става дума за решаването на косовския проблем. И докато Вашингтон подкрепя всякакъв договор между Белград и Прищина, дори и корекция на границите, Берлин продължава да настоява на своите \"червени линии\" и категорично е против промяна на границите, пише сръбският вестник \"Блиц\".\n\r\nДвете най-големи западни сили признаха сред първите независимостта на южната сръбска област и съвсем до неотдавна имаха почти идентична политика спрямо Косово. През всички предишни години Берлин предлагаше на Сърбия да реши въпроса за Косово по модела на двете Германии, докато американските официални лица гледаха на независимостта на Косово като на свой протекторат и за тях това бе една приключена история. \n                    \n                    \n                \r\nПрезидентите на Сърбия и Косово Александър Вучич и Хашим Тачи обаче излязоха със свои предложения за \"разграничаване\" и \"корекция на границите\", които на практика се свеждат до разделение на Косово и размяна на територии. И докато изненадващо Вашингтон се съгласи с договор между двете страни, включително и с промяна на границите, Берлин веднага отхвърли предложенията на масата.\n\r\nТова че гледат по-съвсем друг начин на решаването на косовския проблем в Белград бе потвърдено и от Рон Джонсън, американски сенатор и близък сътрудник на Тръмп. Бих казал, че Германия начерта червената линия по отношение на това доколко далеч ще стигне в решаването на въпроса за отношенията между Сърбия и Косово, докато САЩ не са, заяви Джонсън. Дали е възможно да се изпълни какъвто и да било договор без съгласието на Германия? Доколко становището на Германия е \"твърдо\" и има ли някакъв шанс то да се промени?\n\r\nСпоред Стефан Сурлич, асистент във Факултета по политически науки, германското становище може да бъде решаващо, тъй като ако то е решително и окончателно, може да застраши бъдещия път на Сърбия към Европейския съюз. Това може да се случи, ако Белград избере сценарий, който не се харесва на Берлин. Германия гледа на Западните Балкани като на кубчето на Рубик и смята, че ако се стигне до корекция на границата, това ще предизвика промени и в други страни от региона. В крайна сметка, от германското становище зависи кога ще станем член на ЕС, обяснява за \"Блиц\" Сурлич.\n\r\nОт друга страна, добавя той, САЩ смятат, че е ключово Косово да получи пълно международно признаване и особено членство в ООН. Отсъствието на \"червени линии\" би могло да се прочете така - че всичко, което е приемливо за Белград и Прищина, със зачитане на мира и сигурността на хората, е приемливо за разглеждане във Вашингтон, казва Сурлич. Той смята, че е възможна промяна на становището на Берлин, ако за идеята за разграничаването има широк консенсус между сърби и албанци, а и страните в региона официално подкрепят такова решение. Тъй като тези две условия в този момент са неосъществими, малки са шансовете Берлин да промени становището си, посочва Сурлич.\n\r\nЙелена Минич, председателка на Форума за международни отношения, не вярва, че някой би поставил вето на решение, което е приемливо и за Белград, и за Прищина. Предложението за разграничаване е приемливо за ЕС, САЩ и Русия. Обаче Германия е много важна и трябва да се пита. Ако Белград и Прищина постигнат договор, е необходимо да се вложи много енергия, за да се убеди Берлин да подкрепи това решение, казва за \"Блиц\" Минич. Тя обаче припомня, че ние всъщност не знаем какво стои в предложението за корекция на границите и дали има единство между Вучич и Тачи по този въпрос. Тя също така предупреждава, че Белград и Прищина трябва да бъдат внимателни около посланията, които идват от Америка.\n\r\nКакто в Прищина вярваха, че имат пълната подкрепа на САЩ в преговорите с Белград и политиката, която Косово води, а се оказа, че това не е така, и Белград би трябвало да се замисли дали подкрепата, която идва от Вашингтон, е безрезервна. САЩ прекрояват граници в други краища на света /подкрепят обединяване на Палестина с Йордания/, което е опасно. Двете страни би трябвало да се договорят без преценка на мнението на великите сили, смята Минич.\r\n/БТА/", "date": "2018.09.18", "title": "Сблъсък на титаните САЩ и Германия – кой ще надделее за Косово?"}
{"url": "https://www.dnes.bg/stranata/2018/09/18/predstaviha-v-sofiia-nai-moderniia-variant-na-iztrebitelia-f-16.388211", "text": "\n\r\nСлед като България отправи запитване към 7 държави и фирми за закупуване на нов изтребител за българските Военновъздушни сили, в София американската фирма представи своя най-модерен вариант на бойния изтребител F-16.\n\r\nТова е един от най-успешните бойни самолети, а в София той беше представен чрез тренажор, на който евентуално ще се обучават и българските пилоти, предава .\n\r\nНа представянето в столицата присъстваха летци от родните ВВС и председателят на комисията по отбрана ген. Константин Попов, пред които бяха представени предимствата на този модел F-16, който разполага с динамичен радар и система за извеждане на самолета от аварийни ситуации.\n                    \n                    \n                \r\nЕвентуално такива машини могат да се купят от Израел или Португалия, а Соломон Паси коментира евентуалната покупка на нов изтребител и подчерта, че това е политика. По думите му трябва да купим самолет от наши съюзници.\n\r\nДали и с кого ще има сделка, трябва да реши правителството.                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        ", "date": "2018.09.18", "title": "Представиха в София най-модерния вариант на изтребителя F-16"}
{"url": "https://www.dnes.bg/notifikacii/2018/09/18/tihiiat-ubiec-kakvi-sa-prichinite-za-syrdechnite-zaboliavaniia.388209", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \"Тихият убиец\" - така наричат сърдечно-съдовите заболявания. Статистиката показва, че половината от хората, умрели преждевременно, не са имали никакви симптоми, които да индикират, че човекът страда от подобно заболяване. \n\r\nВ България именно те са един от най-честите убийци. Лоша профилактика, мазна и некачествена храна, системно обездвижване, както и тютюнопушенето, са един от основните фактори хората да страдат от някакъв вид сърдечно-съдово заболяване. А всичко това може да започне с пренебрегването дори на високото кръвно. \n\r\nУ нас всяка година над 70 хиляди души умират заради такъв тип болести. Иначе казано - всеки 2 от 3 случая. В световния ден на сърцето - как можем да предпазим себе си от \"тихия убиец\" - в предаването \"Директно\" по телевизия  коментира кардиологът Иво Петров. \n                \n                \r\n\"Тютюнопушенето е един от основните рискови фактори, които причиняват сърдечно-съдови заболявания\", каза в студиото специалистът. \n\r\nИ докато едни съзнателно избират пътя на цигарите, то други живеят в среда на пушачи и приемат дима, независимо дали го искат. Според Иво Петров забраната за пушенето на обществени места трябва да остане, тъй като това е некоректно поведение спрямо непушачите, а освен това в развитите държави, където забраната важи, броят на страдащите от сърдечно-съдови заболявания е значително по-малък. \n\r\nВ България около 60% от населението страда от подобни болести, а за това са отговорни всички рискови фактори. \n\r\n\"Алкохолът, цигарите, вредната храна, обездвижването са представени в доста добър вид и високо ниво на разпространение в страната, а това е и причината да има толкова високо разпространение на сърдечно-съдовата заболеваемост\", коментира Иво Петров. \n\r\nСпециалистите обаче са категорични - по \"едно малко\" питие на ден може да се окаже не само безвредно, а и полезно за организмите на всеки един от нас, стига обаче това да се случва контролирано и в умерена доза. \n\r\nМръсният въздух е друг фактор, който оказва влияние върху високия процент заболели от сърдечно-съдови заболяваения, според специалиста. \n\r\nКак да се справим с болестите на сърцето и да намалим риска да заболеем?", "date": "2018.09.18", "title": "\"Тихият убиец\": Какви са причините за сърдечните заболявания? "}
{"url": "https://www.dnes.bg/notifikacii/2018/09/18/netaniahu-kym-putin-siriia-e-otgovorna-za-svalianeto-na-il-20.388212", "text": "Израелският премиер Бенямин Нетаняху заяви, че Сирия е отговорна за свалянето на руския самолет в Средиземно море, но изрази скръбта си за смъртта на руските войници в телефонен разговор с руския президент Владимир Путин, предаде ДПА, цитирана от БТА.\n\n\n\n\r\n\"Премиерът Нетаняху изрази скръбта си за смъртта на руските военнослужещи и заяви, че за свалянето на самолета е отговорна Сирия\", се казва в изявление на канцеларията на Нетаняху.\n\r\nВ разговора Нетаняху е подчертал колко е важно да продължи координацията между Израел и Русия в областта на сигурността в Сирия. Тази координация \"успя да предотврати много човешки загуби от двете страни през последните три години\", е казал израелският премиер.\n                \n                \r\nНетаняху също така е предложил да изпрати командващият израелските ВВС в Москва да представи заключенията на израелското разследване на инцидента.\n\r\nНетаняху е повторил позицията на Израел против иранското военно присъствие в Сирия и решимостта на страната си да спре доставките на оръжие за ливанското шиитско движение Хизбула.\n\r\nИзраел \"е решен да спре трайното разполагане на иранската армия в Сирия, както и опитите на Иран да доставя на Хизбула оръжия, които да се ползват срещу Израел\", е заявил Нетаняху, цитиран от Франс прес.\n\r\nВ телефонния разговор Владимир Путин пък е заявил, че операциите на израелските ВВС се извършват в нарушение на суверенитета на Сирия, съобщи пресслужбата на Кремъл, цитирана от ТАСС.\n\r\n\"Путин напомни, че подобни операции на израелските ВВС се извършват в нарушение на суверенитета на Сирия. В този случай не бяха спазени и руско-израелските договорености за предотвратяване на опасни инциденти и в резултат на това руски самолет попадна под огъня на сирийската ПВО\", се казва в изявлението на Кремъл.\n\r\nПутин е призовал Нетаняху Израел повече да не допуска такива ситуации.\n\r\nПо-рано руският министър на отбраната уведоми израелския си колега Авигдор Либерман, че Русия няма да остави без отговор действията на израелските ВВС в Сирия.\n\r\n\"Уведомихме днес израелските колеги, в частност уведомих израелския министър на отбраната, че няма да оставим без отговор подобни действия, подобни стъпки\", каза Шойгу на заседание на министерството.\n\r\nВ разговора с Либерман Шойгу е заявил, че вината за разбиването на руския военен самолет Ил-20 е изцяло на Израел и че трагедията е резултат от безотговорните действия на израелските ВВС, които не отговарят на духа на двустранното партньорство. Той е подчертал, че руската страна си запазва правото на бъдещи ответни мерки.\n\r\nВпоследствие пресслужбата на израелската армия в изявление изрази съжаление за смъртта на екипажа на самолета Ил-20.\n\r\nИзраелските самолети Ф-16 са нанесли удари в Сирия под прикритието на руския Ил-20, защото са допускали, че сирийската ПВО няма да нанесе удар в тази посока и това е ясно на всички специалисти, каза Шойгу и отбеляза, че руската армия не е била своевременно уведомена за тази израелска операция.\n\r\nСваленият руски самолет Ил-20 е изпълнявал разузнавателни задачи в зоната за деескалация в Идлиб, съобщи Шойгу.\n\r\n\"В зоната на нанасяне на удара между израелските самолети и територията на Сирия се е намирал наш разузнавателен самолет Ил-20 с 15 души екипаж. Той е изпълнявал разузнавателна задача в идлибската зона за деескалация, включваща локализиране на местата за сглобяване и складиране на безпилотните летателни апарати, които излитат от тази зона и нанасят удари в различни райони на Сирия\", каза Шойгу на заседанието на министерството си.\r\n ", "date": "2018.09.18", "title": "Нетаняху към Путин: Сирия е отговорна за свалянето на Ил-20"}
{"url": "https://www.dnes.bg/zvezdi/2018/09/18/zaradi-djidji-hadid-zein-malik-prodava-imota-si.388178", "text": "Зейн Малик продава луксозния си дом в Лондон, тъй като планира да се премести в Ню Йрок и да си купи жилище там, за да е по-близо до любимата си, Джиджи Хадид.  \r\nЖилището в Лондон е с 4 стаи и тераса с прекрасна гледка и се продава за £3,5 млн.\r\nЗак е бил много щастлив, когато живеел в Ню Йорк, твърдят източници на The Sun. Затова му се струва правилно да продаде къщата в Лондон, просто вече не му се живее там.\r\nКогато посещава роднините си в Англия, той ще отсяда в дома от детството си, в Брадфорд.\r\n", "date": "2018.09.18", "title": "Заради Джиджи Хадид: Зейн Малик продава имота си!"}
{"url": "https://www.dnes.bg/notifikacii/2018/09/18/zvynecyt-bi-20-ot-firmite-s-bonus-za-slujiteli-s-deca.388172", "text": "Над една пета от компаниите ще подкрепят финансово работници, чиито деца са ученици.\r\nТова показва анкетно проучване на Българската търговско-промишлена палата сред членовете й във връзка с първия учебен ден. Особено внимание работодателите насочват към първокласниците, съобщи пресцентърът на работодателската организация.\r\nНай-често подкрепата е във вид на пари, но има фирми, които предоставят подаръци или дават на своите служители допълнителен платен отпуск за първия учебен ден. Основните мотиви за съпричастността на мениджърите на компаниите са емоционални и свързани с добрата атмосфера във фирмата.\r\nЧаст от работодателите отбелязват, че разходите за учениците са значителни и по тази причина ще отделят средства, с които да са в помощ на своите служители. В повечето фирми става въпрос за до 50 лева на ученик.\r\n                \n                26% от фирмите, участвали в анкетата, предлагат гъвкаво работно време за служителите с деца. Сред тях най-честа практика е да се предостави възможност за започване на работа по-рано и съответно по-ранен завършек на работния ден.\r\nСъщо така служители с деца-ученици могат да излязат при необходимост по време на работа.\r\nВ преобладаващата част от фирмите, участвали в проучването, до 5 на сто от работниците ще си вземат отпуск или ще отсъстват частично на 17 септември, показват резултатите от анкетата.", "date": "2018.09.18", "title": "Звънецът би! 20% от фирмите с бонус за служители с деца"}
{"url": "https://www.dnes.bg/obshtestvo/2018/09/18/klas-stani-koga-sa-zapochvali-shkolo-bylgarchetata-v-minaloto.388130", "text": "Днес всеки у нас знае, че учебната година в България започва на 15 септември. Тази традиция обаче далеч не е толкова стара, колкото някои си мислят.\n\r\nПрез годините учебните занятия са започвали на 1 октомври, на 1 септември, на първия понеделник преди 15 август или дори след \"спазаряването на даскала\", както е било преди Освобождението. За този любопитен факт свидетелстват правилници, наредби и други архивни документи, съхранявани в Националния музей на образованието в Габрово.\n\r\nОще по-неясен и зависим от селскостопанската работа на хората по нашите земи в периода на Възраждането и през 20-те години на миналия век, е бил краят на учебната година. Обикновено учениците били \"разпускани\" на Гергьовден или най-късно на Петровден, защото полската работа е искала работна ръка.\n                    \n                    \n                \r\nЕто какво показват архивите: \n\r\nПрез Възраждането, в килийните училища, възникнали в края 18-ти и началото на 19-ти век, учебната година не е свързана с конкретна дата. Нейната продължителност, начало и край са зависели най-вече от учителите - свещеници и занаятчии, разказа за БТА Мая Карагьозова, директор на музея. Някъде учителите преподавали дори само през зимния период, другаде обучението продължавало през цялата година, като училището се затваряло само на църковни празници.\n\r\nВъв взаимните училища рамките на учебната година се определяли от \"спазаряването на даскала\", но обикновено това е ставало за шест месеца - от Димитровден до Гергьовден. \n\r\nОт средата на 19-ти век, със завръщането на руските възпитаници и стипендианти в България, започва изработването на школски закони, които установяват и една по-определена като време учебна година. Така вече тя започвала в края на август или началото на септември и завършвала през юни.\n\r\nВ края на учебната година, на Петровден, се е състоял публичният изпит, на който присъствали училищното настоятелство, родителите на учениците и голяма част от населението.\n\r\nЗа децата, ангажирани със земеделска работа, обучението започвало два-три месеца по-късно. Проблемът бил поставен на учителски и епархийски събори през 70-те години на 19-ти век, докато накрая на събора в Шумен през 1873 година се изработва \"Устав на селските училища\", според който учебната година за селските деца е девет месеца.\n\r\nПървият документ, който регламентира началото на учебната година, е след Освобождението и е подписан от възрожденеца проф. Марин Дринов. През 1879 г. той, в качеството си на завеждащ отдела за народно просвещение и духовни дела в рамките на Временното руско управление на България, определя 1 септември за начало на учебната година. Този регламент се запазва до 1885 г., информираха от музея.\n\r\nВ българските земи извън пределите на Княжеството обаче учебните занятия започват още по-рано – през първия понеделник преди 15 август и завършват на Петровден. Въпросът със селските училища остава актуален и след Освобождението. Учебната година за тях започва в периода между 1 септември и 1 октомври и приключва в началото на май.\n\r\nСпоред съхранен във фонда на музея документ, окръжните инспектори настоявали пред учителите учебните занятия да започват по-рано есента и да завършват по-късно пролетта. Но в някои райони, където учениците трябвало да бъдат задържани в училище след Гергьовден, не се стигнало до желания резултат, защото децата така или иначе напускали училище заради земеделска работа и не успявали да положат изпит.\n\r\nПо времето на министър Стоян Омарчевски (1920-1923) са извършени редица реформи в образованието, включително и в организацията на учебния процес. Учебната година в градовете започва на 15 септември и завършва на 12 юли. За селските училища годината завършва месец по-рано - на 15 юни. Датата 15 септември, като начало на учебната година, се запазва до 1949 година.\n\r\nПо-динамична е промяната за края на учебната година в периода 1937-1942 г., когато често се сменят и министрите на народното просвещение. Разделението на градски и селски училища остава. Например през 1938 година учебните занятия завършват на 28 май за селските първоначални училища; на 4 юни за селските начални, прогимназии и основни училища; на 11 юни за градските начални, прогимназии и основни училища; на 22 юни за градските гимназии и средните училища. По време на Втората световна война краят на учебната година се запазва. Само в градовете той е 3 седмици по-рано.\n\r\nОт 1952 г., под влияние на образователната система в СССР, се извършва промяна в рамките на учебната година - тя започва на 1 септември и продължава до 30 май. Моделът обаче се оказва неприложим за българската образователна традиция и от 1957 г., та до наши дни, началото на учебната година е 15 септември, припомня БТА.", "date": "2018.09.18", "title": "Клас стани! Кога са започвали школо българчетата в миналото?"}
{"url": "https://www.dnes.bg/temida/2018/09/18/novi-fakti-slujiteli-na-miniu-staikov-sys-7-mln-evropari.388206", "text": "Специализираната прокуратура е информирала Службата за разследване на измами с евросредства, след като е установила, че 9 младежи, свързани с Миню Стайков, са регистрирали еднолични дружества и са получили 7 милиона лева средства по европейски програми. Това съобщи прокурор Димитър Петров в Апелативния спецсъд. \n\n\n\n\n\r\nТам се решава дали бизнесменът, неговият шурей Белун Хазърбашанов и Иван Димитров, който е син на кмета на Карнобат, да излязат на свобода. Тримата са обвинени в участие в престъпна група за държане на акцизни стоки, пране на пари и данъчни престъпления.\r\nСлучаят с децата на служители на Миню Стайков във фирмата \"Сис Индъстрис\" бе разкрит днес и бяха представени доказателства, пише \"\".\r\n                    \n                    \n                Прокурор Петров представи 9 на брой обратни писма, в които младежите са записали, че действителният притежател на всички права, които ще придобият, ще бъде Миню Стайков.\r\nТе са регистрирали еднолични дружества и така са кандидатствали по програмата \"Млад фермер\". Всички са на възраст до 28 години и са деца на служители на Стайков, заемали различни нива във фирмата.\n\r\nФирмите са регистрирани през миналата и тази година, като са имали различен предмет на дейност. \n\r\nСпоред защитата на Стайков обратните писма не са забранени от закона и нямат никаква правна стойност. Адвокатът на Стайков - Лъчезар Таков отбеляза, че членовете на тази група са изключително разнородни като социален статус хора. Стайков е бизнесмен, известен в цялата страна. Друг член обаче е шофьорът Манчо Колев. Има и член на групата общ работник - Цветан Колев. Четвъртият е пък Алекси Трифонов, за който изобщо пък не се знае какъв му е социалният статус.\n\r\n\"Защо му е на Стайков да се обгражда с хора от различен статус\", попита Таков. Той обърна внимание и че ремаркето, което е регистрирано на името на тъщата на Стайков и открито във фабриката за нелегални цигари, е било без гуми и спряно от движение.\n\r\nРазплитането на случая започва именно от фабриката за нелегални цигари в Карнобат, която антимафиоти атакуваха на 18 юли т.г. Днес на делото стана ясно, че тя е била наблюдавана от ДАНС и ГДБОП. Фабриката се е помещавала в сгради, собственост на сина на кмета на Карнобат - Иван Димитров. \n\r\nНеговата адвокатка Ина Лучева пък попита защо досега не е бил намерен и разпитан наемателят на помещението - Емил Емилов. Тя обърна внимание, че още на 18 юли Димитров е бил задържан за един ден и след това е бил освободен. За месец и половина той нито се е укривал, нито се е опитвал да повлиява на свидетели.\n\r\nНа 18 юли, освен Димитров, са били задържани и Манчо, и Цветан. Те също са освободени след 24 часа.\n\r\nСлед пледоариите на адвокатите тримата обвиняеми - Миню Стайков, Иван Димитров и Белун Хазърбашанов поискаха по-лека мярка.\n\r\n\"Искам дебело да подчертая, че се занимавам със земеделие и преработка на земеделски продукти. Не съм се занимавал дори с обществени поръчки, защото съм знаел, че е опасно\", обясни в своя защита Миню Стайков.\n\r\nСъдът ще обяви решението си в 19 часа.", "date": "2018.09.18", "title": "Нови факти: Служители на Миню Стайков със 7 млн. европари!"}
{"url": "https://www.dnes.bg/stranata/2018/09/18/piianiiat-koito-ubi-bremennata-si-jena-i-deteto-si-tia-karashe.388167", "text": "Пияният без книжка, който уби бременната си жена и детето си край Бяла Слатина твърди, че е шофирала жена му, а не той.\r\nТова каза 35-годишният криминално проявен, който беше обвинен в убийството на бременната си с близнаци 22-годишна съпруга и 2-годишното им детенце.\r\nМъжът се държал неадекватно в спешното отделение и хвърлил вината върху загиналата си съпруга, пишат от \"\".\r\nБлизките на жената не могат да проумеят случилото се и разказват, че тя не искала да се качва в колата на мъжа, но той я принудил.\n\r\nСпоред роднините на загиналата 35-годишния Камен трябвало отдавна да влезе в затвора за шофиране без книжка. Те не изключват версията катастрофата да е причинена нарочно и криминално проявеният умишлено да е отнел живота на бременната и на дъщеря им.\r\n                    \n                    \n                Припомняме, че Камен се вряза в крайпътно дърво, когато пияният тръгнал да кара семейството си обратно към Габаре от панаира в Бяла Слатина. 2-годишното момиченце загинало на място. Бременната жена била тежко ранена, но пияният Камен не потърсил нито спешна помощ, нито полиция. Обадил се човек, който видял катастрофата.", "date": "2018.09.18", "title": "Пияният, който уби бременната си жена и детето си: Тя караше! "}
{"url": "https://www.dnes.bg/stranata/2018/09/18/npo-ta-iskat-ostavkata-na-mincho-koralski-zashto.388193", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nОрганизации от неправителствения сектор излязоха на протест срещу изпълнителния директор на Агенцията за хората с увреждания Минчо Коралски, съобщи .\r\nТе поискаха оставката му, защото смятат, че е представил в чужбина невярна информация за държавната политика спрямо тях.\r\nТова се е случило по време на участието на директора в сесия на Комитета на ООН в Женева.", "date": "2018.09.18", "title": "НПО-та искат оставката на Минчо Коралски. Защо?"}
{"url": "https://www.dnes.bg/politika/2018/09/18/karakachanov-niakoi-e-zabludil-prezidenta-za-ukaza-marinov.388207", "text": "Според вицепремиера Красимир Каракачанов напрежението между управляващите и президентската институция заради указа за освобождаване на главсека Младен Маринов е излишна конфронтация.\n\n\n\n\n\r\n\"Не бих искал да го наричам война, това е излишна конфронтация. Някой юридически съветник е заблудил президента\", коментира Каракачанов пред bTV по повод задочната престрелка между премиер и президент.\n\r\nПо думите на военния министър държавният глава бърка указа за назначаване с този за освобождаване от пост.\n\r\nСъщо като премиера Бойко Борисов той коментира, че ако утре Радев не издаде указ, няма как Маринов в четвъртък да бъде избран за министър от парламента.\n                    \n                    \n                \r\nКаракачанов уточни, че подкрепя кандидатурата на Младен Маринов, защото е започнал от работа на улицата и е стигнал до поста главен секретар на вътрешното министерство. Дали ще се справи като министър на вътрешните работи, времето ще покаже, уточни той.\n\r\n\"Най-разумният и честен вариант към нашите избиратели е да се явим на европейските избори заедно. Зависи дали тримата лидери ще потиснем личното си его\", отговори лидерът на ВМРО на въпроса дали трите партии в \"Обединените патриоти\" ще се явят заедно на европейските избори догодина.", "date": "2018.09.18", "title": "Каракачанов: Някой е заблудил президента за указа \"Маринов\""}
{"url": "https://www.dnes.bg/football/2018/09/18/shefyt-na-barsa-iuve-e-favorit-v-shampionskata-liga.388190", "text": "Президентът на Барселона Хосеп Мария Бартомеу заяви, че италианският хегемон Ювентус е фаворит в Шампионска лига заради привличането на Кристиано Роналдо. \r\nСпоред него трансферът ще се окаже превратен за \"бианконерите\" в борбата им да спечелят турнира за първи път от 1996 г. Оттогава торинци играха 5 финала, но загубиха всички.\r\n \r\n\"Андреа Аниели (б.р. - президентът на Ювентус) направи преврат. За мен това е тъжна история, защото Ла Лига изпусна нова голяма звезда след Неймар. Тези сделки са отрицателни за испанския футбол. Не ме интересува фактът, че Реал Мадрид може да е отслабен, защото искаме най-добрите футболисти в нашето първенство. Само тогава можем да се конкурираме с Висшата лига, който е най-богатият шампионат\", заяви Бартомеу в интервю за Gazzetta dello Sport, след което говори и за позитивите, които Ювентус ще извлече от португалската звезда.\r\n \r\nПрипомняме, че \"старата госпожа\" взе петкратния носител на Златната топка от Реал за 117 млн. евро. \"Роналдо ще подобри не само отбора им, но и Серия \"А\". Що се отнася до Шампионска лига, съм съгласен с Лео Меси – Ювентус има по-голям шанс да спечели турнира с Кристиано\", добави шефът на Барса.\r\n \r\nТоринци започват участието си в турнира утре вечер с гостуване на Валенсия. Мачът на \"Местая\" започва в 21.55 часа наше време, а в групата са още Манчестър Юнайтед и Йънг Бойс. \r\n \r\n", "date": "2018.09.18", "title": "Шефът на Барса: Юве е фаворит в Шампионската лига!"}
{"url": "https://www.dnes.bg/notifikacii/2018/09/18/5-po-skypi-imoti-v-burgas-vili-krai-nesebyr-hit.388196", "text": "Жилищата в Бургас са поскъпнали с 5% през първото шестмесечие спрямо същия период на миналата година. Това отчетоха брокери на недвижими имоти по време на бизнес закуската на  в града, която се проведе на 18 септември. \n\r\n\"Тази година в централната част на града, районите \"Зорница\" и \"Изгрев\", цените на имотите са с 5% по-високи, докато в \"Меден рудник\" са нараснали с 12% спрямо миналата година. Този скок се дължи на добрата инфраструктура в района\", обясниха специалистите. \n\r\nВ периода от април до юни продажбите на жилища в морския град са нараснали с 11%. Купувачите са основно българи, а най-търсени са двустайните и тристайните апартаменти. Брокерите отбелязват, че все повече хора от Ямбол и Сливен решават да закупят нов дом в Бургас. Нараства и броят на семействата, които търсят имот в региона, който да използва през летните си отпуски. В Несебър сключените сделки за ваканционни жилища са скочили с 11% на годишна база. \n                \n                \r\nЕкспертите са категорични, че през последните 5 години имотният пазар в Бургас и региона е стабилен, а броят на сключените сделки през първото полугодие на тази година е идентичен с този от 2017 г. В същото време от община Бургас отчитат 99% ръст на издадените разрешителни за строеж на жилищни сгради.\r\n\"Има голям инвеститорски интерес за изграждане на жилищни сгради около Бургас. В Крайморие, например, се строят много еднофамилни жилища\", коментира главният архитект на Бургас – Веселина Илиева по време на бизнес закуската на . \n\r\nБизнес закуската на  в Бургас е част от проекта \"\", който насърчава добрите практики в сектора. През 2017 година , който е част от , обнови дизайна и функционалността си, с което направи още една крачка напред в разграничаването между качествените и некачествените обяви за имоти. Мисията на сайта е да подкрепя коректните участници в имотния бизнес, така че потребителите на техните услуги да могат да правят правилен избор в свой интерес по всяко време. В полза на потребителите  стартира и поредицата \"Доверен брокер\" със съвети за разграничаване на коректните и некоректни посредници при сделките с имоти.", "date": "2018.09.18", "title": "5% по-скъпи имоти в Бургас, вили край Несебър – хит!"}
{"url": "https://www.dnes.bg/notifikacii/2018/09/18/izrael-syjaliava-no-ne-bil-vinoven-za-ruskiia-samolet.388198", "text": "Израел изразява съжаление поради смъртта на екипажа на руския самолет Ил-20. Това съобщи пресслужбата на израелска армия в комюнике, предаде ТАСС. \n\r\n„Израел скърби по повод гибелта на екипажа на руския самолет, който беше свален снощи от сирийски зенитен огън – се казва в документа. - През нощта изтребители на ВВС на Израел бомбардираха обект на сирийските въоръжени сили, в който се осъществяваше производство на точно и смъртоносно оръжие, което е трябвало да бъде предадено от името на Иран на движението Хизбула в Ливан“.\n\n\n\r\n„Това оръжие е било предназначено за атаки срещу Израел и е представлявало заплаха, с която той не може да се примири“, твърдят израелските военни. \n                \n                \r\n„Израел смята режима /на президента на Сирия Башар/ Асад, чиито военни свалиха руския самолет, за напълно отговорен за този инцидент – добавят от израелската армия. - Израел също така смята Иран и терористичната организация Хизбула за отговорни за инцидента“. \n\r\nОт пресслужбата на армията на Израел добавят, че израелските изтребители са се били върнали на територията на Израел в момента, в който сирийските системи за ПВО са изстреляли ракети, свалили руския самолет Ил-20. \n\r\n„Когато сирийската армия е изстреляла ракетите, свалили руския самолет, изтребителите на израелските ВВС вече са се намирали във въздушното пространство на Израел – се казва в комюникето. - По времето на ударите по цели в Латакия руският самолет, който по-късно е бил свален, не се е намирал в зоната на провежданата операция, сирийските ПВО са водели безразборен огън и доколкото разбираме, не са се погрижили да се убедят, че във въздуха няма руски самолети“.\r\nДнес руското министерство на отбраната съобщи, че самолетът с 15 души на борда е свален от сирийската система за ПРО. Израелските летци, прикривайки се зад Ил-20, са изложили самолета на огъня на ракетните комплекси С-200. Руското министерство заяви, че израелските средства за управление на авиацията и израелските летци не може да не са виждали руския самолет, тъй като той е захождал за кацане от височина 5 километра. Въпреки това те преднамерено са предприели \"тази провокация\", каза говорителят на руското министерство на отбраната. \n\r\n ", "date": "2018.09.18", "title": "Израел съжалява, но не бил виновен за руския самолет"}
{"url": "https://www.dnes.bg/obshtestvo/2018/09/18/sreshtu-cenoviia-shok-bsp-iska-5-dds-za-hliaba.388192", "text": "\n\r\nБСП предлага да се намали ДДС върху хляба и налогът върху насъщния да бъде 5%.\r\nТова съобщи председателят на социалистите Корнелия Нинова на пресконференция след заседание на Изпълнителното бюро.\n\n\n\r\nПричината е, че цената на хляба се е увеличила в последните дни, а се очаква от 1 октомври с повишаването на цената на енергоносителите да растат и цените на стоките.\r\n\"Хлябът е изключително важна стока, която влиза всеки ден във всеки дом, и търсим какво да се направи, така че да няма такъв ценови шок\", коментира Нинова, цитирана от БТА.\r\nНамаляването на ДДС върху хляба е част от разговора за диференцирано ДДС върху храните, посочи лидерът на БСП. Тя отбеляза, че само България и Дания от страните членки на ЕС нямат диференцирано ДДС върху храните.\r\n                    \n                    \n                \"Искаме този разговор на прага на приемането на новия бюджет\", заяви Нинова и посочи, че ще предложат намаляване на ставката върху хляба с промяна в данъчните закони.\r\nПо думите й в момента годишно от ДДС върху хляба в бюджета се внасят около 60 милиона лева при ставка от 20%. Ако тя бъде 5 процента, в хазната биха влезли 45 милиона лева по-малко.\r\n\"Според експерти това може да се компенсира от изсветляване на сектора, тъй като, по думите на хлебопроизводителите, с които разговаряхме, има много голям сив сектор\", каза Нинова. Тя добави, че рискът е да се получи спекула и търговците да не намалят цената на хляба, а да приберат разликата като печалба.\r\nОтносно указа за освобождаването на главния секретар на МВР Младен Маринов, който е номиниран за министър на вътрешните работи, Нинова коментира, че президент и Министерски съвет една седмица спорят по коя процедура да сменят един неподходящ министър с друг неподходящ министър.\r\nТя отбеляза, че който и министър да бъде сменен, това няма да промени политиката на управляващите. По думите й това е агония и печелене на време за оцеляване на кабинета \"Борисов 3\".\r\nГЕРБ и това правителство си отиват, дали след месец или два, коментира Нинова. Ние искаме оставката на целия кабинет, заяви лидерът на БСП. Тя посочи, че когато предложенията за смените на министри бъдат внесени, левицата ще гласува против тях. ", "date": "2018.09.18", "title": "Срещу ценовия шок: БСП иска 5% ДДС за хляба"}
{"url": "https://www.dnes.bg/notifikacii/2018/09/18/iaponski-miliarder-pyrviiat-turist-okolo-lunata.388116", "text": "Американската космическа компания SpaceX съобщи, че 42-годишният японски милиардер Юсаку Маедзава - основател на сайт за мода и колекционер на съвременно изкуство, ще бъде първият частен турист, когото тя ще изпрати на пътешествие около Луната със строящата се най-мощна досега ракета, предаде Франс прес.\r\nОснователят на SpaceX Илон Мъск съобщи името на щастливия клиент на компанията в негово присъствие на церемония в ракетостроителния си завод край в Лос Анджелис. Пътешествието ще бъде през 2023 г. с ракетата Big Falcon Rocket, която е в процес на разработка.\r\nМаедзава съобщи, че ще покани между 6 и 8 артисти да го придружат в пътуването около Луната. Той каза, че мечтата на живота му е да лети в космоса и че при мисълта за това сърцето му бие лудо, предаде Асошиейтед прес.\r\nРазстоянието от Земята до Луната е около 382 000 километра. Никой не е летял до Луната след мисията на Аполо през 1972 г., припомня АП, цитирана от БТА.", "date": "2018.09.18", "title": "Японски милиардер – първият турист около Луната"}
{"url": "https://www.dnes.bg/stranata/2018/09/18/voenen-s-1000-lv-globa-razbil-nosa-na-momche-poshtipval-dyshteria-mu.388147", "text": "Капитан от карловската бригада е глобен с 1000 лева след като разбил носа на 10-годишно момче. Това постанови военния съд в Пловдив.\r\nПричината за агресията на военния е доведената му дъщеря. Момиченцето и 10-годишното момче посещавали едно и също училище. Двамата са в трети клас и ходели заедно на занималня след часовете.\r\nМомчето, обаче, не спирал да закача съученичката си – удрял я с пръчка, късал чорапогащника й и й правил т.нар. \"запалки\" по дупето.\r\nМомиченцето се оплакало на пастрока си, след като тормоза продължил няколко месеца. Показало кой я притеснява.\n\n\n\n\n\r\nВ началото на декември м.г. третокласничката отново се оплакала, а няколко дни по-късно офицерът не бил на работа и забелязал момчето да се прибира от занималня. Униформеният спрял автомобила си, слязъл от колата и тръгнал към детето. Решил да го стресне, за да престане да безпокои дъщеря му.\r\n                    \n                    \n                Хванал хлапето за дрехата и го зашлевил без да каже и дума. От носа на ученика текнала кръв, а той се подмокрил от страх. Разплакал се и хукнал към дома си. Родителите на момченцето веднага извадили медицинско свидетелство.\r\nВ мотивите на военния съд се посочва, че униформеният не се е обърнал нито към родителите на момчето, нито към учебното заведение, което да предприеме мерки и да спре тормозът над дъщерята на офицера.\r\nНа делото униформеният признал, че е изпуснал нервите си и се е разкаял. Заради това, а и заради чистото му досие, на офицерът е наложена само административна санкция – глоба и той е освободен от наказателна отговорност.\r\nТормозът в училище е нещо като публична тайна. Всички знаят, че в класните стаи има хулигани, които притесняват своите ученици. Често пъти учителите се опитват да внесат някакъв ред, говорят с родители, изпращат децата при педагогическите съветници, при директора. Но нещата обикновено спират до там.\r\nЗаради делигираните бюджети на учебните заведения деца с лошо поведение рядко биват изгонвани от училищата, в които са записани. Така класната стая се превръща в своеобразен ад за много деца, които стават жертви на тормоз от страна на съучениците си. И решение рядко има.\r\nЧесто пъти и самото учебно заведение си затваря очите за лошото поведение на своите ученици и оставят хулиганите и техните жертви да се саморазправят. Тази саморазправа, обаче, често стига до ушите на родителите, които решават да прескочат институцията, която така или иначе нищо не прави, и да вземат нещата в свои ръце - често пъти или чрез по-рязък тон или... направо с плесница (както в случая).\r\nЧесто пъти агресията в училище води до трагични последици. Съвсем наскоро дете загина заради ритник в корема от свой съученик, а това далеч не е единственият случай.", "date": "2018.09.18", "title": "Военен с 1000 лв. глоба. Разбил носа на момче, пощипвал дъщеря му"}
{"url": "https://www.dnes.bg/snimka-na-denia/2018/09/18/slynchevo-bezoblachno-sys-slab-viatyr-vremeto-utre.388166", "text": "Времето утре ще е слънчево, след обяд над планинските райони - с незначителна купеста облачност. Ще духа слаб, в източните райони - до умерен вятър от изток-североизток. Максимални температури между 24 и 29 градуса, според  на НИМХ.\r\nНад планините ще бъде предимно слънчево. Ще духа слаб до умерен вятър от изток-североизток. Максимална температура на височина 1200 метра - около 18 градуса, на 2000 метра - около 11 градуса.\r\nНад Черноморието ще бъде предимно слънчево. Ще духа до умерен североизточен вятър. Максимални температури на въздуха: 22-24 градуса. Температурата на морската вода е 24 градуса. Вълнението на морето ще бъде 2-3 бала.\r\nТази нощ ще бъде предимно ясно и почти тихо. Минималните температури  ще бъдат между 8 и 13 градуса, по Черноморието - 15-17 градуса.\r\nАтмосферното налягане е и ще се задържи малко по-високо от средното за септември.", "date": "2018.09.18", "title": "Слънчево, безоблачно, със слаб вятър – времето утре"}
{"url": "https://www.dnes.bg/politika/2018/09/18/bylgarinyt-odobriava-ostavkite-chaka-li-obache-chudo-ot-prezidenta-radev.388151", "text": "Мнозинството от българите подкрепят приемането на оставките на тримата министри – Валентин Радев, Ивайло Московски и Николай Нанков, подадени във връзка с трагедията край Своге. Това показват данните от експресен телефонен сондаж на \"Галъп интернешънъл\", проведен сред 932 души между 12 и 14 септември.\n\n\n\r\nЦели 59% от пълнолетните българи са \"за\" приемането на оставките на тримата министри. Привържениците на ГЕРБ обаче са разделени на две равни половини \"за\" и \"против\" подобно решение, показват данните от допитването. На фона на това всеки трети – 32% от анкетираните посочва, че смята, че оставките на тримата в крайна сметка не трябва да бъдат приемани.\r\n                    \n                    \n                Социолозите смятат, че вероятно за категоричния резултат сред обществото роля играе и общото недоволство към политическия елит. За колебливия резултат сред привържениците та ГЕРБ пък роля играе активната защита за някои или всички министри, дошла от редовете на партията, на коалиционните партньори и на различни гилдии. За отбелязване е обаче, че повечето привърженици на патриотите също се изказват \"за\" оставките.\r\nОт проучването става ясно още, че 50% от отговорилите одобряват факта, че в крайна сметка Патриотите потърсиха начин за изглаждане на различията помежду си и с ГЕРБ и остават заедно в управлението. 43% са на обратното мнение, а останалите се колебаят. Две трети от привържениците на патриотите одобряват това решение, както и три четвърти от привържениците на ГЕРБ.\r\nНа въпрос на кого от често противопоставящите се трима лидери на Обединените патриоти вярват най-много, 40% посочват Каракачанов, а 30% избират опцията нито един. Доста по-назад остава Валери Симеонов и Волен Сидеров – съответно със 17% и 11% одобрение.\r\nЗатишието при патриотите обаче не отменя общото недоволство на българите срещу статуквото, отбелязват от \"Галъп интернешънъл\".\r\n49% от анкетираните намират обвиненията на крупни бизнесмени за обосновани, а 27% - не. 24% очаквано не могат да формират мнение. Това се дължи най-вече на по-общото обществено желание за повече справедливост и отговорност.\r\nТова желание се забелязва, когато стане дума за промяна на модела и търсене на генерални алтернативи: Според проучването скорошното изявление на президента в този дух събира одобрение сред мнозинство от 72%.", "date": "2018.09.18", "title": "Българинът одобрява оставките. Чака ли обаче чудо от президента Радев?"}
{"url": "https://www.dnes.bg/notifikacii/2018/09/18/motocikletist-pomete-jena-v-pernik-izbiaga.388199", "text": "Мотоциклетист блъсна пешеходка в Перник и избяга. Жената е в реанимация, съобщава \"Дарик\".\r\n \r\n65-годишната жена е настанена с опасност за живота в пернишката болница.\r\n \r\nИнцидентът е станал на външноградската магистрала в района на гара Разпределителна.\r\nПотърпевшата е блъсната от мотоциклет с неустановен регистрационен номер, след което водачът е избягал от местопроизшествието.\r\nЖената е с фрактури на лява ръка, десен крак и черепно мозъчна травма. По случая е образувано досъдебно производство.", "date": "2018.09.18", "title": "Мотоциклетист помете жена в Перник, избяга!"}
{"url": "https://www.dnes.bg/obshtestvo/2018/09/18/predlagat-prof-plamen-ninov-za-vremenen-shef-na-nimh.388208", "text": "Управителният съвет на БАН е предложил на председателя на БАН да назначи за временно изпълняващ длъжността \"директор\" на Националния инситут по метеорология и хидрология /НИМХ/ проф. Пламен Нинов, съобщиха от пресцентъра на Академията.\n\n\n\r\nПроф. Нинов е предложен от Общото събрание на учените в НИМХ-БАН и ще встъпи в длъжност от утре, 19 септември.\r\nПо-рано стана ясно, че тази сутрин е подписано споразумението между Националния институт по метеорология и хидрология /НИМХ/, Българската академия на науките /БАН/, Синдиката \"Висше образование и наука\" към КНСБ, като Министерството на образованието и науката е гарант за изпълнението на споразумението.\r\nБившият директор на НИМХ проф. Христомир Брънзов отбеляза, че няма да се спират 24-часовите дежурства на метеоролозите, тъй като от утре ще има вече назначен директор на НИМХ.", "date": "2018.09.18", "title": "Предлагат проф. Пламен Нинов за временен шеф на НИМХ"}
{"url": "https://www.dnes.bg/zvezdi/2018/09/18/biibyr-reshi-shte-stava-amerikanec.388205", "text": "Певецът Джъстин Бийбър е подал документи за американско гражданство. Това едва ли е изненада, тъй като той прекарва по-голямата част от времето си в страната, която го направи богат и известен.\n\r\nВръзката му с Америка ще стане още по-силна, след като се венчае за годеницата си Хейли Болдуин. Говори се, че двамата може и вече да са се оженили тайно, след като бяха забелязани под ръка в съда в Манхатън, откъдето трябваше да вземат брачното си свидетелство. Джъстин е роден в Онтарио, Канада, но живее в Атланта от 13-годишна възраст. Певецът смята да запази и канадското си гражданство.\n\r\nНаскоро той си купи имение за 5 млн. долара в родния си град. По всяка вероятност Бийбър няма да има проблем с получаването на американско гражданство. Процедурата е проста и се състои в 5 стъпки:\n                    \n                    \n                \r\n1. Доказателство, че има разрешение за пребиваване в страната – той има зелена карта.\n\r\n2. Формално заявление, деклариращо желание за американско гражданство – струва 700 долара и той определено може да си го позволи.\n\r\n3. Проверка за тъмно минало от ФБР и даване на отпечатъци.\n\r\n4. Интервю за гражданство, в което Джъстин ще трябва да отговаря на въпроси, свързани с американската история и да докаже, че знае английски.\n\r\n5. Да се появи на церемония и да се закълне във вярност на президента и страната.\r\nВижте още новини за звездите в ", "date": "2018.09.18", "title": "Бийбър реши: Ще става американец"}
{"url": "https://www.dnes.bg/stranata/2018/09/18/izdirva-se-reihan-v-neizvestnost-e-ot-nedelia.388204", "text": "Полицията в Шумен издирва Рейхан Джевджет Мехмед, на 34 години, от село Вълнари, община Никола Козлево, съобщиха от полицията в областния град.\r\nМъжът се издирва по молба на близките му, той е в неизвестност от 23:30 часа на 16 септември, когато за последно е бил забелязан от местни жители по улиците в селото.\r\nБил е облечен със зелена тениска, с тъмносиньо долнище на анцуг и обут със сини маратонки.\r\nРейхан Мехмед е висок около 170 сантиметра, с къса черна коса и зелени очи.\r\nДо момента не е напускал инцидентно дома си и не е бил обявяван за издирване.\r\nОт полицията умоляват всички, които имат информация за местонахождението му, да подадат сигнал на тел. 112 или в най-близкото полицейско управление.\r\n ", "date": "2018.09.18", "title": "Издирва се: Рейхан, в неизвестност е от неделя"}
{"url": "https://www.dnes.bg/stranata/2018/09/18/agresiia-i-zaplahi-sreshtu-ekspertite-na-babh-v-boliarovo.388210", "text": "С помощта на полицията специалисти от Българската агенция по безопасност на храните са успели да влязат в стопанството в Болярово, където е установена чума и вече са умрели 11 животни, съобщава БАБХ.\n\n\n\n\r\nВетеринарните власти са били подложени на агресивни и заплашителни действия от страна на съмишленици на стопаните - Христо Христов, сина и снаха му, които вече втори месец не допускат специалистите във фермата, блокирайки работата по обезвреждането на огнището на заразата и успешното блокиране на разпространението на инфекцията, посочват от БАБХ.\n\r\nВъпреки получените и потвърдени лабораторни резултати за наличие на заразно заболяване във фермата в Болярово стопаните твърдят пред медиите, че животните са здрави. От 18 юли (датата, на която е направен опит за връчване на протокола) до днес обаче, са починали 11 животни. Ситуацията допълнително се усложнява от факта, че едно от тези животни не е от стадото в Болярово, а от стопанство в Твърдица. Това доказва нерегламентирано движение на овце в ситуация на повишена опасност от инфекция, пише в съобщението.\n                    \n                    \n                \r\nЗаболяването във фермата беше открито при изследването на стадата в 10-километровата зона около село Воден, където за първи път в България и в Европейския съюз бе констатирана чума по дребните преживни животни. Пробите от стопанството бяха изследвани, а получените резултати - потвърдени в Националната референтна лаборатория. Огнището влезе в системата на ЕС за опасни заболявания по животните и в системата на Международната организация за болести по животните. Със заповед на изпълнителния директор на БАБХ Дамян Илиев фермата в Болярово беше обявена за огнище на чума по дребните преживни животни.\n\r\nБългарската агенция по безопасност на храните е изпратила и доклад до Световната организация за здравеопазване на животните за епидемиологичната ситуация с чумата по дребните преживни животни в страната, който не е окончателен за извършените дейности по казуса. В него е потвърденото огнището в Болярово и са описани мерките, които трябва да се предприемат съгласно законодателството. \n\r\n\"Поради възпрепятстването на ветеринарните власти обаче огнището все още не може да бъде приключено, което може да доведе до удължаване на рестрикциите за България в засегнатите региони\", заявяват от БАБХ. ", "date": "2018.09.18", "title": "Агресия и заплахи срещу експертите на БАБХ в Болярово"}
{"url": "https://www.dnes.bg/mish-mash/2018/09/18/bokluk-v-moreto-krai-tasos-ne-go-vijdame-no-toi-si-e-tam.388148", "text": "\n\r\nБлизо 70% от планетата ни е покрита от вода, но за съжаление в морските води почти навсякъде могат да се намерят отпадъци. \r\nГоляма част от тях са неразградими – и такива като пластмасите например, представляват заплаха не само за здравето на морските екосистеми, но и за световната икономиката и населението. \r\nНикой няма да е изненадан като отбележим, че най-голямата част от отпадъците в моретата се генерират от дейността на човека на сушата. А уви, човешки боклуци по морското дъно има дори и на най-красивите кътчета по земята, където хората почиват.\r\nAгенция Reuters публикува свои подводни снимки от водите край гръцкия остров Тасос, който е едно от най-предпочитаните места и за българите за почивка през лятото. А както сами ще видим, човешката немърливост не е пропуснала дори и това прекрасно място.", "date": "2018.09.18", "title": "Боклук в морето край Тасос? Не го виждаме, но той си е там!"}
{"url": "https://www.dnes.bg/muzika/2018/09/18/ciganin-do-intelektualec-otkroveniiata-na-azis-za-razlichnite.388184", "text": "\n\r\nПосланието на песента на Азис, обаче, сякаш остана неразбрано. Грешка в превода, може би?  Сигурно. Но хулите не спряха. Не спряха по него, по Цветана Манева. Защото циганин е дръзнал да застане до интелектуалец. В това бил проблемът. Така смята самият Азис.\n\r\n\"Вярвах, че ще има реакция от страна на хората, които не слушат този жанр, но чак това, което се случи и излезе извън всякаква представа за човешко отношение, не съм си и представял. Това, че съм циганин, застанал до икона на българското кино е причина за целия взрив\". Това каза Азис пред списание LOVE style.\r\n                    \n                    \n                Хората, които критикуват новата песен на изпълнителя \"Позна ли ме\" и участието на актрисата Цветана Манева в него, твърдят, че причините за негативната реакция са други. За Азис, обаче, ядрото на възмущението идва именно от различния му етнос.\r\n\"Постоянно се сблъсквам с това. Цветът на кожата ми не позволява да мина незабелязано\", споделя в интервюто си изпълнителят.\r\nКралят на поп фолка разказва също и за своето преживяване във \"ВИП Брадър 2\", което никога няма да забрави.\r\n\"Там срещнах голямата си любов – Катерина Евро. Приятел, който обожавам и до ден-днешен\", споделя Азис.\r\nЗвездата отрече всички слухове за разрив в отношенията с майката на неговата дъщеря.\r\n\"Не вярвайте на нищо, което не е казано от мен или близък до мен човек. С Гала сме си в прекрасни отношения\", категоричен бе певецът.", "date": "2018.09.18", "title": "Циганин до интелектуалец... Откровенията на Азис за различните"}
{"url": "https://www.dnes.bg/stranata/2018/09/18/baloni-s-raiski-gaz-za-pyrviia-zvynec-v-zlatograd.388164", "text": "Полицията проверява сигнали за случаи на продажба на балони с \"райски газ\" в Златоград, съобщиха от МВР - Смолян.\r\nИнформацията за разпространение на балони с упойващо вещество е получена ден преди откриването на новата учебна година.\r\nОт полицията припомнят, че при вдишване на този газ, същият действа като упойващо вещество и се използва като заместител на наркотици, което застрашава живота и здравето на употребяващите. По случая се извършва проверка.\r\nОбщина Златоград свиква днес работна среща, на която ще бъде обсъден проблема с \"райския газ\". В дискусията ще участват представители на Общината, полиция, училища, медици.", "date": "2018.09.18", "title": "Балони с райски газ за първия звънец в Златоград"}
{"url": "https://www.dnes.bg/obshtestvo/2018/09/18/razvideli-se-ban-i-nimh-podpisaha-sporazumenie.388155", "text": "Тази сутрин е подписано споразумението между Националния институт по метеорология и хидрология /НИМХ/, Българската академия на науките /БАН/, Синдиката \"Висше образование и наука\" към КНСБ, като Министерството на образованието и науката е гарант за изпълнението на споразумението.\n\n\n\r\nТова съобщи за БТА бившият директор на НИМХ проф. Христомир Брънзов и отбеляза, че няма да се спират 24-часовите дежурства на метеоролозите, тъй като от утре ще има вече назначен директор на НИМХ.\r\nДнес от НИМХ ще изпратим две кандидатури за директор на института, от които Управителният съвет на БАН ще избере една и утре вече ще има изпълняващ длъжността \"директор\" на НИМХ.", "date": "2018.09.18", "title": "Развидели се: БАН И НИМХ подписаха споразумение"}
{"url": "https://www.dnes.bg/akoshtete-vqrvaite/2018/09/18/4-te-zodii-koito-izobshto-ne-stavat-za-priiateli.388079", "text": "Откриването на истински и добри приятели е трудно. Някои хора не успяват цял живот. Тъкмо си мислите, че сте намерили приятел, и той ви забива нож в гърба. Болката е голяма, а доверието към хората сякаш се изпарява.\r\nРазбира се, не всички хора са толкова фалшиви приятели, но някои представители на определени зодии се открояват като особено коварни в това отношение. Имайте го предвид, когато започвате ново приятелство. Ще ви помогне да се предпазите от неочаквани удари.\r\nКои са 4-те зодии, които рано или късно се оказват фалшиви приятели?\r\n\r\nОвенът може да е много добър приятел, но само дотогава, докато хората около него го водят към желаната цел в живота. Ако Овенът сметне, че не си струва да си губи времето с вас, да ви изслушва, да ви дава съвети и да бъде рамо, щом няма изгода от това, той просто изчезва. Зарязва ви за миг без да дава обяснения. Тази зодия е цар на моменталното изпаряване и късането на всякакви неизгодни за тях връзки.\r\n                    \n                    \n                Овните се оттеглят и ако усетят, че са изгубили интерес. За тях приятелството трябва да е като любовта – шеметно и страстно, интересно и винаги непредсказуемо. Ако това липсва в техните взаимоотношения с приятелите, те просто си намират други, по-интересни.\r\n\r\nБлизнаците изобщо не са от емпатичните зодии, които се привързват силно към нещо друго освен към себе си. Те са двулични, носят две натури в себе си, което ги кара една седмица да са ви приятели, а на следващата да ви мразят. Няма да се посвенят да ви го покажат без да им мигне окото.\r\n", "date": "2018.09.18", "title": "4-те зодии, които изобщо не стават за приятели"}
{"url": "https://www.dnes.bg/stranata/2018/09/18/18-godishna-blysna-i-ubi-peshehodec-v-slivensko.388154", "text": "60-годишен пешеходец е загинал, след като е блъснат от лек автомобил на пътя Сливен - село Самуилово, съобщиха от полицията.\r\nСигналът за инцидента е получен на 16 септември в 17:55 часа в РУ - Сливен.\r\nЛек автомобил \"Рено Меган\", управляван от момиче на 18 години от Сливен, е ударил пешеходеца, който е от село Самуилово. Мъжът е починал.\r\nПо случая е образувано досъдебно производство.", "date": "2018.09.18", "title": "18-годишна блъсна и уби пешеходец в Сливенско"}
{"url": "https://www.dnes.bg/rusia/2018/09/18/zaradi-il-20-rusiia-gotova-na-deistviia-sreshtu-izrael.388149", "text": "Руският военен самолет ИЛ-20, изчезнал над Средиземно море, е бил свален от сирийската противовъздушна отбрана, защото зад него са се прикривали израелски изтребители F-16. Това заяви пред журналисти говорителят на министерството на отбраната на Русия Игор Конашенков, предаде ТАСС.\n\r\n\"Прикривайки се зад руския самолет, израелските летци са го изложили на огъня на сирийските средства за ПВО. Затова Ил-20, чиято отразяваща повърхност е десеторно по-голяма от тази на F-16, е бил свален с ракета, изстреляна от комплекс С-200\", каза говорителят.\n\r\nСпоред Конашенков вчера вечерта 4 израелски самолета F-16 са нанасяли удари с управляеми бомби по сирийски обекти близо до град Латакия и умишлено са създали ситуация, опасна за корабите и летателните апарати в района. $Хвърляли са бомби недалеч от мястото, където е плавала френската фрегата \"Оверн\", и \"в непосредствена близост до захождащия за кацане самолет Ил-20 на руските Въздушно-космически сили\", каза Конашенков.\n\r\n                    \n                    \n                Израел не предупреди за своята операция командването на руската войскова групировка в Сирия. \"Те (ударите) бяха оповестени по \"горещата линия\" по-малко от минута преди началото им, което не даде възможност руският самолет да бъде изведен в безопасна зона\", каза Конашенков.\n\r\nИзраелските средства за управление на авиацията и летците на F-16 според него със сигурност са видели руския самолет, \"защото е захождал за кацане от височина 5 км\". \"Обаче съзнателно са решили да предприемат тази провокация\", заяви той.\n\r\nРусия разглежда \"провокативните\" и \"безотговорни\" действия на Израел, довели до гибелта на 15 руски военнослужещи, като враждебни. \"Това абсолютно не отговаря на духа на руско-израелското партньорство\" и Москва \"си запазва правото на адекватни ответни действия\", добави говорителят на министерството, цитиран от БТА.\n\r\n\"Не коментираме случая\", заяви пред ТАСС представител на израелското посолство в Русия.\r\n ", "date": "2018.09.18", "title": "Заради Ил-20: Русия готова на действия срещу Израел"}
{"url": "https://www.dnes.bg/muzika/2018/09/18/roberta-otnovo-na-muzikalnata-scena-s-prerajdane.388161", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\n\"Прераждане\" е новата песен на рок певицата Роберта, с която тя се завръща на музикалната сцена.\r\n\"Стана случайно. Не е планувано, не е поръчано, не е предварително замислено точно така да се случи. Просто се видях с Вида Пиронкова, решихме да направим нещо заедно. Тя предложи тази песен\", сподели певицата пред \n\r\n\"Много държахме в света на пластмаса и фалшиви събития, хора и случки около нас, да направим нещо простичко, но от душа и сърце\", каза още тя.\n\r\nТази вечер Роберта ще представи още по-нова песен, която се казва \"Попей ми, любов\" и отново е на композитора Вида Пиронкова. Песента ще бъде представена в София на международен конкурс за поп и рок музика.\n                    \n                    \n                \r\nВ \"България сутрин\" Роберта изрази надежда българската публика да се е променила. Тя е на мнение, че хората са започнали да търсят не толкова зрелищни и помпозни неща, а повече за размисъл. А Роберта посочи музиката и семейството за своя духовна храна.\r\n ", "date": "2018.09.18", "title": "Роберта отново на музикалната сцена с \"Прераждане\""}
{"url": "https://www.dnes.bg/notifikacii/2018/09/18/sinyt-na-dembi-v-aresta-svil-kola-posle-ia-zariazal.388152", "text": "Задържаха синът на Димитър Вучев - Демби за кражба на автомобил, съобщи прокуратурата.\r\n21-годишният мъж е задържан за 72 часа в ареста. \r\nНа 14 септември в столичния кв. \"Симеоново\" синът на Демби е откраднал такси \"Шкода Фабия\". \r\n21-годишният крадец отворил колата с ключ и я отмъкнал, но успял да счупи страничното огледало и да удари задния калник. \r\nВ крайна сметка задигнатия автомобил бил намерен вчера на паркинга на спортна зала \"Христо Ботев\" в Студентски град. \r\nОсвен това мъжът откраднал 25 лева от шофьора, когото заплашил със саморазправа. \r\nМ. Вучев е привлечен към наказателна отговорност и предвид високата обществена опасност от деянията му, наблюдаващият прокурор е постановил задържането му за 72 часа, като е разпоредено да се яви утре в съда за разглеждане на мярка за неотклонение \"Задържане под стража\".\r\n ", "date": "2018.09.18", "title": "Синът на Демби в ареста – свил кола, после я зарязал"}
{"url": "https://www.dnes.bg/rusia/2018/09/18/otkriha-zaginali-i-otlomki-ot-svaleniia-ruski-il-20.388163", "text": "Руски военни кораби са открили мястото на падането в Средиземно море на самолета Ил-20 и са извадили от водата части от телата на загиналите, техни лични вещи и отломки от машината. Това съобщи министерството на отбраната в Москва.\r\nВ операцията по издирването на членовете на екипажа на самолета, катастрофирал край бреговете на сирийската провинция Латакия, участват осем плавателни съда - кораби, катери и помощни кораби - от бойния флот на Русия, предаде ТАСС. Самолетът е паднал в морето на 27 км западно от населеното място Баниас, провинция Латакия.\r\nРуският министър на отбраната Сергей Шойгу в телефонен разговор с израелския си колега Авигдор Либерман е заявил, че вината за свалянето на самолета е изцяло на Израел, съобщиха още от военнополитическото ведомство на Русия.\n\n\r\n                    \n                    \n                По думите на Шойгу неговото министерство многократно е призовавало израелската страна да не извършва въздушни удари по територията на Сирия, защото те заплашват сигурността на руските военни, които помагат на правителството на президента Башар ал Асад.\r\nПо-рано днес говорителят на руското министерство на отбраната Игор Конашенков обяви, че вчера вечерта четири изтребителя F-16 на израелските ВВС са атакували мишени в град Латакия с управляеми авиационни бомби. По думите на говорителя израелските пилоти се били прикривали зад руския Ил-20, който бил свален от сирийската противовъздушна отбрана с ракета от руския комплекс С-200.\r\nПрезидентът на Русия Владимир Путин изрази съболезнования към роднините, близките и колегите на руските военнослужещи, загинали на борда на сваления самолет Ил-20. Това заяви днес пред журналисти прессекретарят на държавния глава Дмитрий Песков, предаде ТАСС, цитирана от БТА. Кремъл увери, че ще анализира ситуацията със сваления военен самолет и е \"крайно разтревожен\" от нея.\r\nПесков отказа засега да коментира какви ще са евентуалните последици от станалото за отношенията между Русия и Израел. Той обърна внимание, че инцидентът е получил \"пълна оценка\" от страна на руското министерство на отбраната.\n\r\nИл-20 е турбовитлов самолет за радиоелектронно разузнаване и радиоелектронна борба, разработен по съветско време. За периода 1968-1976 г. са били произведени около двайсет броя Ил-20 и модификацията Ил-20 Ем. През 90-те години е била демонтирана спецапаратурата на част от тези самолети. През годините 2000-2010 г. част от останалите в експлоатация Ил-20 са били модернизирани, а останалите - пратени за основен ремонт.\r\n ", "date": "2018.09.18", "title": "Откриха загинали и отломки от сваления руски Ил-20"}
{"url": "https://www.dnes.bg/obshtestvo/2018/09/18/kazarmata-da-ia-byde-ili-ne-a-shte-reshi-li-problemite-na-armiiata.388125", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nБивши военни поискаха връщане на задължителната военна служба. От Съюза на сержантите и офицерите от запаса и резерва предлагат да бъде проведен референдум, на който да се реши въпросът.\r\nИнициативата е била лансирана по време на конференция за доброволната казарма в Казанлък, в която участие взе военният ни министър Красимир Каракачанов.\n\n\n\n\r\n\"Причините за премахването на казармата в България са неизвестни. В никакъв случай обаче не може да става въпрос за държавни съображения. Дори никой никога не попита българския народ какво мисли за това\", коментира пред  народният представител от \"Обединени патриоти\" Борис Вангелов.\r\n                    \n                    \n                Той изрази мнение, че казармата непременно трябва да бъде възстановена. И даде за пример южната ни съседка Гърция, която въпреки тежката иконимическа криза, в която се намираше, успяваше да поддържа наборна военна армия.\r\n\"Не всички бивши военни са съгласни с подобен подход за решаване на проблемите на армията. След като България се присъедини към НАТО, се разбра, че за да участва в съвместни операции, трябва да има изключително добре подготвени войници. Наборната военна служба у нас обаче не може да ги осигури\", каза бившият военен представител на българия в НАТО ген. Съби Събев.\r\nТой обясни, че именно това е причината към днешна дата само 6 държави членки на НАТО да поддържат наборна военна служба.\r\n\"Много страни предпочитат да вложат в подготовката на един отлично подготвен кадрови войник, вместо както би се случило в България - с недостига на средства да разпиляваме ограничения военен бюджет за нещо, което няма да донесе реални обратими способности, които във всеки един момент да могат да бъдат използвани\", отбеляза ген. Събев.", "date": "2018.09.18", "title": "Казармата: Да я бъде или не? А ще реши ли проблемите на армията!?"}
{"url": "https://www.dnes.bg/crime/2018/09/18/84-godishen-dade-3-600-leva-na-izmamnici-v-simeonovgrad.388142", "text": "Мъж на 84 години стана жертва на телефонна измама в Симеоновград, съобщават от Областната дирекция на МВР в Хасково.\r\nСигнал за измамата е получен в понеделник. Възрастният мъж е заявил, че по-рано на домашния му телефон позвънил мъж, представил се за полицай.\r\nПо схемата \"съдействие на полицията\" непознатият въвел в заблуждение стареца, който оставил 3600 лева пред вратата на дома си на улица \"Охрид\" в общинския център.\r\nСлед като се досетил, че е измамен, мъжът сигнализирал в полицейското управление. Работата по случая продължава.", "date": "2018.09.18", "title": "84-годишен даде 3 600 лева на измамници в Симеоновград "}
{"url": "https://www.dnes.bg/notifikacii/2018/09/18/za-pyrvi-pyt-ot-6-godini-prodajbite-na-imoti-v-sofiia-nadolu.388121", "text": "Има известно охлаждане на пазара с имоти. Сделките в София намаляват с 4,3% през второто тримесечие на годината спрямо същия период на миналата, сочат данните на Агенцията по вписванията, цитирани от \"Труд\". \n\r\nЗа полугодието сключените сделки с имоти в София са общо 12 750, като отбелязват ръст от 2,3% спрямо първите шест месеца на 2017 г. Това увеличение обаче се дължи на големия брой сделки през първото тримесечие, когато те достигнаха най-високото си ниво за този период от годината след кризата през 2008 г.\n\r\nСключените ипотеки в София през първото полугодие са общо 8785, като отбелязват ръст от 9% спрямо същия период на миналата година. Само за второто тримесечие ипотеките са 4968, което е увеличение с 3,9% на годишна база.\n                \n                \r\nВ Пловдив пък имал скромен ръст от 1,2% през второто тримесечие на годишна база като са сключени 4053 сделки, докато ипотеките са се увеличили със значително по-бързи темпове – с 15,7% до 1400 броя. Това се дължи на факта, че много хора рефинансират покупката си на имот като сключват ипотечен заем при по-добри условия с друга банка без реално да има нова сделка на пазара на имоти. \n\r\nОбщо за първото полугодие в града под тепетата са осъществени 7622 продажби на имоти, което е ръст от 9,2%. \n\r\nВъв Варна продадените имоти през първите шест месеца на годината са 5551, като нарастват с 8,3% спрямо първата половина на миналата година. При сключените законни и договорни ипотеки в морската столица обаче ръстът отново е значително по-голям и достига 20,6%. Само в рамките на второто тримесечие продажбите във Варна са отбелязали ръст от 6,5% на годишна основа, докато при ипотеките увеличението е с 13,9%.\n\r\nВ Бургас реализираните продажби от януари до юни са 2768, като са нараснали с 1,3% спрямо същия период на миналата година. Сключените ипотеки в града за шест месеца са 1506, което е увеличение с 26,1%. Само през второто тримесечие обаче продажбите на имоти в морския град отбелязват спад от 11,2% на годишна база, а ипотеките постигат значителен ръст от 21,3%.\n\r\nКартината за сделките с имоти в цялата страна не е по-различна от тази в София и Бургас. За полугодието в цялата страна са осъществени 93 641 продажби на имоти, при 91 674 за същия период на миналата година, което е минимален ръст от 2,1%. \n\r\nИмотният пазар в България остава съсредоточен главно в четирите най-големи града в страната, като извън тях над 1000 продажби на имоти в периода от април до юни са осъществени само в община Несебър, Стара Загора, Плевен и Русе. \n\r\nНай-търсените райони в град Пловдив с цел покупка на жилище са Кършияка и Смирненски, следвани от Център, Тракия и Каменица, сочат данните на Arco Real Estate. В сравнение със София по отношение на търсенето, лек превес в Пловдив имат тристайни апартаменти. Положителна тенденция, която се наблюдава, е в повишаване бюджета на клиентите, който от 50 хил. евро вече достига до 75 хил. евро.", "date": "2018.09.18", "title": "За първи път от 6 години: Продажбите на имоти в София – надолу!"}
{"url": "https://www.dnes.bg/crime/2018/09/18/otkriha-i-unishtojiha-1338-kg-kanabis-v-petrich.388162", "text": "Полицейски служители на РУ-Петрич са открили в обезлесен участък на Държавния горски фонд в местността \"Калинска чешма\" в землището на Петрич засадени 223 бр. тревисти растения, съобщават от Областната дирекция на МВР в Благоевград. \r\nПри полевия тест те реагирали положително на канабис, а общото им тегло е около 1338 килограма.\r\nЗа случая е уведомена Районната прокуратура в Петрич. Образувано е досъдебно производство. Растенията са унищожени.", "date": "2018.09.18", "title": "Откриха и унищожиха 1338 кг канабис в Петрич"}
{"url": "https://www.dnes.bg/cars/2018/09/18/samo-za-ceniteli-prodavat-rolls-a-na-mohamed-ali.388143", "text": "Скъпите автомобили, обогатени с историята на известните им собственици, са като подранили коледни подаръци за организаторите на аукциони.\r\nТочно в тази ситуация се оказаха в Bonhams, когато при тях се появи кабриолета Rolls-Royce Silver Shadow Mulliner Park Ward от 1970 година, като по-впечатляващо от дългото име на колата е това на предишния й собственик – боксовата легенда Мохамед Али.\n\r\nАли е купил луксозния кабриолет през 1970 година и го е карал в продължение на 6 години, сочат документите на колата. От аукционната къща твърдят, че Rolls-ът не е бил реставриран и се намира в доста добро състояние. А що се отнася до това колко е рядък – от Rolls-Royce потвърдиха, че от модела Silver Shadow Mulliner Park Ward са сглобени едва 272 коли с ляв волан.\r\n                    \n                    \n                След като Али продава автомобила, той се озовава в Холандия, а сега излиза на търг в Белгия.\r\nЛошата новина за продавача обаче е, че в момента този модел върви доста  евтино на пазара на ретро коли. Според Bonhams на предстоящия търг би  могло да се постигне цена от 50 000 до 70 000 долара. Съвсем наскоро се  появи кабрио от същата серия, което е в състояние за участие в конкурс,  но без звезден собственик и оценката му беше 49 000 долара.\r\n", "date": "2018.09.18", "title": "Само за ценители: Продават Rolls-а на Мохамед Али"}
{"url": "https://www.dnes.bg/cars/2018/09/18/terminalite-za-e-vinetkite-kak-rabotiat.388159", "text": "\n\r\nПредставиха днес новите електронни винетки, които ще могат да бъдат купени от шофьорите на 500 терминала, разположени по основните пътни направление в страната, а и на граничните пунктове.\n\n\n\r\nЦелта е шофьорите да бъдат максимално улеснени. Машините могат да работят на 8 езика, а единственото, което се изисква за закупуването на електронната винетка е номер на автомобила и срок за ползване.\r\nВинетките ще могат да се закупуват и от уеб портал, както и от мобилно приложение, което се разработва, съобщиха от Агенция \"Пътна инфрасткруктура\".\r\nОстава класическата форма на продажба на винетки – от службите и офисите на разпространителската мрежа.", "date": "2018.09.18", "title": "Терминалите за е-винетките! Как работят?"}
{"url": "https://www.dnes.bg/notifikacii/2018/09/18/7-te-stypki-za-silen-imunitet-prez-esenta.388070", "text": "С настъпването на всеки нов сезон, тялото ни преминава през промени. Това винаги крие риск от отслабване на имунитета, поява на умора, сезонна депресия, храносмилателни проблеми. В началото на есента е добре да обърнем внимание на здравето си и да се подготвим за следващите по-студени месеци.\r\nОсвен спорта и овладяването на стреса (доколкото е възможно), вижте как да бъдете по-здрави и през есента.\r\n\r\nСупите са топла храна, което ги прави по-лесно смилаеми, което от своя страна благоприятства функцията на храносмилателната система. Кореновите зеленчуци, като моркови и сладки картофи, ни синхронизират и подготвят за преминаването от по-топлите към по-студените месеци.\r\n                \n                Към тях може да добавите и здравословни протеини като бобовите растения, яйцата и немазните меса. Вкусният костен бульон, съчетан със сладки или обикновени картофи, зеле, репички, лук, чесън и подправки, като джинджифил и черен пипер, са чудесно подхранващо есенно ястие.\r\n\r\nВ есенното меню е добре да присъстват храни като кисело зеле, кисело мляко, маслини, кисели краставички, оцет, лимони, грейпфрут, киселите сортове ябълки. Малките количества кисели и ферментирали храни имат силен ефект, особено върху храносмилането. Някои хора се оплакват от храносмилателни проблеми в началото на есента. Ето защо е добре да добавят тези храни в менюто си. \r\n", "date": "2018.09.18", "title": "7-те стъпки за силен имунитет през есента"}
{"url": "https://www.dnes.bg/temida/2018/09/18/6-t-novi-dokazatelstva-otlojiha-deloto-za-vinprom-karnobat.388176", "text": "Заради шест тома нови доказателства Апелативният специализиран съд отложи с няколко часа заседанието си, на което ще решава ще останат ли за постоянно в ареста собственикът на \"Винпром Карнобат\" Миню Стайков, съпругът на сестра му - Белун Хазърбасанов и Иван Димитров, син на кмета на Карнобат.\n\r\nСпоред представителите на държавното обвинение тези доказателства трябва да убедят съда, че на свобода тримата могат да извършат нови престъпления, съобщи БНР.\n\n\n\n\r\nЗатова и тримата спецсъдии дадоха почивка до ранния следобед, за да могат - и те, и адвокатите на тримата обвиняеми за участие в организирана престъпна група за укриване на данъци и пране на пари от цигари без бандерол, да се запознаят с новите доказателства.\r\n                    \n                    \n                Специализираната прокуратура влезе в началото на септември в офисите на \"Винпром Карнобат\", \"Сис индустрийс\" и \"Топаз мел\" в акция срещу укриване на данъци и пране на пари.\n\r\nТогава бизнесменът Миню Стайков, собственик на \"Винпром Карнобат\", и още 10 души бяха задържани.\n\r\nРазплитането на схемата, за която е задържан бизнесмена, започнала преди 2 месеца, когато е било образувано и делото. Това станало, когато ГДБОП ударили фабрика за производство на цигари в Карнобат. В нея работили граждани от Армения, които изобщо не напускали помещенията. В тях имало фитнеси, бани и всички удобсттва.\n\r\nСедмичната печалба на фабриката била около 6 млн лева., по оперативна информация работили от около 2015 г. тогава обаче прокурорите не задържали никой.\r\n ", "date": "2018.09.18", "title": "6 т нови доказателства отложиха делото за \"Винпром Карнобат\""}
{"url": "https://www.dnes.bg/notifikacii/2018/09/18/psihariat-iskal-da-ubie-maika-si-patrulkata-idva-gyrmi-po-policai.388171", "text": "Полицаят, който бе прострелян по-рано днес, е бил гръмнат с газов пистолет, преправен на боен, съобщиха от прокуратурата.\r\nНай-вероятно е била извадена предпазната муфа на оръжието на мъжа, който вече е арестуван и отведен за разпит.\r\n\r\nПолицията обясни, че към 11:30 часа при тях е получен сигнал за пострадал полицай.\r\nСпоред първоначалната информация, два патрула \"Охранителна полиция\" и екип на Трето РПУ са изпратени на адрес в кв. \"Илинден\".\r\nТе реагирали незабавно на сигнал, подаден от майката на психично болен мъж.\r\nКогато тя отворила вратата на жилището, синът й насочил пистолет към нея. Жената успяла да се отдръпне, но той прострелял униформения в областта на главата.\r\n                \n                Стрелецът е син на оперния певец Марио Бръзицов, казва се Христо. Говори си, че момчето е злоупотребявало с наркотици.\r\nМладежът е роден на 3 април 1997 г., сега е задържан в столичното 3-то РПУ. Вероятно прокуратурата ще иска той да остане за психични изследвания в психиатричната клиника към Ловешката болница.\r\nПострадалият полицай незабавно е откаран в болница, но не с линейка, а от колегите му, с патрулката, съобщи пред  говорителят на Спешна помощ Катя Сунгарска.\r\nПо думите й на линейката били нужни 7-8 минути, за да стигне до мястото на инцидента, затова полицаите действали мигновено и откарали колегата си в \"Пирогов\".\r\nКъм момента няма яснота за състоянието на простреляния, ясно е едно, че когато е постъпвал в спешния център е бил в съзнание.\r\n\"\" написа, че простреляният униформен се казва Георги Йовчев, висшист по образование, мъжът е полицай от близо 10 години.\r\nКолегите му го описват като изключително съвестен служител на реда, който следвабуквите на закона, като за работата си е получавал множество похвали.", "date": "2018.09.18", "title": "Психарят искал да убие майка си, патрулката идва... гърми по полицай"}
{"url": "https://www.dnes.bg/usa/2018/09/18/sasht-vlaga-miliardi-vyv-vvs-brani-nadmoshtie-nad-rusiia.388113", "text": "Американските военновъздушни сили имат намерение да се разраснат в следващите около 10 години, като увеличат оперативните си ескадрили с близо една четвърт, за да запазят превъзходството си над страни като Русия и Китай, чиито армии също се разрастват, предадоха Ройтерс и ТАСС.\n\r\nМинистърът на военновъздушните сили на САЩ Хедър Уилсън каза, че предварителни анализи, изготвени отчасти въз основа на класифицирани разузнавателни данни за възможните заплахи във периода 2025-2030 г., са показали, че американските военновъздушни сили в сегашния им вид ще бъдат неспособни да съхранят американското предимство.\n\r\n\"Военновъздушните сили са прекалено малки за онова, което изисква от нас страната\", каза тя.\n                    \n                    \n                \r\nВ анализа не е включена цената на евентуалното подсилване на ВВС. То може да струва милиарди долари заради нуждата от наемане на повече персонал и купуване на повече различни самолети, произведени от компании като Боинг и Локхийд Мартин.\n\r\nУилсън каза, че военновъздушните сили ще се нуждаят от още 40 000 души, за да имат общо 386 оперативни ескадрили. Това е с 24 процента повече от оперативните сега 312 ескадрили. С увеличението във ВВС ще има 717 000 души, в това число резервистите и националната гвардия.\n\r\nПрез 1987 г., в пика на Студената война, американските ВВС имаха 401 ескадрили. Те са съставени от 18 до 24 самолета.\n\r\nМиналия месец американският президент Доналд Тръмп подписа закона за бюджета за отбраната в размер на 716 милиарда долара. Тези средства ще помогнат на въоръжените сили да попълнят липсите в момент, в който САЩ се опитват да се фокусират върху предизвикателствата от страни като Китай и Русия, след като американските военни близо 17 години се сражаваха с терористи в страни като Афганистан.", "date": "2018.09.18", "title": "САЩ влага милиарди във ВВС, брани надмощие над Русия"}
{"url": "https://www.dnes.bg/politika/2018/09/18/ukazyt-marinov-naprejenie-po-osta-premier-prezident.388120", "text": "Председателят на ПГ на ГЕРБ Цветан Цветанов смята, че президентската институция си търси поредния опит за конфронтация с изпълнителната власт. \r\nКоментарът му е по повод още неиздадения още указ за освобождаване на гл. секретар на МВР Младен Маринов, който е номиниран за вътрешен министър.\n\n\n\r\n\"Не е нормално президентът да търси тази провокация\", настоя Цветанов пред Нова тв.\r\nНа въпрос дали има напрежение между \"Дондуков\" 1 и 2 , дясната ръка на премиера заяви, че и до ден днешен не смятат, че това е нормалният подход за комуникация с институциите.\r\nЦветанов уточни, че Младен Маринов с неговото волеизявление е подал своето заявление за освобождаване от длъжността гл. секретар на МВР. \r\n                    \n                    \n                \"Ние сме в хипотеза, в която не е необходимо да има никакви мотиви. Трябва да се пристъпи към завършване на процедурата по издаване на указ\", категоричен бе той и уточни, че ако е имало предложение за назначаване на длъжността гл. секретар, тогава трябва да има задължително съгласуване с президента.\r\nЦветан Цветанов даде пример с времето, когато Румен Радев напуска поста във ВВС. \r\n\"Тогава всъщност президентът Плевнелиев издава указ и Министерския съвет стартира тази процедура\", разясни той и попита дали е трябвало тогавашният държавен глава да постъпи по същия начин, при положение, че се е предполагало, че Румен Радев ще бъде предложен от БСП за президент на страната.", "date": "2018.09.18", "title": "Указът \"Маринов\": Напрежение по оста премиер – президент!"}
{"url": "https://www.dnes.bg/video-prognoza/2018/09/18/esenta-nastypva-no-temperaturite-visoki.388114", "text": "Есента  вече чука на вратата. Минималните температури ще бъдат между 10° и 15°,  по-високи ще са по морския бряг. Атмосферното налягане ще се задържи  по-високо от средното за месеца.  \n\n\n\n\n                \n\n\n\n\n\n\n\n\n\n\r\n                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nЕсента вече чука на вратата. Минималните температури днес ще бъдат между 10° и 15°, по-високи ще са по морския бряг. Атмосферното налягане ще се задържи по-високо от средното за месеца.\r\n\"Днес ще има слънце, но ще има и облаци, както и временни увеличения на облачността, по-значителни над източните райони и Рило-Родопската област, но ще се задържи почти без валежи. Ще духа слаб до умерен източен вятър\", прогнозира синоптикът на Симеон Матев.\r\nМаксималните температури ще са между 23° и 28°, в София – около 23°.\r\nПо Черноморието денят започва с облаци, но ще е предимно слънчево. Ще духа умерен изток-североизточен вятър. Максималните температури ще са 22-24°, близки до температурата на морската вода.\r\nА над планините ще преобладава слънчево време. Главно в масивите на Южна България ще има временни увеличения на облачността. Ще духа слаб до умерен североизточен вятър. Максималната температура на височина 1200 метра ще е около 18°, на 2000 метра – около 12°.\r\nДо петък времето ще бъде предимно слънчево. Ще духа слаб, в източните райони до умерен вятър от изток-североизток. Преобладаващите минимални температури ще бъдат между 8° и 13°, а максималните – между 23° и 28°.\n\r\n ", "date": "2018.09.18", "title": "Есента настъпва, но температурите – високи!"}
{"url": "https://www.dnes.bg/sofia/2018/09/18/tuk-kola-tam-kola-stolichani-na-bunt-osvobodete-trotoarite.388119", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nКампания \"Освободете тротоарите\" започва в столичния квартал \"Стрелбище\". Родители предприемат граждански действия, за да освободят тротоара пред детската градина на децата си, който се ползва като паркинг от шофьорите. Инициаторите на кампанията Мая Цанева и Нона Кузманова разказаха повече пред .\n\r\n\"За 6 месеца аз и други хора сме подавали многократно сигнали до Столичната община, така че чрез медиация проблемът да се разреши, но за съжаление без особен успех\", сподели Мая Цанева.\r\nОрганизаторите са излезли с предложение към Столичната община да се направи нещо на законодателна основа, което да спре неправилното паркиране. Все още обаче няма предприети действия от страна на общината.\r\n                    \n                    \n                \"Опитвам се да уча големия си син да ходи само по тротоара, а това е невъзможно в нашия квартал. Аз се движа на пътя с количката, а той се движи на тротоара между спрелите коли\", допълни Нона Кузманова в \"България сутрин\".\r\nПризовават се всички граждани да изпращат сигнали на имейла на организацията safeplaygrounds.sofia@gmail.com, които в рамките на кампанията ще бъдат обединени и от тях ще се формира карта на проблемните тротоари в София, за които да се търси решение. Инициативата ще продължи до 12 октомври.\r\n\"Всичко е в ръцете на общината. Тя трябва да предприеме мерки\", бяха категорични организаторите.\r\n ", "date": "2018.09.18", "title": "Тук кола, там – кола! Столичани на бунт: Освободете тротоарите!"}
{"url": "https://www.dnes.bg/obshtestvo/2018/09/18/za-ediniia-nadnik-protestyr-pita-kyde-e-grajdanskoto-obshtestvo.388124", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nТрети ден на протест в София, обявен като \"Протест на българите в чужбина\". В 12 часа протестиращите се събират пред сградата на Народното събрание, а в 17:30 ч. ще направят шествие до Министерския съвет. \n\r\nТе искат оставката на правителството, провеждане на референдуми по швейцарски модел и въвеждане на електронно гласуване.\n\n\n\n\r\n\"Следващата седмица започваме да инициираме референдуми и няма да се спрем. В България никой не иска да изгуби личната надница и да се отдаде на обществения интерес\", посочи пред Bulgaria ON AIR един от организаторите на протеста Росен Миленов.\n                    \n                    \n                \r\n\"Борим се за конкретни неща, които сме входирали преди седмица в Министерския съвет, Народното събрание и Президентството. Документ от 30 страници - описани са исканията, описани са и стъпките. Законодателната и изпълнителната власт вече 30 години служат на частния интерес. Искаме институти на отзоваване, да се влиза във властта по други правила. Искаме премахване на естествените монополи, искаме експертно правителство...\", обясни Миленов.\n\r\nПо думите му протестът е уникален, тъй като исканията на демонстрантите са конкретни. Росен Миленов подчерта, че не искат премахване на партиите, а публичните средства да се разпределят от всеки данъкоплатец. \n\r\nPR експертът Соня Момчилова посочи, че симптомите на болното ни по думите ѝ общество се виждат по-ясно отстрани. Тя не смята, че има режисиране на протеста, но не е убедена, че това е пътят за постигане на промяната.\n\r\n\"Добре звучи да няма партии, на всички ни се иска да се избавим от познатите стари муцуни. Само че един косъм ни дели от анархията. Чрез избори е начинът, чрез който ще можем да отвоюваме гражданските си права\", посочи тя. \n\r\nМомчилова обаче отчете, че подобни протести и искания ще разместят политическите пластове в страната. \n\r\nСпоред нея въпросният протест е изиграл ролята на лакмус за болезнени процеси в обществото.", "date": "2018.09.18", "title": "За единия надник... Протестър пита: Къде е гражданското общество?"}
{"url": "https://www.dnes.bg/notifikacii/2018/09/18/rusiia-obeshta-na-turciia-ofanziva-v-idlib-niama-da-ima.388123", "text": "Владимир Путин и Реджеп Тайип Ердоган успяха да се разберат как да бъде избегната военна операция в Идлиб - последната от четирите сирийски зони за деескалация, която още не се е върнала под контрола на Дамаск. Така обобщава \"Комерсант\" вчерашните преговори между руския и турския лидер.\n\r\nМосква обеща да обсъди договореното в Сочи с Техеран, но още преди края на преговорите иранците отправиха сигнал, че подкрепят усилията на Москва и Анкара, посочва вестникът. Според негови източници най-трудната част от изпълнението на меморандума е как да се организира изтеглянето на радикалните групировки от Идлиб.\n\r\nСрещата в Сочи успя да спре кръвопролитията между десетки хиляди сирийци - опозиционери и лоялни към властите. Това е позитивна стъпка в отношенията на Русия със силите на сирийската революция, коментира Фатех Хасун, един от водачите на въоръжената опозиция. Но той предупреждава, че ще е трудно да се изпълни договореното, тъй като някои въоръжени групировки може да отхвърлят меморандума.\n                \n                \r\nЛидерът на извънпарламентарната Партия за изграждане на сирийската държава Луай Хюсеин допуска, че договореното в Сочи е временно решение и Дамаск рано или късно ще си върне Идлиб.\n\n\n\r\n\"Нито Дамаск, нито силите, лоялни към него, нито руснаците ще оставят \"островче за сигурност\" извън контрола на сирийската армия и няма да позволят в региона да останат незаконни оръжия. Същевременно договореностите от Сочи ще осигурят възможност за справяне с терористите, включително с Джебхат ан Нусра\", казва той пред \"Комерсант\".\n\r\n\"Компромисът, намерен в Сочи от руската и турската страна, включва няколко важни и взаимосвързани аспекта\", пише \"Известия\".\n\r\nПърво, предвиждат се мерки за разграничаване на умерената опозиция от терористите. Предстоящото засилване на турските наблюдателни постове и разширяване на безопасната зона по принцип се очаква да премахнат заплахата от терористични атаки срещу руските военни бази и сирийските части. \n\r\nТерористичните организации, разделени от мирното население и от умерената опозиция, в бъдеще може да бъдат ликвидирани с тясно координирани действия на турските, сирийските и руските власти.\n\r\nВторо, трябва да бъде стимулиран политическият процес. Тук цялата тежест пада върху плещите на турците - тъкмо те трябва да убедят възможно най-голям брой въоръжени бунтовници да преговарят със сирийското правителство, отбелязва изданието. \n\r\nСпоред него в очите на Турция въпросът за Идлиб включва и съображения за ситуацията извън Сирия. \"Всякакви враждебни действия срещу терористичната организация в Идлиб може да активизират мрежата от нейни привърженици и симпатизанти в самата Турция, а тази мрежа бездруго видимо укрепна през последните години\", пояснява \"Известия\".\n\r\nИнтригата с офанзивата срещу Идлиб получи неочаквана развръзка - офанзива няма да има. Русия обеща това на Турция. Засега обаче не е ясно какво е получила Русия в замяна, изтъква \"Взгляд\".\n\r\nЕлектронният вестник разсъждава дали \"печалбата ще бъде финансова и турският пазар ще се отвори за руски стоки\" или пък \"духовна\" - ако Москва \"смени Идлиб срещу Константинопол\" и \"патриарх Вартоломей приключи с опитите да отцепи украинската църква от Руската православна църква\".\n\r\n\"Бих сметнал за правилно да помолим турските власти за въздействие върху константинополския патриарх Вартоломей по повод автокефалията на Украинската православна църква. Вартоломей изцяло е под контрола на турските специални служби и те естествено могат да му повлияят\", казва ориенталистът Семьон Багдасаров.\n\r\n\"В такъв случай изгодата от сделката за Русия е ясна. Остава да разберем ще работи ли на практика тази договореност\", коментира \"Взгляд\".\n\r\n\"Ердоган търси средата между Русия и Запада. Ситуацията в Сирия принуждава Турция да се обърне към САЩ\", заявява в заглавие \"Независимая газета\".\n\r\nВсекидневникът цитира призив на турския лидер във в. \"Хюриет\" \"всички заедно да вземем мерки срещу терористичните групировки сред опозицията\" в Сирия. Ердоган посочва също, че трябва да бъде включено и американското ръководство, при все че договорката за зона за деескалация в Идлиб бе постигната единствено между Анкара, Москва и Техеран, се казва в материала.\n\r\nСпоред турския президент Анкара смята да укрепва позициите си в Идлиб, обсаден от войски на Дамаск, \"иначе някой друг може да поеме инициативата и затова да пострадат мирни хора\". През последните седмици Турция увеличи военното си присъствие в провинцията - Анкара се опасява, че при нападателни действия в региона към границите й ще се втурнат хиляди и хиляди бежанци, отбелязва вестникът.\n\r\n\"Турция много силно се тревожи, че силите на Башар Асад ще предприемат военна операция в Идлиб с подкрепата на Русия. Тя реши да използва многовекторна политика, за да предотврати тази опасност\", коментира Орхан Гафарлъ, политолог от Анкара.\n\r\nПо думите му \"турският интерес - операцията в тази провинция да не се състои, съвпадна с интересите на западните държави. Европа например се вълнува много силно от бежанския проблем, защото при настъпление в Идлиб милиони може да нахлуят в Турция, а пък Анкара на свой ред да им отвори път към Европа\".\n\r\n\"Турция се опитва сега да балансира между интересите на Запада и на Русия. Както разбирам, руската страна чудесно схваща, че международната общност може да реагира крайно негативно, ако Идлиб бъде превзет. Затова на дневен ред има куп идеи какво да се прави в тази провинция\", добавя Гафарлъ.\n\r\nСлед преговорите с Ердоган Путин може да се срещне и с иранския си колега Хасан Рохани. Президентският прессекретар Дмитрий Песков заяви, че такъв разговор засега не се предвижда, но \"не е изключен, тъй като оперативната ситуация изисква интензивни контакти\".\n\r\nИран публично се обявява за уреждане на ситуацията в Идлиб - това заяви вчера по-специално говорителят на иранското външно министерство Бахрам Гасеми. \"Но както се знае, Техеран има интерес правителствените сили да контролират цялата територия на (Сирийската) арабска република, която влиза в неговата сфера на влияние\", допълва \"Независимая газета\", цитирана от БТА.\r\n ", "date": "2018.09.18", "title": "Русия обеща на Турция – офанзива в Идлиб няма да има"}
{"url": "https://www.dnes.bg/kino/2018/09/18/vezdesyshtiiat-bylgarskoto-predlojenie-za-oskar.388122", "text": "Филмът \"Вездесъщият\" на режисьора Илиян Джевелеков е българското предложение за \"Оскар\" за чуждоезичeн филм за 2019 г.\r\nЕдинадесетчленна комисия с председател Владимир Андреев определи българското предложение за 91-вите награди \"Оскар\" за чуждоезичен филм. \n\r\nСред останалите претенденти бяха още \"Три четвърти\" на Илиян Метев, \"Врагове\" на Светослав Овчаров, \"Възвишение\" на Виктор Божинов, \"Дъвка за балончета\" на Станислав Тодоров-Роги, \"Лили рибката\" на Ясен Григоров, \"Нокаут, или всичко, което тя написа\" на Ники Илиев, \"Посоки\" на Стефан Командарев, \"Привличане\" на Мартин Макариев, \"Радиограмофон\" на Рузие Хасанова, \"Случаят Кюри\" на Андрей Хадживасилев, \"Христо\" на Григор Лефтеров и Тодор Мацанов, както и документалният \"Да живее България\" на Адела Пеева.\r\n                    \n                    \n                Всеки член на НСК гласува анонимно и задължително за три филма по свой избор, като ги подрежда на първо, второ и трето място. \n\r\n\r\n ", "date": "2018.09.18", "title": "\"Вездесъщият\" – българското предложение за \"Оскар\""}
{"url": "https://www.dnes.bg/stranata/2018/09/18/10-godishno-dete-myrtvo-v-asansior-v-kiustendil.388128", "text": "Десетгодишно дете е намерено починало снощи в Кюстендил, съобщи директорът на МБАЛ \"Д-р Никола Василиев\" в Кюстендил д-р Александър Величков.\r\nМомчето е било в асансьор в блок в квартал \"Запад\" в града. \r\nЛекарският екип, пристигнал на място, е установил смъртта на детето. Въпреки това, момчето е било транспортирано в болницата, където повече от час лекари са го интубирали, в опит да го върнат към живота. \r\nЗа съжаление усилията на медиците са се оказали без резултат.\r\nПричините и обстоятелствата за смъртта на детето не са известни. Назначена е съдебно-медицинска експертиза, каза още директорът на здравното заведение.\r\nОт полицията в Кюстендил казаха, че няма данни за насилствена смърт. Екип на МВР е бил на местопроизшествието веднага след получения сигнал от болницата. \r\nОт там допълниха, че детето не е живеело в блока, в който е намерено. То е било в асансьора с велосипеда си.", "date": "2018.09.18", "title": "10-годишно дете – мъртво в асансьор в Кюстендил"}
{"url": "https://www.dnes.bg/balkani/2018/09/18/v-gyrciia-zapochvat-masovo-da-butat-nezakonni-postroiki.388034", "text": "Мащабна акция по разрушаване на незаконни строежи в Гърция започва днес. След област Атика днес стартира бутане на вили и къщи в цялата страна, строени на забранени зони на брега на морето и в защитени горски райони. \n\r\nИзтече и законният срок, в който собствениците имаха право да обжалват. Много от тях направо приеха решението на компетентните комисии по контрол на строителството, защото грубо са нарушили закона, предаде БНР.\n\r\nЗа островите в Йонийско море и за Пелопонес в списъка с подлежащи на разрушение са 1816 частни вили и къщи. Багерите започват от днес да разрушават първо незаконните постройки на брега на морето.\n\r\nЗаместник-министърът на околната среда Сократис Фамелос призна: “Справяме се с това, което 40 години не е направено. Съжаляваме, че не приложихме досега мерките, за да не плащаме с човешки живот“.\n                    \n                    \n                \r\nОсновната причина за смъртта на 99 души при пожара в Мати е незаконното строителство. Гръцките медии посочиха случаи, в които въпреки съдебни решения за разрушаване на сгради изпълнението е било блокирано над 15 години под натиск на политически партии.\r\n ", "date": "2018.09.18", "title": "В Гърция започват масово да бутат незаконни постройки"}
{"url": "https://www.dnes.bg/usa/2018/09/18/nad-20-sa-jertvite-na-uragana-floryns-v-sasht.388118", "text": "Много райони в югоизточните Съединени щати остават наводнени след преминаването на урагана \"Флорънс\", взел до момента най-малко 23 жертви и причинил щети, които може да достигнат милиарди долари, предаде Франс прес.\n\r\nОчаква се стихията, вече понижена до тропическа депресия, да се отклони на североизток и да изсипе силни дъждове над вече залетите от вода Северна и Южна Каролина и в западната част на щата Вирджиния, предупреждават метеоролозите.\n\r\nВластите се опасяват от появата на свлачища, от скъсване на язовирни стени и ново излизане на реки от коритата им.\n\n\r\n\"Това е историческа буря, която продължава, в някои райони най-тежките наводнения тепърва предстоят\", предупреди на пресконференция губернаторът на Северна Каролина Рой Купър. \"Това е огромно бедствия за нашия щат\", добави той.\n                    \n                    \n                \r\nГубернаторът потвърди смъртта на 17 души в Северна Каролина. Смъртта на още шестима бе потвърдена от властите в Южна Каролина.\n\r\nНад 480 000 домакинства бяха без електричество вчера сутринта според службата за обществена сигурност в Северна Каролина - най-тежко пострадалия от урагана щат, пише БТА. Нареждането за евакуация остава в сила в няколко окръга в щата.\n\r\nПовече от 300 души остават настанени в убежище на Червения кръст в кампуса на щатския университет близо до столицата на щата - Рали.\r\n ", "date": "2018.09.18", "title": "Над 20 са жертвите на урагана \"Флорънс\" в САЩ"}
{"url": "https://www.dnes.bg/obshtestvo/2018/09/18/na-pyrviia-ucheben-den-bez-cvetia-v-pomosht-na-boian.388115", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nВиртуални букети вместо живи цветя получиха учителите на средно училище \"Св. Патриарх Евтимий\" в Пловдив. \r\nАкцията е част от кампанията \"Да помогнем на Боян да живее\". За лечението на страдащото от левкемия момче е необходима сумата от 150 хил. евро, пише .\r\nИнициативата на набирането на средства е на преподавателя от училището Мая Пелтекова. След като разбира, че синът на нейни колеги е болен от левкемия, тя започва кампания за набиране на средства. \r\nТя решава на първия учебен ден децата да подарят виртуални цветя със снимки в интернет, а отделените за букети суми отиват в помощ на Боян.", "date": "2018.09.18", "title": "На първия учебен ден без цветя... В помощ на Боян"}
{"url": "https://www.dnes.bg/sofia/2018/09/18/vijte-kyde-spirat-vodata-v-sofiia-v-sriada-19-septemvri.388132", "text": "На 19 септември 2018 г. (сряда), във връзка с изграждане на сградно водопроводно отклонение в кв. „Манастирски ливади“ се налага спиране на водоподаването от 09:00 до 21:00 часа на клиентите на „Софийска вода”, живеещи в района на:\r\nул. „Васил Стефанов“ , комплекс „Елизиум“.\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Васил Стефанов“.\n\r\nНа 19 септември 2018 г. (сряда), във връзка с реконсрукция на уличен водопровод на ул. „Половраг“, с. Лозен, се налага спиране на водоподаването от 09:00 до 21:00 часа на клиентите на „Софийска вода”, живеещи в района на:\r\nул. „Половраг“ между ул. „Блазна“ и ул. „Васил  Левски“.\n                    \n                    \n                \r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Половраг“ на кръстовището с ул. „Васил Левски“.\n\r\nНа 19 септември 2018 г. (сряда), във връзка с подмяна на хидрофорна уредба в жк. „Разсадника-Коньовица“ се налага спиране на водоподаването от 09:00 до 18:30 часа на клиентите на „Софийска вода”, живеещи в:\r\nбл. 81 и бл. 82.\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: пред бл. 82.\n\r\nНа 19 септември 2018 г. (сряда), във връзка с изграждане на сградно водопроводно отклонение на ул. „Козлодуй“, жк. „Банишора“, се налага спиране на водоподаването от 09:00 до 18:00 часа на клиентите на „Софийска вода”, живеещи в района на:\r\nул. \"Козлодуй\" от ул.\"Софроний Врачански\" до ул. \"Странджа\" и ул. \"Антим I\" от бул. \"Сливница\" до ул. \"Козлодуй\".\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. \"Козлодуй\" на кръстовището с ул.\"Софроний Врачански“.\n\r\nНа 19 септември 2018 г. (сряда), във връзка с прекъсване на уличен водопровод на ул. „Инж.Георги Белов“, кв. „Горубляне“, се налага спиране на водоподаването от 09:00 до 17:00 часа на клиентите на „Софийска вода”, живеещи в района на:\r\nжк. „Експериментален“, ул. „Инж. Георги Белов“ хлебозавод  „Елиаз“, „Флорина“, „Сомат“, „Загорка“, от бл. 38 до бл. 45 включително, ул. „Самоковско шосе“ , ул. „Стадион“ №2  от бл. 1 до бл. 35 включително и ул. „Цветна градина“ № 1, №3, №5.\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: пред бл. 27 и бл. 45.\n\r\nНа 19 септември 2018 г. (сряда), във връзка с прекъсване на сградно водопроводно отклонение на ул. „Брегалица“, кв. „Суходол“, се налага спиране на водоподаването от 09:00 до 17:00 часа на клиентите на „Софийска вода”, живеещи в карето между:\r\n ул. „Стоичко  Станиславов“ , ул. „Брегалница“, ул. „Щит“ , ул. „Околовръстен път“.\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Брегалница“ на ъгъла с ул. „Щит“.\n\r\nНа 19 септември 2018 г. (сряда), във връзка с изграждане на сградно водопроводно отклонение на ул. „Антим I“, жк. „Зона Б-5-3“, се налага спиране на водоподаването от 10:00 до 18:00 часа на клиентите на „Софийска вода”, живеещи в района на:\r\nул. „Пиротска“ от ул. „Антим I“  до ул. „Странджа“.\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Антим I“ на кръстовището с ул. „Пиротска“.\n\r\nНа 19 септември 2018 г. (сряда), във връзка със строително-монтажни работи на бул. „Сименовско шосе“, кв. „Витоша“, се налага спиране на водоподаването от 10:00 до 15:00 часа на клиентите на „Софийска вода”, живеещи в района на:\r\nбул. „Симеоновско шосе“ от бул.“Г. М. Димитров“ до ул.“Асен Разцветников“, ул „Тодор Кожухаров“, ул „Лея Иванова“, ул. 455, ул. „Димитър Шишманов“,  ул „Професор Васил Стоин“ и посолство на Сирия.\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: бул. „Симеоновско шосе“ на кръстовището с ул. „Димитър Шишманов“.\n\r\nНа 19 септември 2018 г. (сряда), във връзка с подмяна на сградно водопроводно отклонение на ул. „Шарл Шампо“, кв. „Манастирски ливади“, се налага спиране на водоподаването от 10:30 до 17:30 часа на клиентите на „Софийска вода”, живеещи в района на:\r\nул. „Шарл Шампо“ от ул. „Костенски водопад“ до ул. „Акад. Георги Наджаков“ \r\n„ул. „Акад. Георги Наджаков“ и ул. „409-та“.\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Акад. Георги Наджаков“ на ъгъла с ул. „409-та“.  \n\r\nРемонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.\n\r\nЗасегнатите от прекъсването на водата, могат да получат повече информация от Телефонния център на “Софийска вода” АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx .\n\r\n“Софийска вода” АД предварително се извинява на своите клиенти за причинените временни неудобства!\n\r\nИнтернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.\r\n ", "date": "2018.09.18", "title": "Вижте къде спират водата в София в сряда, 19 септември "}
{"url": "https://www.dnes.bg/televizia/2018/09/18/igra-na-tronove-nai-dobyr-serial-na-emi.388117", "text": "\n Сериалът \"Игра на тронове\" на американската кабелна телевизия Ейч Би О (HBO) бе удостоен с награда Еми за най-добър драматичен сериал на 70-ата церемония за наградите Еми, която се проведе снощи в театъра \"Майкрософт\" в Лос Анджелис, предадоха световните агенции.\r\nЗа трети път \"Игра на тронове\" получава наградата Еми в тази категория. Отличието е смятано за еквивалент на Оскарите. Филмът имаше общо 22 номинации. Той победи в битката за най-добър драматичен сериал продукциите \"Американците\", \"Короната\", \"Историята на прислужницата\", \"Странни неща\", \"Западен свят\" и \"Това сме ние\".\r\n                    \n                    \n                В категорията за най-добър комедиен сериал отличието грабна \"Прекрасната г-жа Мейзъл\" на Амазон - история за еврейска съпруга, мамена и изоставена от мъжа си, която започва нов живот и поражда скандал. Продукцията победи в надпревара с комедийните сериали \"Атланта\", \"Бари,\" \"Чернеещ,\" \"Успокой топката\", \"Блясък\", \"Силициевата долина\", \"Непобедимата Кими Шмит\".\r\nВ категорията за най-добър минисериал победи продукцията на канала Еф Екс \"Убийството на Джани Версаче\".\r\nВ актьорските категории британската актриса Клеър Фой получи наградата Еми за най-добра актриса в драматичен сериал за ролята й на младата кралица Елизабет Втора в драматичния сериал \"Короната\". Сериалът на стрийминг канала Нетфликс стана трамплин за 34-годишната актриса, участвала преди това в британски телевизионни филми, пише БТА.\r\nБританският актьор Матю Рис бе удостоен с \"Еми\" за най-добър актьор в драматичен сериал за ролята му в \"Американците\" - сага за съветските шпиони от КГБ в САЩ през Студената война, чийто шести и последен сезон завърши през пролетта.\r\nТанди Нютън получи Еми за най-добра актриса в поддържаща роля в драматичен сериал за ролята й в \"Западен свят\". Наградата \"Еми\" за най-добър актьор в поддържаща роля в драматичен сериал бе присъдена на Питър Динклидж за ролята му в \"Игра на тронове\".\r\nВ актьорските категории за комедийни сериали за най-добра актриса бе обявена Рейчъл Броснахън за \"Прекрасната г-жа Мейзъл\". За най-добър актьор в комедиен сериал бе отличен Бил Хейдър за \"Бари\". Хенри Уинклър получи отличието за най-добър актьор в поддържаща роля в комедиен сериал за \"Бари\". Алекс Борстейн получи отличието за най-добра актриса в комедиен сериал за \"Прекрасната г-жа Мейзъл\".\r\nПри минисериалите за най-добър актьор бе обявен Дарън Крис за \"Убийството на Джани Версаче\", а за най-добра актриса Реджина Кинг за \"Седем секунди\". В поддържащите роли там бяха отличени Джеф Даниълс и Мерит Уивър за минисериала \"Забравени от бога\".\r\nЗа режисура за драматичен сериал бе отличен Стивън Долдри за \"Короната\", а за комедиен сериал Ейми Шърман-Паладино за \"Прекрасната г-жа Мейзъл\".\r\nТова бяха 70-ите награди Еми, връчвани от Академията за телевизионно изкуство и наука на САЩ. Церемонията се открои обаче не толкова с наградите, колкото с предложение за брак, отбелязва Франс прес.\r\nГлен Уайс досега е имал 13 статуетки Еми, но почти е неизвестен извън Холивуд. Сега той получи 14-ата награда Еми за режисурата му на последната церемония за наградите Оскар. При излизането си на сцената за получаване на наградата той се обърна към приятелката си с думите: \"Питаш се защо не ми харесва да те наричам мое гадже? Защото искам да те наричам моя съпруга\".\r\nПосле под погледите на разчувстваните дами в залата, той предложи брак на приятелката си, като й поднесе халката на майка си, починала преди две седмици.\r\nМалко след това на сцената се качи Матю Рис, за да получи своето отличие и каза, че неговата приятелка в живота и на екрана Кери Ръсел му е казала, че ако и той й отправи предложение за брак, тя ще го удари.\r\nЛюбопитното бе, че по време на церемонията не беше споменат Доналд Тръмп. Това се случва за първи път на наградни церемонии, откакто той бе избран за президент. Досега всяко раздаване на награди в САЩ бе повод за критики по негов адрес.\r\nКато цяло на церемонията за наградите Еми големите победители бяха каналите Нетфликс и Ейч Би О, които получиха по общо 23 отличия в различни категории, отбелязва Ройтерс. Досега Ейч Би О в продължение на 16 години печелеше най-много награди Еми. \r\n ", "date": "2018.09.18", "title": "\"Игра на тронове\" – най-добър сериал на \"Еми\""}
{"url": "https://www.dnes.bg/stranata/2018/09/18/uchiteli-uchenici-stroiteli-55-uchilishta-oshte-v-remont.388127", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nУчебната година започна с пълна скорост. И докато някои ученици прекрачиха праговете на училищата си, то други нямаха този късмет. От 1000 учебни заведения, които се ремонтират в страната, 55 посрещнаха учебната година все още в ремонт. \r\nВ 29 български общини се изпълняват интегрирани планове за градско възстановяване и развитие. Кметовете на много градове изпълняват програмата с основни ремонти на учебните заведения. Някои, обаче, не успяха да приключат до старта на учебната година. \n\n\r\n\"Даже и общините да си бяха избрали фирмите изпълнители през март или април, тогава строителите няма как да влязат в училищата. Първата възможност е в края на юни. От началото на юни почти във всички общини срокът на договора за изпълнение и приключване на ремонтните дейности е в рамките на 6 месеца\", обясни председателят на НСОРБ Хасан Азис пред . \r\n                    \n                    \n                По неговите думи организацията, която са направили в общините е била добра, защото ремонтите, които се извършват предполагат по-тежки строителни процеси и само за 3 месеца са успели да създадат условия за нормален учебен процес.\r\n\"Учене по време на строителство не означава, че учениците ще се разминават с майсторите. Във всяко едно от училищата се направи организация, така че децата физически ще са ограничени от строителните площадки\", заяви Хасан Азис\r\nЗам.-председателят на НСОРБ сподели още, че общините ще искат увеличаване на субсидиите за капиталови разходи до 110 млн. лева, като 80 млн. лева ще отидат само за общинската пътна мрежа.\n\r\n ", "date": "2018.09.18", "title": "Учители, ученици, строители... 55 училища още в ремонт "}
{"url": "https://www.dnes.bg/index/2018/09/18/receptata-dnes-pechena-siomga-s-klenov-sirop.388013", "text": "\r\n¼ чаша кленов сироп\r\n2 супени лъжици соев сос\r\n1 скилидка чесън, пресован\r\n¼ супена лъжица чеснова сол\r\n1/8 супена лъжица черен пипер\r\n500 г филе от сьомга\r\n \r\n\r\n \r\nВ малка купа смесете кленовия сироп, соевия сос, чесъна, чесновата сол, черния пипер. Разбъркайте.\r\n \r\nПоставете парчетата сьомга в йенска тава за печене. Покрийте със сместа с кленовия сироп. Похлупете с капак и мариновайте за около 30 минути. Обърнете месото и мариновайте за още 30. \r\n \r\nЗагрейте фурната на 200 градуса. Печете рибата без фолио за 20 минути. След това покрийте и печете за още 10. \r\n \r\n", "date": "2018.09.18", "title": "Рецептата Dnes: Печена сьомга с кленов сироп"}
{"url": "https://www.dnes.bg/stranata/2018/09/18/kolelo-kormilo-asansior-trygva-pritiska-10-godishno-izdyhva.388138", "text": "10-годишно почина при нелеп инцидент, случил се снощи в асансьор на блок в Кюстендил.\r\nПо първоначални данни детето било на урок в сградата. На излизане се качва в асансьора с колелото си.\r\nСекунди по-късно жена, която живее в блока, чува викове и незабавно подава сигнал на телефон 112.\n\r\nПо неофициални данни детето е поставило колелото си изправено и по диагонал на асансьора, като при тръгването на лифта, кормилото го притиска в областта на гърдите, съобщи bTV.\r\nЖителите на блока се обаждат и на асансьорен техник, който отива на място и отваря вратите на асансьора.\n\r\nЗа жалост, детето е открито мъртво, но въпреки това е откарано в спешния център в града, където медици се борят за живота му в продължение на над час.\r\n                    \n                    \n                Назначена е съдебно-медицинска експертиза, от полицията в Кюстендил са категорични, че няма данни за насилствена смърт.\r\nЕкип на МВР е бил на местопроизшествието веднага след получения сигнал от болницата.\n\r\n ", "date": "2018.09.18", "title": "Колело, кормило, асансьор тръгва, притиска... 10-годишно издъхва"}
{"url": "https://www.dnes.bg/notifikacii/2018/09/18/goliamata-birma-otprashil-v-chujbina-malkata-birma-se-krie-u-nas.388105", "text": "Евлоги Станоев, известен с прякора Голямата Бирма, е напуснал България през уикенда в неизвестна посока.\n\r\n, баща и двама синове - Евлоги и съответно Георги и Антон Станоеви, са официално обявени за издирване и обвинени задочно заради канала за цигари, разбит в Пловдивско. Това стана ясно на брифинг на спецпрокуратурата вчера.\n\r\nЗа Георги, известен като Малката Бирма, и Антон няма данни да са напускали страната и най-вероятно се укриват от властите тук, твърди \"\". \n                \n                \r\nСлед акцията, при която през август бяха ударени цигарени заводи в Дупница, Горна Оряховица и Тутракан, както и цехове в Калугерово и Варна, вече обвинени са 9 души. Сред тях не е майката в семейството - Лидия Станоева.\n\nСпоред прокуратурата Станоеви стоят зад 4 фабрики за незаконни цигари - в Тутракан, Дупница, Горна Оряховица и с. Ясен (Плевенско). По груби сметки на разследването месечният оборот от фабриките бил около 10 млн. лв. \n\r\n\"Трима от групата са обвинени в Пловдив за държане на акцизни стоки без бандерол. Останалите шестима (сред които и Бирмите - б.а.) са се занимавали с финансирането на фабриките, осигурявали са помещенията чрез подставени лица, на името на чиито фирми са наемани сградите с машините и съоръженията за производството и нарязването на тютюна\", разкриха от прокуратурата. И обясни, че фабриките били устроени така, че работниците да не излизат от тях, тъй като не им липсвало нищо от външния свят.\n\r\nВ петък разследващи са ходили в свиленградските села Студена и Дервишка могила край турската граница. Действали по сигнал, че в с. Студена Бирмите имали и друга фабрика за нелегални цигари. След претърсване на селскостопански постройки и сгради в двете села, собственост на Станоеви, полицаите не са открили нещо, свързано с разследването. Те обаче се натъкнали на обор с крави. С него основно се занимавал Антон Станоев, той наемал работници и следял дали си изпълняват задълженията.", "date": "2018.09.18", "title": "Голямата Бирма отпрашил в чужбина, Малката Бирма се крие у нас"}
{"url": "https://www.dnes.bg/obshtestvo/2018/09/18/cheren-hliab-ili-cherni-zabradki-boris-iii-se-nujdae-ot-reabilitaciia.388081", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Фигурата на Цар Борис Трети се нуждае от пълна реабилитация. Той е пълна противоположност на баща си Фердинанд като поведение и като манталитет. Това коментира в \"Операция История\" по Bulgaria ON AIR известният ни историк академик Георги Марков.  \n\r\n\"Голяма е заслугата на царя България да не бъде въвлечена в гибелния огън на Втората световна война. Той лавира между Германия, Англия, СССР с една цел - да спаси народа си от пряко участие във войната. В едно село му се оплакват, че ядат черен хляб, а той им отвръща \"по-добре черен хляб отколкото черни забрадки\". Може би тези думи обобщават най-точно неговата политика, да не даваме жертви в новата война, да няма нови \"черни забрадки\", коментира академик Марков.  \n                    \n                    \n                \r\nСъдбата на България е решена със самото избухване на Втората световна война. Когато Мусолини е разбит в Гърция, германската армия е решена да премине пред България. Фелдмаршал Лист казва буквално - \"Ако българите се съпротивляват, ще ги окупираме за 72 часа, ако не се съпротивляват, ще стигнем до гръцката граница за 48 часа.\"  \n\r\nПри по-късните договорки между Сталин, Чърчил и Рузвелт ние попадаме в сферата на съветските интереси. Истината е че Западът просто ни предава на Сталин. Такъв е цинизмът на голямата политика, когато големите решават вместо малките. Сходната е съдбата и на Полша въпреки героичната й борба срещу германците, въпреки милионите, които загиват за полската кауза, тя също е предадена на СССР.\n\r\n ", "date": "2018.09.18", "title": "Черен хляб или черни забрадки? Борис III се нуждае от реабилитация!"}
{"url": "https://www.dnes.bg/blizak-iztok/2018/09/18/ruski-voenen-samolet-il-20-izchezna-nad-sredizemno-more.388106", "text": "Руски военен самолет Ил-20 с 14 военнослужещи изчезна над Средиземно море в хода на нападение на изтребители Ф-16 на израелските военновъздушни сили срещу обекти в сирийската провинция Латакия, предаде ТАСС, като цитира руското министерство на отбраната.\r\nСъдбата на руските военни е неизвестна.\n\r\n\"На 17 септември, около 23 ч. московско време, при връщане в авиобазата Хмеймим над Средиземно море, на 35 км от крайбрежието на Сирия изчезна връзката с екипажа на руски самолет Ил-20\", заяви представител на министерството. \"Самолетът е изчезнал от радарите в хода на нападение на четири израелски самолета Ф-16 срещу сирийски обекти в провинция Латакия\", добави той.\r\n                    \n                    \n                \"В същото време руски радиолокационни средства за контрол на въздушното пространство засякоха изстрелване на ракети от намиращата се в същия район френска фрегата \"Оверн\". Командването на руската военновъздушна база Хмеймим организира операция за издирване и спасяване\", добави представителят на руското министерство на отбраната, цитиран от ТАСС. \n\r\nСъединените щати смятат, че самолетът е бил свален по невнимание от сирийската зенитна артилерия, заяви американски представител, цитиран от Ройтерс.\r\n(БТА)", "date": "2018.09.18", "title": "Руски военен самолет Ил-20 изчезна над Средиземно море"}
{"url": "https://www.dnes.bg/zvezdi/2018/09/18/dimityr-rachkov-na-46-liubimec-ot-teatyra-i-malkiia-ekran.388029", "text": "\n\r\nНа днешния 18 септември рожден ден празнува един от най-обичаните съвременни актьори – Димитър Рачков. Роден през 1972 година в Бургас, той завършва НАТФИЗ през 1995 г. в класа на проф. Димитрина Гюрова и проф. Пламен Марков.\n\r\nРаботил е в сливенския драматичен театър \"Стефан Киров\", варненския драматичен театър \"Стоян Бъчваров\" и в Малък градски театър \"Зад канала\". От 1998 г. е част от трупата на Народния театър \"Иван Вазов\".\n\r\nНа телевизионния екран добива популярност с участието си в Клуб НЛО в края на 90-те години, а в наши дни е познат като един от водещите на предаването „Господари на ефира“, както и на риалитито „Като две капки вода“. Участва и в няколко български филма.\n                    \n                    \n                \r\nБъдещият актьор е геодезист... поне според специалността си в гимназията. Средното си образование завършва в ПГ по САГ ,,Кольо Фичето'' в Бургас.\n\r\nЗапочва актьорската си кариера в сливенския драматичен театър, където работи от 1996 г. до 1998 г.\n\r\nПървата му голяма награда в театъра идва през 1999 година. Тя е за най-добра мъжка роля за \"Зидарите и попа\" на Театралните празници \"Благоевград`99\".\n\r\nНосител на награда \"Аскеер\" 2000 за изгряваща звезда за ролята си „Самолетът беглец“.\n\r\nПочетен гражданин на град Твърдица от 2013 г.\n\r\nИма син – Димитър Рачков – младши от брака си със своята колежка Христина Апостолова.\n\r\n ", "date": "2018.09.18", "title": "Димитър Рачков на 46: Любимец от театъра и малкия екран"}
{"url": "https://www.dnes.bg/stranata/2018/09/18/rotvailer-nahapa-jena-v-park-stopankata-mu-izbiaga.388107", "text": "Ротвайлер нападна и нахапа 45-годишна жена в малък парк в комплекс \"Възраждане\" в Бургас. Стопанката на агресивното куче пък избягала след инцидента, съобщава \"Монитор\".\n\r\nПострадалата Аделина Арсова разхождала в парка своя домашния любимец и докато почиствала изпражненията на кучето си, минаващият наблизо ротвайлер се е нахвърлил безпричинно върху нея. \n\r\nЖивотното, което е било на каишка, но без намордник е захапало ръката на жената близо до лакетната става. Острите му зъби са разкъсали кожата и мускула и са се впили до костта. Свидетели на драмата са станали четирима души, които са минавали случайно през парка. \n\r\n\"Жената много се изплаши, започна да крещи от болка и ужас, а стопанката на кучето само го прибра и буквално избяга без изобщо да се заинтересува как е жената, дали има нужда от помощ\", разказаха очевидци.\n                    \n                    \n                \r\nОт полицията потвърдиха за инцидента и уточниха, че вече се работи по издирването на стопанката на ротвайлера. По описание, дадено от пострадалата и от другите очевидци, тя е млада жена, с тъмна коса, подстригана на средно дълга черта. Била е облечена с бяла спортна блуза и черен клин. ", "date": "2018.09.18", "title": "Ротвайлер нахапа жена в парк, стопанката му избяга "}
{"url": "https://www.dnes.bg/zvezdi/2018/09/18/emigrantite-vyv-fermata-si-osnovaha-taino-bratstvo.388108", "text": "Първото обединение в новия сезон на \"Фермата\" вече е факт, но засега то е само в рамките на единия отбор – този на емигрантите.\n\r\nПо инициатива на установилия се във Франция Симеон, нашенците, живеещи в чужбина, си направиха тайно братство, целта на което е да се подкрепят срещу \"общия враг\". А поне засега това явно са представителите на тукашните българи. \n\r\nСекссимволът в новия сезон \"Съединение\" обяви, че иска съотборниците му да следват максимата: \"Един за всички, всички за един\".\n\r\n\"Искам отборът да се държи като ламя с много глави. Ако някой злепоставя отбора, да го изядем. Защото като сме единни, сме силни\", призова Симеон. \n                    \n                    \n                \r\nСъотборниците му определено нямаха нужда от много убеждения, за да се съгласят с предложението му, а младата учителка Нина от Лондон искрено помоли всички да са единни поне до официалното съединение на двата отбора в шоуто.\r\nСлед първите 4 седмици на риалитито тукашни и емигранти би трябвало да заживеят под един покрив.", "date": "2018.09.18", "title": "Емигрантите във \"Фермата\" си основаха тайно братство"}
{"url": "https://www.dnes.bg/temida/2018/09/18/razsledvat-direktor-na-plevensko-shkolo-za-tech-na-pari.388109", "text": "Директорът на спортното училище \"Георги Бенковски\" в Плевен - Пламен Георгиев, е бил уволнен след съмнение за източване на хиляди левове държавни пари чрез фиктивни спортни лагери, обучения и ремонти. След множество сигнали, спортното министерство открило куп нередности, съобщава Нова тв. \n\r\n\"Той искаше да подписваме фалшиви документи и да лъжесвидетелстваме\", каза учителят по футбол Ботьо Ботев. Ученици пък свидетелстват, че за почти пълен курс на обучение в училището, не са отишли на нито един лагер.\n\r\nАсен Митев е ученик в 12-и  клас. По документи той и съучениците му от двете футболни паралелки, са ходили на тренировъчен лагер в Горна Оряховица две поредни години. Отново  по документи, лагерите са продължили по 10 дни. Момчетата обаче твърдят, че в същото време са се намирали в Плевен. Подали са сигнал в прокуратурата.\n                    \n                    \n                \r\nСигнал е подал и треньорът по футбол Милко Гаврилов, който според списъка, изготвен от директора, е водил футболистите и на двата лагера. Но докато на хартия пишело, че бил в Горна Оряховица, учителят твърди, че е водил занятия в Плевен.\n\r\n\"Когато този уж лагер се е провеждал, аз съм си записал в дневника, че съм бил на лагер в град Плевен. Децата са се хранили в стола тук. Той в неговия кабинет ми каза: \"Подпиши ми, защото без командировъчно за дадения лагер, той не може да съществува\". Аз отказах, разбира се. Както и да го сметнем, по-малко от 5 000 лв. този лагер не може да струва за едната и за другата година, ако е минимум по 20 лв. на човек на ден\", разказва Гаврилов.\n\r\nОт спортното министерство нямат представа колко пари са изхарчени за лагерите, тъй като отчети нямало.\n\r\nУчители твърдят, че пари се източвали и за фиктивни обучения. По документи, четирима от тях са били на тридневен курс във Велико Търново през септември миналата година. Храната и престоят им излезли по 165 лв., без командировъчните. И по време на това обучение, вместо във Велико Търново, треньорите твърдят, че са водили часове в Плевен. \n\r\nОт министерството уволнили Пламен Георгиев, започнало е и раследване. Георгиев започнал да изнася кашони с документи, изтрил и записи от охранителните камери, твърдят източници на телевизията. Полицията вече е запечатала кабинета му.", "date": "2018.09.18", "title": "Разследват директор на плевенско школо за теч на пари"}
{"url": "https://www.dnes.bg/stranata/2018/09/18/zov-za-pomosht-ot-facebook-izcheznala-e-18-godishna.388110", "text": "Младо момиче е изчезнало в Димитровград. Нейни приятелки сигнализираха в социалните мрежи и отправиха зов за помощ към всеки, който има някаква информация да се свърже с полицията.\r\n\"Изчезнало е момиче на име Силвия Петрова, град Димитровград, ученичка в ПМГ на 18 г. Момичето е високо и слабо с тъмна коса и светли очи. Последно е видяна в събота по обяд. При информация съобщете в полицията! Благодарим!\", гласи призивът им.", "date": "2018.09.18", "title": "Зов за помощ от Facebook: Изчезнала е 18-годишна"}
{"url": "https://www.dnes.bg/zvezdi/2018/09/18/iznenadvashto-nora-nedkova-izgonena-ot-vip-brother.388111", "text": "Нора Недкова се сбогува първа с къщата на VIP Brother, след като бе изгонена от зрителите след първите номинации. Плеймейтката вбеси всички свои съквартиранти с нечистоплътност, а мнозина се изказаха доста неласкаво за топките косми от изкуствената й коса и следите от пудра и грим по шкафчета. Отделно тя бе обвинена, че яде и не почиства след себе си. \r\nТова й донесе категоричното първо място по брой номинации. \r\nЗа самата Нора пък единственото важно нещо се оказа да изглежда винаги гримирана и с прическа и дори се разсърди, че е извикана в изповедалнята без да е довършила контурирането с фон дьо тен по лицето си. \r\nЗаедно с нея номинирани за изгонва не бяха още Валентин Кулагин, Божана, Атанас Колев, Папи Ханс и Диона, която бе наказана заради нарушаване на правилата.\r\n                    \n                    \n                \"Съжалявам, че не можах да покажа малко повече от себе си. Ваня Костова е единствения достоен участник в тази игра\", заяви Нора при напускането си.\r\nБългария се променя, възкликна Божана, която също като останалите съквартиранти остана учудена от избора на зрителите. Къщата остана без плеймейтка, а за тази роля може да спори Ричард, който също се държи като примадона.\r\nЖелаещият да го разпознават по улиците фитнес треньор показа снощи и беден речник, след като призна, че не знае какво означава \"инфантилен\". \r\nДори и след разясненията той не можа да разбере значението на думата, която явно не фигурира сред познатите му термини като тежести, лежанка, дъмбел и др.\r\nНаско Колев пък бе обявен за най-скучния участник от коментаторите на шоуто.\r\n ", "date": "2018.09.18", "title": "Изненадващо: Нора Недкова изгонена от VIP Brother"}
{"url": "https://www.dnes.bg/kino/2018/09/18/burgas-domakin-na-festival-za-istorichesko-dokumentalno-kino.388140", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        От 19 до 22 септември Бургас ще бъде домакин на първия Международен фестивал за историческо документално кино. Филмите са селектирани предварително от комисия. Те ще се оценяват от жури на световно ниво. \n\r\n\"Сред финалистите са ленти от Италия, Русия, Сърбия, САЩ, Холандия, Норвегия, България, копродукция между Естония, Германия и Финландия\", каза в студиото на продуцентът и член на журито на фестивала Мартичка Божилова.\n\r\nТя сподели още, че събитието ще се проведе в три части, които ще се състоят на три различни места в морксия град.\n\r\nВ експозиционния център \"Флора\" ще бъде официалната конкурсна програма, в която ще се състезават селектираните заглавия. \n                    \n                    \n                \r\nСпециалната програма, посветена на 100 години от края на Първата световна война, ще бъде в Културния център \"Морско казино\", а на откритата сцена \"Охлюва\" в Морската градина в три поредни вечери ще бъдат излъчени три от най-добрите филми от световното документално кино.", "date": "2018.09.18", "title": "Бургас домакин на фестивал за историческо документално кино"}
{"url": "https://www.dnes.bg/obshtestvo/2018/09/18/radev-dade-skypite-sydebni-taksi-na-konstitucionniia-syd.388137", "text": "Законността не е услуга, която правовата държава предоставя на гражданите, а необходимо условие за нейното съществуване.\r\nС този аргумент президентът Румен Радев сезира Конституционния съд по повод разпоредби от Закона за  изменение и допълнение на Административнопроцесуалния кодекс.\n\n\r\nПрезидентът наложи вето на поправките, но то бе преодоляно от депутатите. Тогава и от левицата се заканиха да сезират КС.\r\nВ искането се подчертава, че видът и размерът на съдебните такси не съответстват на социално-икономическите условия, на равнището на доходите и на инфлационните процеси в страната. При съпоставка на размера на простите такси до и след приемането на ЗИД АПК се установява, че увеличението им е 14 пъти за физически и юридически лица и 74 пъти за юридическите лица с нестопанска цел.\r\n                    \n                    \n                Те ще затруднят обжалването на административните актове от гражданите и юридическите лица, а оттам и конституционно прогласеното право на защита, изтъква президентът.\r\nДържавният глава оспорва и разпоредби, според които се въвежда  принципът на закрити заседания по дела, подсъдни на тричленни  състави  на Върховния административен съд като втора инстанция. Според него това  не  съответства на Конституцията и на международни договори, в които  публичността на съдебните заседания е съществен принцип на  правораздаването.\r\nПрезидентът оспорва още въведените правила за родовата и местната  подсъдност по административни дела. Тези правила създават препятствия  пред правораздаването за гражданите и организациите и не осигуряват  по-лесен, по-бърз и по-евтин достъп до правосъдие. Поради това те не  съответстват на принципа на правовата държава и на правото на защита.\r\nПравото на оспорване на административен акт, както и правото на касационно оспорване на първоинстанционно съдебно решение, са средства за защита на гражданите и юридическите лица срещу порочен държавен юридически акт. Премахването на касационната инстанция в съдебните производства по административни дела отслабва тази защита, което е недопустимо, когато става въпрос за конституционно прогласени права, изтъква още президентът.", "date": "2018.09.18", "title": "Радев даде скъпите съдебни такси на Конституционния съд"}
{"url": "https://www.dnes.bg/index/2018/09/18/piian-poliak-vyzkrysna-v-morgata-i-prodylji-da-pie.388126", "text": "Пиян мъж от полския град Шемяновице Шльонске бил изпратен в моргата, където обаче дошъл на себе си и продължил да пие. Това съобщава сайтът \"Новости из Польши\", цитиран от Лента.ру.\r\nЧовекът се връщал от купон и изгубил съзнание на улицата. Минувач извикал бърза помощ. Дошлият лекар го сметнал за мъртъв и изпратил тялото в моргата. \r\nГрешката била разкрита от охранителя в моргата. Вниманието му било привлечено от странни звуци, идващи от хладилната камера. Той отворил хладилната камера и видял, че покойникът е \"възкръснал\", трепери от студ и моли за одеяло. \r\nВъпреки препоръките на лекарите мъжът решил да не остава в болницата. Той се облякъл, извикал си такси и казал да го откарат вкъщи. По пътя обаче премислил и се върнал на купона. По думите му си струва да се пийне за връщането от мъртвите. \r\nСрещу лекаря, който погрешка е констатирал спиране на сърцето, е започнало разследване.", "date": "2018.09.18", "title": "Пиян поляк \"възкръсна\" в моргата и продължи да пие"}
{"url": "https://www.dnes.bg/obrazovanie/2018/09/18/profesiia-uchitel-kakvo-nakara-edin-mlad-programist-da-vleze-v-chas.388112", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nНад 4000 учители ще се пенсионират през тази година според данни на Синдиката \"Образование\" към КТ \"Подкрепа\". В същото време младите преподаватели остават едва 1% от общия брой на учителите.\r\nНа фона на всичко това екип на се срещна с един младеж, решил да напусне частния бизнес и да влезе в класната стая като учител.\r\nНиколай Гинчев е възпитаник на шуменското училище \"Панайот Волов\". Няколко години, след като напуска класната стая, той се връща отново в нея, но този път – като учител по информатика.\r\nЗавършил е компютърни технологии и доскоро е работил в спедиторска фирма. Сега обаче приема предизвикателството на работата с деца.\r\n                    \n                    \n                Смяната на естеството на работа не притеснява бъдещия учител. Той дори очаква с нетърпение първите си часове.\r\nЗа да привлече вниманието на учениците, Николай е решил да заложи на новите технологии в часовете. Но е категоричен, че те не са всичко. Затова ще държи и на класически умения като правопис и математика.\n\r\n ", "date": "2018.09.18", "title": "Професия учител: Какво накара един млад програмист да влезе в час?"}
{"url": "https://www.dnes.bg/science/2018/09/18/astronomi-otkriha-nai-bavniia-pulsar.388145", "text": "Астрономи от Франция, Холандия, Великобритания, РЮА, Австралия и Русия откриха необичаен пулсар, чийто период на завъртане е 23,5 секунди, съобщава сайтът arXiv.org. Това го прави най-бавният идентифициран от учените подобен обект.\n\r\nОсвен това по-рано се смяташе, че пулсари с толкова дълъг период на завъртане е невъзможно да съществуват.\n\r\nДосега периодите на завъртане на всички известни пулсари бяха в диапазона между 1,4 милисекунди (за най-бързите от тях) и 12,1 секунди (за най-бавните). \n\r\nСред инструментите за търсене на тези обекти е гигантският радиотелескоп \"Аресибо\", но откриването на бавни пулсари е затруднено поради наличието на нискочестотен \"червен\" шум. Алгоритми, използвани за премахване на шума, намаляват чувствителността към дългопериодични пулсари, а продължителността на наблюденията на даден обект често не е повече от няколко минути. Бавно завъртащи се пулсари често са откривани по високоенергийното им излъчване.\n                    \n                    \n                \r\nПулсарът PSR JO250+5854 е открит с помощта на мрежата от антени LOFAR (LOw Frequency ARray) и е наблюдаван посредством телескопи, сред които радиотелескопът \"Грийн Банк\" и космическата обсерватория \"Суифт\". Учените установили, че пулсарът се намира на разстояние около 1,6 килопарсека (над 5000 светлинни години).\n\r\nЗависимостта между периода на завъртане на пулсара и забавянето на скоростта му показва, че PSR JO250+5854 се намира зад т.нар. линия на смъртта, когато радиоизлъчването на неутронна звезда би трябвало да е преустановено.\n\r\n Един от хипотетичните механизми, свързани с възникване на радиовълни, е появата на частици и античастици в полюсите на пулсара, във вакуум, където електричното и магнитното поле не са ортогонални и могат да поддържат голяма разлика между електричните потенциали. Но при дълъг период на завъртане разликата между електричните потенциали вече е недостатъчна за поява на радиовълни.\n\r\nСпоред друг модел, част от енергията, изразходвана за забавяне на завъртането на пулсара, може много ефикасно да бъде използвана за поява на радиоизлъчване. Така се създава долина на смъртта, в която обекти като PSR JO250+5854 могат да съществуват, преминавайки традиционната линия на смъртта. Следователно е възможно да съществуват и други пулсари с изключително бавен период на завъртане.  \r\n/БТА/\r\n ", "date": "2018.09.18", "title": "Астрономи откриха най-бавния пулсар"}
{"url": "https://www.dnes.bg/rusia/2018/09/18/zaplahata-moskva-nato-da-pogledne-na-iztok.388144", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nЗачестилите военни учения в Русия породиха опасенията на източните страни членки на НАТО. Моето мнение е, че НАТО трябва да повиши своя възпиращ и отбранителен потенциал по източните си граници, за да не остави никакви изкушения на Русия да нахлуе в някоя страна от военния съюз. Това каза ген. Съби Събев, бивш военен представител на България в НАТО, пред \r\n\"Русия обявява официално, че нейната доктрина е отбранителна, но тя изгражда много сериозен настъпателен потенциал, който се забелязва и от неспециалистите. Голямата модернизация на ракетно-ядрения потенциал, развитието на съвременно бронетанково въоръжение и артилерийско въоръжение показват, че страната изгражда настъпателен потенциал\", коментира експертът.\n\n\n\r\n                    \n                    \n                Според Събев Русия няма да се поколебае да използва този потенциал, както се случи в Украйна през 2014 г.\r\nТой коментира и мащаба на учението \"Восток 2018\".\r\n\"Военното учение \"Восток 2018\" е най-голямото по мащаб. Обявено е, че то обхваща 14 млн. кв. км площ, като територията на Русия е 17 млн. кв. км. В него участват 297 хил. души от военните сили на Русия, 3200 души от Китай и една рота от Монголия\", оцени той.\n\r\nВоенните експерти знаят, че тези цифри са завишени, тъй като пряко ангажираните войски на полигоните са значително по-малко, уточни бившият военен представител на България в НАТО.\r\nСъбев смята, че е необходимо Кремъл да разреши вътрешните проблеми в страната, вместо да изразходва ресурси за военни учения.\r\n\"Съмненията на експерти дали е нужно изразходването на ресурси за подобни широкомащабни учения се засилват, докато населението в Русия протестира срещу обявената пенсионна реформа\".\r\nТой отбеляза, че Москва изпраща послание и към северните държави.\r\n\"Едно от посланията на военното учение е срещу северните страни. По този начин Русия показва, че ще доминира в Арктика, защото ученията обхващат Северния ледовит океан и Тихия океан\".\r\n ", "date": "2018.09.18", "title": "Заплахата Москва? НАТО да погледне на Изток!"}
{"url": "https://www.dnes.bg/obshtestvo/2018/09/18/generali-v-spor-za-edin-glavsek-osvobojdavaneto-formalno.388146", "text": "\n\r\nСъгласувателната процедура за освобождаването на Младен Маринов от поста главен секретар на МВР е формална, настоя премиерът Бойко Борисов по време на годишната среща на Американската търговска камара с кабинета.\n\n\n\r\nБорисов изтъкна, че става дума за волеизявление на Маринов, затова счел, че няма необходимост за съгласуване с президента Румен Радев. Името на новия главен секретар обаче щяло да бъде съгласувано с държавния глава.\r\n\"Както от командващ ВВС ставаш президент – кой да те спре? Ние можехме тогава да не го освободим по тази логика, но… главният секретар иска да стане министър… Какви мотиви да напиша? \"Моля, подпишете, защото той иска да стане министър\". Добре, ще напишем и това. Но считам, че е формално. И взехме решение, приехме оставката на Министерския съвет и изпратихме на Президентството\", разясни премиерът.\r\n                    \n                    \n                Борисов допълни, че казал на депутатите от ГЕРБ да изчакат разписване на указа, \"за  да не предизвикаме втора буря\". Винаги съм уважавал и президентската  институцията, и хората в нея\", каза той.\r\nБорисов обясни и решението на Министерския съвет тазгодишната делегация в  ООН да бъде оглавявана от него, а не от президента, както е било в  последните години.\r\nПремиерът искал да разкаже в речта си за  големия успех на българското европредседателство.\r\n\"Аз не съм вярвал, че  ще се справим толкова добре. Без нито един инцидент и нито една издънка.  Прекрасни срещи имахме и във формата 16+1\", коментира Борисов и  наблегна на това, че Сърбия и Косово са си стиснали ръцете именно по  време на нашето председателство.\r\nПрез американските фирми той подчерта добрите условия за бизнес у нас.\r\n\"Спомням си по време на един от предишните ми мандати безработицата беше 12% и това беше най-коментираната тема. Сега тя е под 5%. Винаги има изкушения от популисти да изхарчат веднага парите - ние избрахме друг модел. В първата тройка сме в Европа по външен дълг. САЩ знаете колко имат. БВП расте, трайни са тенденциите, защото голяма част от инвестициите са в производство\", похвали се Борисов.\r\nТой заяви и че компромиси в борбата с контрабандата не се правят, което позволява увеличение на бюджетните заплати от догодина. \"На олигарсите не им харесва, разбунтуваха се\", коментира премиерът. ", "date": "2018.09.18", "title": "Генерали в спор за един главсек! Освобождаването – формално"}
{"url": "https://www.dnes.bg/notifikacii/2018/09/18/bylgarite-kato-iaponcite-ima-li-recepta-za-dylgoletie.388131", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nБългария отново бе поставена на последно място в ЕС. Тъжна статистика на Евростат сочи, че страната ни е с най-ниска продължителност на живота. Средната продължителност на живота у нас е 78 години за жените и 71 за мъжете.\r\nСпоред Световната здравна организация основната причина за това е стресът в ежедневието, който е по-голям патогенен фактор дори от пушенето. Освен това, друга причина за ниската продължителност на живота в страната са обездвижването и нерационалното хранене. \r\n\r\n\"Храната е избор и човек трябва спрямо неговите необходимости да консумира определени обеми на продукти. Количествата са тези, които са вредни. Пърженето не е толкова вредно, колкото вредно се използва вкъщи. Има много възможности тази технология да се отстрани от нашия бит\", коментира от своя страна шеф Георги Иванов пред . \r\n                \n                Япония е смятана за отличник, щом стане дума за продължителност на живота. Каква е тайната на дълголетието? Вижте в интервюто на Милена Енчева с председателя на Световната медицинска асоциация д-р Йошитаке Йококура:\r\n\"Японците с тяхната философия за живот са в мир с всичко около тях. Успели са чрез здравословното хранене, базирано на свежи продукти, да достигнат философия на хранене, която им позволява да бъдат дълголетници\", обясни шеф Иванов. \r\nЗдравословното му меню включва кисело мляко, мед и ябълки. Той подчерта, че яйцата са много важен продукт, който в днешно време трябва да се консумира. И отбеляза, че хората трябва да придобият хранителна култура, да разпознават продуктите и да правят правилен избор, а не да се объркват от етикетите и цената.\n\r\n ", "date": "2018.09.18", "title": "Българите като японците! Има ли рецепта за дълголетие?"}
{"url": "https://www.dnes.bg/politika/2018/09/18/obeshtanie-ot-1-iuli-dogodina-pensiite-skachat-s-5-7.388136", "text": "От 1 юли 2019 г. пенсиите в страната ще се вдигнат с 5,7%, обяви министърът на труда и социалната политика Бисер Петков. \r\nТаванът на пенсиите също ще бъде увеличен до 40% от средния доход за страната т.е. 1040 лв.\r\nПо повод предстоящата тежка зима с по-високи сметки, Петков коментира, че у нас заплатите са едни от най-бързо растящите в цяла Европа, но тъй като базата е ниска и това увеличение не се усеща достатъчно от хората.\r\nОтносно втория стълб за пенсионно осигуряване, за който стана ясно, че средният размер на партидите е около 3000 лв., Петков коментира, че това не е изненадващо. \r\n\"Голяма част от осигурените лица имат кухи партиди, защото по тях не постъпват средства\", уточни той пред bTV.\n\n\n\r\n                    \n                    \n                По думите му са предвидени различни опции за изплащане на натрупванията, включително когато са прекалено малки суми – да могат да бъдат изтеглени наведнъж.\r\n\"Темата за увеличението на бюджетните заплати винаги е актуална в бюджетната процедура\", коментира Петков заложеното увеличение от 10% на заплатите в държавния сектор. \r\n\"Това е една осъзната стъпка, която имаше своите индикации и това е справедлив подход\", каза Петков.\r\n\"Проектът на закона за социалните услуги ще промени коренно регулациите и има две ключови думи – достъпност и качество\" – така социалният министър обобщи готвеният закон за хората с увреждания.\r\nЗнаете, темата предизвика големи протести и палаткови лагери на майките на деца с увреждания.\r\nПетков уточни, че в законопроектът се предифинират самите социални услуги и дейности, както ще има по-голяма възможност за избор на доставчици на тези услуги.\r\n\"Регламентирана е и една нова услуга, която се нарича заместваща грижа – тя е за лицата, които полагат грижи за хора с увреждания и позволява в рамките на годината полагащият грижи временно да се освободи от това ако се налага да постъпи в болница, или иска да вземе кратък отдих, или не е в състояние да полага тази 24-часова грижа\", коментира Петков.\r\nТой уточни, че при използването на тази услуга, даденото лице с увреждане ще бъде настанявано във временен център.\r\nБисер Петков коментира и новата агенция, която ще следи за качеството на социалните услуги. \"Целта е превенция на настъпващ риск\", каза той.\r\nМинистърът уточни, че предвидените допълнителни средства в бюджета са 244 млн. лв. и се надява тази сума да бъде утвърдена от финансовото министерство.", "date": "2018.09.18", "title": "Обещание: От 1 юли догодина пенсиите скачат – с 5,7%"}
{"url": "https://www.dnes.bg/football/2018/09/18/v-leverkuzen-ne-e-priiatno-da-gostuvash-na-ludogorec.388134", "text": "\"Всеки познава тези отбори. Много е неприятно да им гостуваш. Пожелавам си с победа в Разград да си възвърнем самочувствието за битките в Бундеслигата\", заяви футболистът на Байер Леверкузен Свен Бендер преди мача от първия кръг в груповата фаза на Лига Европа срещу Лудогорец.\n\r\nГерманският тим гостува в България за среща с доминатора в родния футбол през последните 7 години в четвъртък от 22:00 часа. Преди нея Байер загуби и трите си двубоя от началото на сезона в Бундеслигата и заема последното място в нея. При загуба в Разград треньорът Хайко Херлих може да загуби поста си.\n\r\nСпортният директор на \"аспирините\" Руди Фьолер съще се надява гостуването в България да повлияе оздравително на отбора.\r\n                    \n                    \n                От Лудогорец пък пуснаха информация относно организацията около мача, а УЕФА избра доста любопитен съдия за двубоя с Леверкузен. Става дума за 44-годишния италианец Паоло Мацолени. Негови помощници ще бъдат Алесандро Костанцо и Алберто Тегони, докато зад вратите ще са Марко ди Бело и Пиеро Джакомели. По професия Мацолени е антиквар и е родом от Бергамо. В цялата си кариера до момента има 365 мача на всякакво ниво, в които е показал 103 червени картони.\n\r\nТова прави средно по едно изгонване на 3 мача, докато при повечето съдии цифрата е по един червен картон на 6 мача. До момента италианския арбитър няма никакъв досег с българския футбол, като не ни е свирил нито на клубно, нито на национално ниво.\n\r\n", "date": "2018.09.18", "title": "В Леверкузен: Не е приятно да гостуваш на Лудогорец  "}
{"url": "https://www.dnes.bg/notifikacii/2018/09/18/podpiinal-bez-knijka-s-kradena-kola-i-v-ulichen-stylb.388133", "text": "Шофьор без книжка, с краден автомобил и с 1,52 промила алкохол в кръвта се блъсна в уличен стълб.\r\nКатастрофата е станала на улица във врачанското село Галиче в 4:30 ч., съобщиха от Областната дирекция на МВР във Враца.\r\nПолицейски служители установили катастрофирал в стълб от уличното осветление лек автомобил \"Шкода Октавия\", управляван от 32-годишен мъж от село Попица.\r\nМъжът бил неправоспособен водач, който шофирал след употреба на алкохол. Убити и ранени - няма.\r\nУстановено е, че автомобилът е откраднат от частен имот в село Хърлец, където бил паркиран с оставен на таблото контактен ключ.\r\nВодачът е задържан в ареста на РУ-Бяла Слатина за 24 часа. Образувано е бързо производство.\r\n ", "date": "2018.09.18", "title": "Подпийнал, без книжка, с крадена кола и в уличен стълб"}
{"url": "https://www.dnes.bg/knigi/2018/09/18/dylgouhi-prikliucheniia-s-prosto-spas.388061", "text": "Комиксовият герой - белият заек вече е добре познат в социалните мрежи и има близо 70 000 последователи във  Facebook, а вече оживя и на хартия с книгата на Стен Дамянов \"Просто Спас\".\r\nПо случая авторът има специално съобщение до всички свои приятели: \"Скъпи гадове, минаха три години от съществуването ми в мрежата. Крайно време беше зъбливият ми автор да реши да разкаже моя история в повече от една страница. \"Творбата\" проследява една крива история с мен, Куме и досадния ни малоумен приятел-тeпeгьоз Бори, и ще бъде представена на 27-и септември 2018 г. от  19.30 ч. в \"Терминал 1\" (ул. Ангел Кънчев” 1). Заповядайте на нашето дългоухо парти, където ще посрещнем един чаровен създател и едно кисело творение.\r\n                    \n                    \n                Ще проверим може ли да оживее Спас из окопите на ул. \"Граф Игнатиев\", какво най-много го вбесява, както и дали Стен Дамянов е преодолял легендарната си сценична треска.  Ще поканим и някои стари познайници, ще се посмеем здраво с приключенията на героите и ще раздаваме четирилистни детелини. Вратите се отварят от 19.00 ч.\", гласи поканата.\r\nВ първото книжно издание на \"Просто Спас\" героят отдавна е оставил зад себе си хубавите детски времена на невинни игри и забавления. Един ден обаче миналото го вика при себе си – стар приятел има нужда от помощ.\r\nЗа беда точно този приятел е твърдо уверен, че има на своя страна Бог, Националната лотария и четирилистните детелини. Все неща, които могат да вбесят Спас до крайност.\r\nА на всичкото отгоре му предстои да преживее кошмарна нощ, в която животът му постоянно ще виси на косъм.  Спас ще има нужда от всяка възможна помощ. Дори да не вярва в нищо. Защото страшни неща могат да се случат в гората.", "date": "2018.09.18", "title": "Дългоухи приключения с \"Просто Спас\""}
{"url": "https://www.dnes.bg/notifikacii/2018/09/18/prostreliaha-v-glavata-policai-v-sofiia-kontakten-e.388158", "text": "Полицай от Трето районно полицейско управление в София е прострелян в главата.\r\nПо непотвърдена информация, униформеният се е отзовал на сигнал, получен в полицията. След като пристигнал на адреса, е бил прострелян. Инцидентът станал в кв.\"Илинден\".\r\nСпоред БНТ  униформеният е бил изпратен на адрес за осигуряване на принудително лечение на психично болен, който обаче го е прострелял.\r\nИзвършителят е задържан.\r\nРаненият полицай е настанен в \"Пирогов\". При приемането си в болницата той е бил контактен.", "date": "2018.09.18", "title": "Простреляха в главата полицай в София, контактен е"}
{"url": "https://www.dnes.bg/balkani/2018/09/18/kato-biliana-platno-beleshe-da-izbelim-obraza-na-makedoniia.388129", "text": "\"Да приближим Охрид още повече до Европа и от балкански да бъде провъзгласен за европейски Йерусалим, по примера на \"Биляна платно белеше\" всички ние да избелим образа на нашата Македония. На 30 септември масово да гласуваме \"за\" да вървим заедно напред. \"За\" европейска Македония и европейски Охрид\", призова снощи македонският премиер Зоран Заев в Охрид, където се състоя митинг, организиран от \"Излез за европейска Македония\", съобщават вестниците в Скопие.\n\r\nКакто и на 8 септември 1991 година, когато страната и бъдещето призоваваха към акция, по същия начин референдумът на 30 септември е призив към действие и наш патриотичен дълг, подчертал Заев, цитиран от вестник \"Нова Македония\".\n                    \n                    \n                \r\n\"Слободен печат\" пише, че председателят на Европейския съвет Доналд Туск чрез видео послание на македонски се е обърнал към гражданите на Македония и обяснил защо всеки трябва да участва в референдума. В профила си в Twitter Туск призова гражданите на Република Македония да гласуват на референдума и да не пропуснат шанса, който им се предлага.\n\n\n\r\nВестник \"Вечер\", цитиран от БТА, съобщава, че лидерът на ВМРО-ДПМНЕ Християн Мицкоски се е срещнал с министъра на отбраната на Италия Елизабета Трента и италианския посланик Карло Ромео. На срещата било разговаряно за актуалната политическа ситуация в страната, евроатлантическата интеграция на Република Македония и референдума за договора с Гърция. Мицкоски подчертал, че за ВМРО-ДПМНЕ договорът с Гърция остава неприемлив и поставя държавата в незавидна ситуация. Мицкоски подчертал, че стратегическите цели на ВМРО-ДПМНЕ са интеграция на страната в ЕС и НАТО. Събеседниците се съгласили, че интеграцията на Република Македония в ЕС и НАТО е ключов фактор за стабилност в региона и е необходима подкрепа за извършването на реформи, което ще помогне за постигането на тези цели.\n\r\nВестник \"Вечер\" съобщава, че ерокомисарят Йоханес Хан изразил оптимизъм пред гражданите на Щип в дебат, който е част от кампанията за ЕС, че референдумът на 30 септември ще бъде успешен, а гражданите ще участват в референдума. Той посочил, че става дума за решение на гражданите, което те сами трябва да вземат и призовал младите хора да сторят това, тъй като става дума за европейското бъдеще на тяхната страна. Еврокомисарят изтъкнал, че референдумът е с консултативен характер и независимо от изхода по-голямото участие на избирателите ще даде на политиците по-ясен мандат в каква посока да мислят.", "date": "2018.09.18", "title": "Като \"Биляна платно белеше\" да избелим образа на Македония!"}
{"url": "https://www.dnes.bg/kino/2018/09/18/kinoto-kato-pyteshestvie-sys-sofia-biting-docs.388180", "text": "Отново в света на документалното кино ще ни отведе фестивала Sofia Biting Docs. Шестото издание стартира на  1 октомври и ще премине под мотото \"Спътник на душата\".\r\nВ рамките на събитието ще се състоят премиерите на два нови български документални филма: \"Пътят на Сантяго: Пътешествие на духа\" на Пламен Симеонов и \"Градината на Пресвета Богородица\" на Борислав Павлов.\r\nФилмът за поклонническия маршрут Камино ще открие фестивала на 1 октомври от 20 часа в Дома на киното. Пътят, който стотици хиляди извървяват всяка година, за да почувстват енергията на това магично приключение. История за хора, които вървят по пътя, за да намерят решение на душевните си терзания и да преоткрият себе си, поднесена с щипка хумор. Пътят, по който човек се обръща навътре, за да получи отговорите на сърцето си.\r\n                    \n                    \n                На 7 октомври в Дома на киното ще се състои премиерата на документалния филм за монашеския живот в Зографския манастир \"Градината на Пресвета Богородица\". Надникнете в най-старото монашеско общество, където женски крак не е стъпвал повече от 1000 години  – недостъпният полуостров Атон.\r\nМонасите вършат ежедневните си задължения – готвят, цепят дърва, чистят, рисуват икони и разсъждават върху чудесата, случващи се всеки ден като разказват историята на икона дошла в манастира по загадъчен начин преди 30 години.\r\nВ програмата на Sofia Biting Docs е и биографичният филм \"Йога: архитектура на спокойствието\" за един от най-уважаваните фотографи днес Майкъл О`Нийл, работил за списания като \"Fortune\", \"Vanity Fair\" и  \"Glamour\".\r\nЕдно лично премеждие преобръща живота му и той започва да следва пътя на духа си чрез йога. Заминава за Индия и Тибет, за да се срещне със своите духовни учители и йогини. \"Пътуването никога нямаше конкретна крайна цел, беше просто моят личен път в йогата. Пътят беше река, а целта беше да си във водата. Енергията течеше като поток във връзката ми с йога. Нужни са ни само малко спокойствие и тишина, за да съпреживеем тези неща.\"\r\nЕксклузивна прожекция по време на фестивала ще има филмът \"Strike a Pose\", който представя танцьорите от култовото турне на Мадона \"Blond Ambition\" 25 години по-късно. Някогашните момчета с амбиция  разкриват истината за живота си по време на турнето, и в годините след като вече не са част от екипа на Мадона. Един личен портрет, в който танцьорите намират сили да преглътнат егото си и откровено да споделят за паденията и възходите в живота си.\r\nSofia Biting Docs ще продължи до 10 октомври в салоните на Дома на киното, Културен център G8 и Евро Синема.\n\r\n ", "date": "2018.09.18", "title": "Киното като пътешествие със Sofia Biting Docs"}
{"url": "https://www.dnes.bg/notifikacii/2018/09/18/germanskite-lekari-zakliuchiha-piotyr-verzilov-otroven.388165", "text": "Антикремълският активист, който бе приет в неделя за лечение в Берлин, е много вероятно да е бил отровен. Това казаха днес на пресконференция германски лекари и добавиха, че няма опасност за живота на Пьотър Верзилов, предадоха световните агенции.\r\nЛекар от берлинската болница \"Карите\" каза, че няма данни Верзилов да е страдал от някаква болест.\n\n\r\nНегов колега допълни, че активистът е в интензивно отделение, откакто е пристигнал от Москва в Берлин, но няма опасност за живота му. По думите му лекарите в руската столица са положили добри грижи за него, преди да бъде откаран в Германия. Той каза, че симптомите са показателни за нарушения в част от нервната му система, която отговаря за вътрешните органи, пише БТА. \n                \n                \r\nТези симптоми включват загуба на зрение, слух и някои двигателни способности, казват приятели на Верзилов.\n\r\nОще не е ясно с какво вещество може да е бил отровен.\n\r\nВерзилов и три активистки на протестната пънк група \"Пуси райът\" бяха осъдени в Русия на 15 дни административен арест, след като нахлуха в полицейски униформи на терена по време на финалния мач от Световното първенство по футбол през юли. \n\r\n\"Пуси райът\" каза, че по този начин те са протестирали срещу полицейското насилие в Русия.", "date": "2018.09.18", "title": "Германските лекари заключиха: Пьотър Верзилов отровен!"}
{"url": "https://www.dnes.bg/stranata/2018/09/18/skypo-i-to-dvoino-domati-dini-vnosyt-opredelia-pazara-ni.388168", "text": "Цените на доматите и дините през тази година са двойни спрямо миналата. Килограм оранжерийни домати на едро в момента се предлага по 2,05 лева при 1,19 лева в началото на септември 2017 г., което е с близо 73% повече на годишна база, отчитат последните данни на Министерството на земеделието.\r\nПо-скъпо се търгуват и полските домати – с близо 31 на сто за година, като в момента се продават по левче на борсите при 75 стотинки през 2017 г. На пазарите цената на качествени розови домати стига 5,50 лв. за килограм.\n\r\nПри дините ръстът в цените е още по-голям – със 133% за година – от 0,21 лв. за кг в началото на септември 2017 г. до 0,50 лв. през тази. С 58 на сто е увеличението при пъпешите. Миналата година килограмът е бил 0,77 лв., а през тази – 1,22 лв. Нагоре са и цените на прасковите, ако миналата есен те са се предлагали по 0,95 лв. за кг, то през тази вече са 1,42 лв. за кг на едро или с близо 50 на сто нагоре.\r\n                    \n                    \n                Зимнината тази година ще ни излезе по-солена и заради чушките. При тях поскъпването е с 18 на сто за година и на едро се продават по 1,10 зелените и 1,23 – червените. Килограм картофи върви по борсите по 0,55 лв., което е с близо 8 на сто повече спрямо миналата есен, показват още данните на земеделското министерство.\n\r\nЕдинствено ябълките и гроздето се търгуват на по-ниска цена от миналогодишната – съответно с 26 и 10 на сто.\n\r\nЦените са високи, защото вносът определя пазара у нас, коментира пред “Труд” Слави Трифонов, председател на Съюза на градинарите в България. От Полша доматите идват по 70 стотинки за килограм, а в търговските вериги се продават по 2,50 лв., посочи той. Това повлича и цените на родното производство и българските домати се предлагат на пазара по 3,50-4 лева, което е 4 пъти над себестойността им, твърди председателят на съюза. Много често на пъпеши от Гърция например пише, че са от Долни Дъбник.\n\r\nСтатистиката на земеделското министерство отчита сериозен ръст във вноса на плодове и зеленчуци. От януари до май в страната са внесени 141,9 хил. тона пресни зеленчуци и 122,2 хил. тона пресни плодове – респективно с 6,4% и 23,3% повече на годишна база.\n\r\n\r\nНормално е тази година всички плодове и зеленчуци да са по-скъпи, защото ги няма. Догодина ще е още по-зле, заяви пред \"Труд\" Красимир Кичуков, зам. – председател на Управителния съвет на Българската асоциация на производителите на оранжерийна продукция. По думите му за по-високите цени причините са няколко – от една страна климатичните промени, които пречат на лятното производство на открито на зеленчуци. Затова и тази година корнишоните са скъпи и ги няма, даде за пример Кичуков.\r\nДругият фактор е липсата на работна ръка. Останаха само ромите да работят на полето, другите са 80-годишни баби, допълни той. Дори да се предлага по-висока надница, хора няма.\r\nТретата причина е пренасищането на пазара. \"Преди години продавахме замразени малини по 2,60-3,30 евро цена на доставка в Германия. Сега цената е едва 1,20 евро. При условие, че берачът иска 1,20 лв. на кг набран плод, как да предложим такава цена, при условие, че себестойността на продукта е 3,30-3,40 евро на кг\", обясни заместник-председателят на асоциацията.\n\r\nПо думите му над 80% от плодовете и зеленчуците на пазара у нас са вносни. Решение на проблема, според него, е субсидиите да се дават на тон реализирана продукция, а не на декар, както е в момента.\r\nС близо 31% нагоре е цената на хлебната пшеница тази година спрямо миналата, отчита земеделското министерство. Есента на 2017 г. тон се е продавал по 268 лева, а сега е 352 лева.\n\r\nПо-скъпото зърно вече се отрази на стойностите на брашното. В началото на септември средната цена на едро на брашно тип “500” за страната отбелязва повишение спрямо края на август.\n\r\nПо тържищата в страната цените на продукта са в широкия диапазон от 0,60 лв./кг във Враца до 1,07 лв./кг в София. Поскъпването на брашното вече се отразява и на хляба. В Пловдив цената на хляба се увеличи с 20%, а в Пазарджик – с 30 стотинки. Така 650 грама от най-масовия бял хляб и Добруджа, който досега се продаваше между 65 и 80 ст., вече се предлага по 85 ст. и левче.\r\nОт “Булгаргаз” искат увеличение на природния газ за последното тримесечие на тази година с около 14 на сто. Вчера от регулатора обявиха в доклад, че подкрепят исканото от газовото дружество поскъпване. Въпреки че шефът на КЕВР Иван Иванов не се ангажира с колко процента точно ще се вдигнат праното и топлата вода, практиката показва, че поскъпването на газа с 10 на сто се отразява на цените на топлото с между 5 и 10%.\n\r\nПоследното увеличение на газа беше от 1 юли. Тогава “Булгаргаз” поиска повишение от над 18% на синьото гориво, а Комисията за енергийно и водно регулиране разреши 10,81%.\n\r\nЗа потребителите това се отрази като топлинната енергия поскъпна със 7,33%, а токът – с 2%. Заради увеличените цени на ток, горива и храни националната статистика вече отчете най-високото поскъпване на живота у нас за последните няколко години – инфлацията достигна 3,5 на сто.", "date": "2018.09.18", "title": "Скъпо, и то двойно! Домати, дини... Вносът определя пазара ни"}
{"url": "https://www.dnes.bg/stranata/2018/09/18/mladeji-zaginaha-na-miasto-pak-krai-biala-slatina.388189", "text": "19-годишен от Плевен и 18-годишната му приятелка загинаха на пътя от Бяла Слатина за Габаре.\r\nМомичето било бременно в осмия месец според неин близък от Бяла Слатина, повикан от полицията на мястото на сблъсъка, съобщи .\n Газова бутилка на автомобила е гръмнала и е убила на място двамата, твърди очевидец на трагедията.\r\n\"Фолксваген голф\" първо се е блъснал в крайпътно дърво, а при удара двигателят му изхвърчал на метри. Газовата бутилка на колата се е взривила и убила на място двамата пътуващи. \r\nВ колата пътували още двама, които са пострадали при взрива и са приети в спешния център в Бяла Слатина.\r\nИнцидентът е станал около 14 ч. днес почти на същото място, на  което пиян нацели с колата си дърво и уби 2-годишно дете и 22-годишна  бремена жена в понеделник.\r\n ", "date": "2018.09.18", "title": "Младежи загинаха на място, пак край Бяла Слатина"}
{"url": "https://www.dnes.bg/stranata/2018/09/18/rozovo-flamingo-v-skali-krai-kiten-spasiha-go.388169", "text": "Розово фламинго оцеля след спасителна акция. Птицата е открита миналата седмица край Китен в тежко състояние, съобщиха от Районната инспекция по околна среда и водите в Бургас.\r\nФламингото е прибрано от крайбрежна скалиста зона край курорта от експерти на инспекцията.\r\nПри проверка на място експертите установили, че птицата е в тежко състояние, силно отпаднала, недохранена и трудно се изправяла на крака.\r\nФламингото веднага било транспортирано до ветеринарна клиника за оказване на медицинска помощ и в момента е в стабилно състояние.\r\nРИОСВ припомня, че розовото фламинго (Phoenicopterus roseus) е птица от семейство Фламингови. Живее край солени езера и морски лагуни.\r\nХрани се с планктон, червеи, миди, скариди, ларви на насекоми и други богати на каротиноиди храни, на които дължи розовия си цвят.\r\nПрез последните години се наблюдават единични екземпляри в България, в района на Атанасовско и Поморийско езеро.\r\n ", "date": "2018.09.18", "title": "Розово фламинго в скали край Китен! Спасиха го!"}
{"url": "https://www.dnes.bg/notifikacii/2018/09/18/pirogov-prostrelianiiat-policai-e-stabiliziran.388195", "text": "Състоянието на 34-годишния полицай, който беше прострелян по-рано през деня, е стабилно, обяви на брифинг изпълнителният директор на УМБАЛСМ \"Н. И. Пирогов\" ЕАД проф. Асен Балтов.\n\n\r\n\"Има огнестрелно нараняване в областта на лицето. Състоянието за момента е стабилно, извън опасност за живота е. Бяха предприети спешни реанимационни действия, беше направен скенер по спешност, за да се види какво е състоянието му. Няма засегнати кости\", обясни медикът.\r\nПо думите му това е огнестрелно нараняване, което изисква допълнително наблюдение, допълнителни хирургични интервенции и обработки, заради което пострадалият ще остане за лечение в \"Пирогов\".\r\n                \n                Полицаят бе прострелян с газов пистолет, преправен на боен. Два патрула \"Охранителна полиция\" и екип на Трето РПУ били изпратени на адрес в кв. \"Илинден\" по сигнал, подаден от майката на психично болен мъж.\r\nКогато тя отворила вратата на жилището, синът й насочил пистолет към нея. Жената успяла да се отдръпне, но той прострелял униформения в областта на главата.\r\n ", "date": "2018.09.18", "title": "\"Пирогов\": Простреляният полицай е стабилизиран!"}
{"url": "https://www.dnes.bg/politika/2018/09/18/ii-rund-za-denia-radev-kym-borisov-ne-stava-vypros-za-voina-a-za-zakona.388182", "text": "Президентът Румен Радев отвърна на премиера Бойко Борисов, като настоя, че не става въпрос за война между институциите, а за спазването на закона.\r\nТази сутрин министър-председателят отново настоя, че съгласувателната процедура за освобождаването на Младен Маринов от поста главен секретар на МВР е формална.\r\nПо думите му става дума за волеизявление на Маринов, затова счел, че няма необходимост за съгласуване с президента.\n\n\n\n\n\n\r\n\"Както от командващ ВВС ставаш президент – кой да те спре? Ние можехме тогава да не го освободим по тази логика, но… главният секретар иска да стане министър… Какви мотиви да напиша? \"Моля, подпишете, защото той иска да стане министър\". Добре, ще напишем и това. Но считам, че е формално\", разясни премиерът.\r\n                    \n                    \n                Борисов казал и на депутатите от ГЕРБ да изчакат разписване на указа, \"за да не предизвикаме втора буря\". \r\nБурята по оста \"Дондуков\" 1-2 не секва обаче вече втора седмица, а причината – бавенето на президентския указ за главсека на МВР, който е номиниран за министър.\r\n\"Законът не се коментира, а се спазва. Изглежда за правителството е непосилна задачата да спазят закона и това не е първият случай\", настоя днес пред журналисти държавният глава в Букурещ, след участието си в срещата на върха на инициативата \"Три морета\".\r\n\"Елементарно е и е много лесно, стига да се изпълни това, което повеляват нормативните документи\", посочи Радев, попитан дали има обозрим срок, в който е решил да подпише указа. \r\nТой добави, че винаги е отворен и готов за конструктивни решения. \r\n\"Дай Боже всекиму такава изолация. А когато хора разбират от всичко и успяват да коментират всичко - от недвижима собственост до външна политика, виждате резултатът какъв е\", коментира президентът твърденията на управляващите, че е изпаднал във \"външна изолация\".\r\nПопитан за сезирането от него на Конституционния съд по повод разпоредби от Закона за изменение и допълнение на Административно-процесуалния кодекс, президентът заяви, че мотивите му са много прости и ясни. \r\n\"Законността не е услуга, която правовата държава предоставя на гражданите, а условие за нейното съществуване\", коментира държавният глава, който смята, че редица разпоредби в предложението за изменение на АПК не съответстват на Конституцията.", "date": "2018.09.18", "title": "II рунд за деня, Радев към Борисов: Не става въпрос за война, а за закона!"}
{"url": "https://www.dnes.bg/cars/2018/09/18/audi-pokaza-elektricheskiia-si-krosouvyr.388174", "text": "В Сан Франциско се състоя световната премиера на първия сериен електромобил на Audi –кросоувъра e-tron. Моделът е оборудван с два електромотора, електрическо задвижване на четирите колела и уникална система за рекуперация на енергия с 3 режима на работа.\r\nДължината на Audi e-tron е 4902 мм, широчината - 1938 мм, а височината – 1664 мм. Така по габарити електрическият кросоувър се разполага между моделите Q5 и Q7. В салона има място за 5 пътника, а обемът на багажника е 600 литра.\n\r\nДизайнът на e-tron е в стила на другите кросоувъри на Audi. Сред особеностите е осмоъгълната решетка на радиатора с активни елементи, дневните светлини, напомнящи индикатори за зареждане, черни лайсни в долната част на вратите, указващи разположението на акумулаторите, а също така и задните светлини, символизиращи пълното зареждане на батериите.\n                    \n                    \n                \r\nСумарната мощноста на двата електромотора – по един на всяка ос, е 360 к.с. и 561 Нм въртящ момент. В режим overboost за 8 секунди мощността достига 408 к.с. и 600 Нм.\n\r\nУскорението от 0 до 60 мили в час (96 км/ч) отнема 5,5 секуди, а максималната скорост достига 200 км/ч. Заявеният пробег по новия цикъл WLTP е 400 км. Батерията с капацитет 95 кВт/ч се зарежда от стандартно зарядно с мощност 11 киловата за 8,5 часа. При използване на 150-киловатова станция – до 80% от акумулатора се пълни за 30 минути.\r\n\r\n ", "date": "2018.09.18", "title": "Audi показа електрическия си кросоувър"}
{"url": "https://www.dnes.bg/balkani/2018/09/18/turciia-zalovi-84-migranti-opitali-da-vliazat-v-bylgariia.388181", "text": "Група от 84 нелегални мигранти са заловени от турските власти край граничния град Къркларели при опит да се прехвърлят в България.\n\r\nВластите открили мигрантите, които се укривали в околностите на близките до българо-турската граница селища Демиркьой, Кофчаз и Бабаески. Те се били разделили на седем групи, състоящи се от мигранти от Иран, Пакистан, Ирак и Афганистан.\n\r\nВластите са задържали и един чужденец, който помагал за трансфера на групата към турско-българската граница. Не се съобщава името и националността на чужденеца.\n\r\nМигрантите са предадени на миграционните власти в Къркларели, предаде БТА.\n\r\nНапоследък почти не минава ден без съобщения за разкрити от турските власти значителни групи нелегални мигранти. Групите основно се насочват за нелегално преминаване на турско-българската граница в района на турско-българския ГКПП Дерекьой/Малко Търново.\n                    \n                    \n                \r\n\"Теренът е горист, селищата са отдалечени едно от друго и мигрантите се укриват докато се стъмни, за да се опитат да преминат нелегално границата с България\", посочи представител на областната Дирекция по миграция в Къркларели.\n\r\nПо думите му екипи на турската жандармерия, на която е поверена охраната на границите, денонощно извършват проверки в района, за да не допускат преминаването на нелегалните мигранти през границата.\n\r\nОт разпитите на заловените мигранти става ясно, че целта им не е да останат в България, а да преминат в европейските държави, допълни представителят на миграционните власти.\r\n ", "date": "2018.09.18", "title": "Турция залови 84 мигранти, опитали да влязат в България"}
{"url": "https://www.dnes.bg/zvezdi/2018/09/18/igrachi-pyrvata-kniga-na-pavel-kolev-i-icaka.388175", "text": "Павел Колев и Христо Стефанов - Ицака пускат на пазара първата си книга. Тя носи заглавието \"Играчи\" и ще бъде официално представена в големите градове на страната - София, Пловдив, Варна, Бургас, Плевен през септември и октомври.\r\nВ тази книга ще откриете всякакви суперидеи за добро настроение, посочват авторите. В съдържанието влизат идеи за парти игри, за приключения, футболни предизвикателства.\r\n \r\n\"Ще намерите Павел Колев и Ицака на всяка страница от тази книга, затова не пропускайте нито една! И не забравяйте: животът е игра\", казват любимците на тийнейджърите.\r\n \r\nНовата песен на влогърите излезе в началото на август.", "date": "2018.09.18", "title": "Играчи – първата книга на Павел Колев и Ицака"}
{"url": "https://www.dnes.bg/stranata/2018/09/18/babh-do-prokuraturata-v-boliarovo-ni-sabotirat.388153", "text": "Вече втори месец собствениците на местна ферма в град Болярово и техни  съмишленици не допускат специалистите на БАБХ на територията на  стопанството, като по този начин ги възпрепятстват да ликвидират  огнището на заразата и да спрат разпространяването на инфекцията, се  посочва в информацията.\r\nБългарската агенцията по безопасност на храните /БАБХ/ е изпратила писмо до главния прокурор Сотир Цацаров във връзка с организираното противодействие срещу ветеринарните власти в града, където беше констатирана чума по дребните преживни животни през юли, съобщават от агенцията.\n\n\n\r\n\"Адекватните мерки налагат унищожаване на всички дребни преживни животни в обекта в Болярово, основно почистване и дезинфекция\", обяснява изпълнителният директор на БАБХ д-р Дамян Илиев в писмо до главния прокурор и министъра на правосъдието Цецка Цачева.\r\n                    \n                    \n                От 18 юли 2018 г. - датата на опита за връчване на протокола, доказващ наличието на заболяване на животните, до днес на официалните ветеринарни лекари се отказва достъп до фермата и до животните по различни начини.\r\nТова е едно от най-сериозните нарушения на Закона за ветеринарномедицинската дейност, водещо до невъзможност за гарантиране здравния статус на животните в страната и безопасността им за населението, мотивира се в писмото д-р Илиев.\r\nТой моли да бъдат предприети действия, които да създадат възможност за прилагане на мерките за спиране на заразата. Също така настоява да се потърси административна и финансова отговорност от лицата, възпрепятстващи работата на ветеринарните власти.\r\n ", "date": "2018.09.18", "title": "БАБХ до прокуратурата: В Болярово ни саботират"}
{"url": "https://www.dnes.bg/crime/2018/09/18/arestuvaha-gorski-shefove-tyrguvali-s-dyrvesina-tehnika.388187", "text": "Спецпрокуратурата извършва претърсвания в служебни помещения в Регионална дирекция по горите – София и в Държавно горско стопанство – Своге. Претърсват се жилища в София и Своге, както и в база в село Батулия, община Своге, съобщиха от Прокуратурата.\r\nДействията на прокуратурата са в рамките на разследване срещу организирана престъпна група, състояща се от длъжностни лица в Държавно горско стопанство – Своге и ръководена от директора на Регионална дирекция по горите – София.\r\nГрупата е извършвала незаконен добив и търговия с дървен материал в периода от 2014 г. до настоящия момент. Налице са доказателства за извършени от организираната престъпна група кражби на части от специализирана горска техника, умишлен палеж на автомобил и държане на огнестрелни оръжия, без надлежно разрешение.\r\n                    \n                    \n                Към момента са задържани ръководителят - директор на Регионална дирекция по горите – София и четирима от членовете на организираната престъпна група, сред които са директорът на Държавно горско стопанство – Своге, двама горски стражари от ДГС - Своге и още едно лице.\r\nПри извършеното претърсване в базата в село Батулия, община Своге, стопанисвана от двама от членовете на групата, са открити и незаконно държани 5 пушки и голямо количество боеприпаси.\r\nДействията по претърсване и разпити на свидетели продължават и в момента. Повече информация по разследването ще бъде предоставена утре, уточниха от Прокуратурата.", "date": "2018.09.18", "title": "Арестуваха горски шефове – търгували с дървесина, техника..."}
