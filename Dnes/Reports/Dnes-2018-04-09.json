{"url": "https://www.dnes.bg/notifikacii/2018/04/09/youtube-sybiral-danni-na-deca-za-nujdi-na-reklamata.373097", "text": "Американски асоциации обвиниха днес YouTube и неговата компания \"майка\" Гугъл в събиране на лични данни на деца и използването им за \"прицелно насочване\" на рекламите. Според американските власти това е незаконна практика, предаде Франс прес.\r\nДвадесет и три организации за защита на правата на децата и на дигиталните права внесоха жалба в американския търговски регулатор - Федералната търговска комисия - настоявайки той да проведе разследване за тези практики. Според организациите Гугъл събира лични данни на непълнолетни в YouTube, въпреки че официално този сайт е забранен за лица под 13 години.\r\nСъбират се по-специално данни за местоположението на децата, за средството, чрез което те се свързват с интернет, или за телефонните им номера.\r\"Гугъл събира тези информации, без да информира предварително родителите, и ги използва, за да насочва реклами към децата навсякъде в интернет\", казват организациите.\r\nСпоред организациите тези практики са в противоречие със закон от 1998 г., който забранява сайтове, предназначени за деца или за които се знае, че са използвани от деца, да събират или да използват лични информации без съгласието на родителите.\r\nГоворител на YouTube каза, че защитата на децата и на техните семейства е приоритет на компанията. Той припомни, че компанията е инвестирала много в създаването на специално приложение за деца - YouTube Кидс. \r\nНовината за жалбата идва в контекста на нарасналото недоверие към интернет гигантите, по-специално Фейсбук, заради начина, по който те управляват личните данни на потребителите.\r\nУтре създателят и президент на Фейсбук Марк Зукърбърг ще отговаря на въпроси пред комисия на Сената, а в сряда пред комисия в Камарата на представителите заради скандала с личните данни на потребители на социалната мрежа, озовали се в ръцете на британската аналитична фирма Кембридж Аналитика. (БТА)\r\n ", "date": "2018.04.09", "title": "YouTube събирал данни на деца за нужди на рекламата?"}
{"url": "https://www.dnes.bg/akoshtete-vqrvaite/2018/04/09/zodiite-koito-sa-nai-privlekatelni-sa.372887", "text": "Докато някои биха казали, че най-важната красота не е външната, всъщност има ли наистина значение? Ако някой има прекрасна външност, не трябва ли да се възхищаваме на тази красота?\r\nКакто всеки от нас има своите предимства и недостатъци, така и всеки има своите привлекателни черти. Все пак, някои знаци в зодиака определено се отличават със своята физическа атрактивност. \r\nЕто кои са те. \r\nВъпреки, че фокусът е насочен към външната красота, Водолеите са привлекателни както отвътре, така и отвън. Външно те са изключително атрактивни в очите на околните, защото винаги са себе си и са независими. Тези качества им придават особен блясък и очарование. \r\nКои са останалите най-привлекателни зодии вижте в\r\n ", "date": "2018.04.09", "title": "Зодиите, които са най-привлекателни, са..."}
{"url": "https://www.dnes.bg/notifikacii/2018/04/09/krai-na-teroristite-edinaci-pochvat-da-se-pregrupirat-zashto.373077", "text": "Самостоятелните изпълнения на единаци терористи приключват. Това каза експертът по борба с тероризма Боян Чуков в ефира на bTV.\n\r\nПо думите му терористите единаци в момента се прегрупират и след време ще станем свидетели на атентати в Европа, зад които стоят цели организации от хора.\n\r\nПо повод нападението в Мюнстер, за което местните власти казват, че е дело на психично болен германец, Чуков каза, че имало данни, че нападателят е кюрд.\n\n\n\n\n\r\n\"Ако информацията се потвърди, това ще бъде първият случай на кюрд, който участва в терористичен акт в Западна Европа”, коментира Чуков. \n\r\n\"Често пъти не се дава цялата информация, защото тя ще има много лошо влияние върху обществото”, коментира още експертът по повод случая в Мюнстер.\r\nОтносно предполагаемата химическа атака в Дума в Сирия, Чуков каза, че и преди сме били свидетели на подобни постановки.\n\r\n\"Ако това беше химическо оръжие може ли да ми обясните тези хора без ръкавици и маски как не са засегнати”, коментира Чуков.\n\r\n\"Тези химически атаки се използват като претекст, след който следват определени действия.\n\r\nПо случая с отровените Сергей и Юлия Скрипал Чуков отново изрази съмнение да е използван нервнопаралитичен газ.\n\r\n\"Не е необходимо да си супер експерт и да не разбереш, че след като те оживяват и двамата, отделно нито санитарят, нито полицая са засегнати… Това може да е всичко друго, но не и газ”, коментира Чуков.", "date": "2018.04.09", "title": "Край на терористите единаци, почват да се прегрупират. Защо?"}
{"url": "https://www.dnes.bg/notifikacii/2018/04/09/shofior-na-mikrobus-zagina-na-pytia-ruse-shumen.373091", "text": "Шофьор на микробус загина на пътя Русе – Шумен, шосето в момента е затворено за извършване на оглед на местопроизшествието.\r\nИнцидентът е станал малко след 15,00 часа на околовръстното на Разград в участъка между двата входа за града – откъм Шумен и откъм Исперих. Самоличността на загиналия все още не е уточнена от служителите на реда.\r\nТурски ТИР, движещ се в посока Русе, се е блъснал в микробус \"Форд Трназит“ с разградска регистрация. По неизяснени до момента причини, микробусът е започнал да криволичи из пътя и се е ударил насрещно в ТИР-а.\r\nВодачът на микробуса е загинал на място. Към момента самоличността му не е изяснена.\r\nКатастрофата е станала на прав участък, между Исперихското кръстовище и кръстовището с улица „Добруджа“, където са входните пътища на Разград и към момента там движението е ограничено. Сигналът за инцидента е получен около 17.00 часа.", "date": "2018.04.09", "title": "Шофьор на микробус загина на пътя Русе – Шумен"}
{"url": "https://www.dnes.bg/obshtestvo/2018/04/09/u-nas-poharchili-sme-120-mln-leva-za-velikden.373089", "text": "Похарчили сме 120 милиона лева за четирите почивни дни само чрез разплащателни карти в България, показват данните на националния картов оператор “Борика”, цитирани от \"Труд\".\r\nСумата расте според данните от проучванията през миналите години, които отчитат около 100 милиона лева разходи, минали чрез транзакции.\r\nВ чужбина с карти от български банки са платени още 14 млн. лева през изминалите почивни дни. Припомняме, че по данни на Института за анализи в туризма близо 300 хиляди българи празнуваха извън страната, като повечето се насочиха към съседните Гърция, Македония и Сърбия.\r\nПо данни на “Борика” най-много пари сме похарчили с карта миналия петък, а най-малко на самия Великден. Само за празничната трапеза българите са заделили около 160 лева, а освен за храна сме плащали най-вече в курортите и заведенията.", "date": "2018.04.09", "title": "У нас: Похарчили сме 120 млн. лева за Великден"}
{"url": "https://www.dnes.bg/notifikacii/2018/04/09/severen-potok-2-rusiia-daniia-finlandiia-shveciia-germaniia.373093", "text": "Президентът на Русия Владимир Путин и канцлерът на Германия Ангела Меркел в телефонен разговор са потвърдили позициите на страните си по проекта \"Северен поток 2\", предаде ТАСС.\r\nПотвърдена е позицията на Русия и Германия по проекта за строителство на големия взаимноизгоден проект \"Северен поток 2\", съобщи пресслужбата на Кремъл.\r\nКъм края на март Германия вече е издала всички разрешителни за изпълнението на проекта на нейна територия. \r\n \"Северен поток 2\" е проект за разширяване на действащия газопровод \"Северен поток\", който свързва Русия и Германия по дъното на Балтийско море, заобикаляйки транзитните държави Украйна, Беларус, Полша и други източноевропейски и балтийски страни.\rТръбопроводът като цяло повтаря маршрута на \"Северен поток\" и преминава през изключителната икономическа зона и териториални води на пет държави - Русия, Финландия, Швеция, Дания и Германия. Дължината му е над 1200 км, а капацитетът - 55 млрд. куб метра газ годишно. Планира се съоръжението да бъде пуснато в експлоатация в края на 2019 година.\r\nУкраинският президент Петро Порошенко призова по-рано днес германските политици и предприемачи да преразгледат отношението си към проекта, тъй като по думите му транзитът на руски газ до Европа през Украйна е много по-изгоден.\r\nВ интервю, публикувано днес в германския в. \"Ханделсблат\", Порошенко нарича съоръжението \"политически подкуп за лоялност към Русия\" и отбелязва, че проектът няма съществени икономически основания. \r\n ", "date": "2018.04.09", "title": "\"Северен поток 2\" - Русия, Дания, Финландия, Швеция, Германия"}
{"url": "https://www.dnes.bg/obshtestvo/2018/04/09/da-posreshtnesh-velikden-v-lamarinena-baraka-vmesto-v-cyrkva.373092", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        От ламаринена барака до истински християнски храм – повече от 30 години жителите на Бяла посрещат всички християнски празници без истинска църква?\r\nОт години тъжни и  радостни ритуали и всички църковни празници се посрещат в малък  параклис, в който преди години е имало книжарница.\r\nЖителите и кмета на Бяла приемат построяването на нов параклис като своя лична кауза. И мечтата се сбъдва – на 27 юли храмът \"Свети Пантелеймон“ ще отвори врати и ще приеме първите миряни в своята света обител.\r\n\"Беше изчезнала надеждата, че жителите ще имат свой храм, но слава Богу това ще се случи“, казва кметът на града Димитър Славов.\r\nИ въпреки че църквата все още не открита, вече има записвания за различни религиозни ритуали.\r\nРазказът за вярата и градежа на храма - в репортажа на ", "date": "2018.04.09", "title": "Да посрещнеш Великден в ламаринена барака вместо в църква"}
{"url": "https://www.dnes.bg/notifikacii/2018/04/09/lavrov-moskva-nikoga-niama-da-se-ogyne-pred-ultimatumite.373095", "text": "Москва \"никога няма да се огъне пред ултиматуми\", заяви руският външен министър Сергей Лавров на среща с експулсираните заради случая Скрипал руски дипломати, предаде Франс прес.\r\n\"Знаете, че отвръщаме подобаващо. Никога няма да отстъпим пред ултиматуми, това не е езикът, който трябва да се държи с Русия\", заяви Лавров на предаваната по телевизията среща.\n\n\n\n\r\n\"Експулсирането по напълно измислени причини на 150 руски дипломати от почти 30 страни е безпрецедентна провокация, която няма нищо общо с насърчаването на международното сътрудничество\", добави той.\r\nОтравянето на бившия руски двоен агент Сергей Скрипал и дъщеря му Юлия в Южна Англия, което Лондон приписва на Москва, предизвика тежка дипломатическа криза между Русия и западните страни, довела до най-масовото взаимно експулсиране на дипломати в съвременната история, отбелязва АФП.\rОт експулсираните близо 150 руски дипломати 60 работеха в САЩ и трябваше да напуснат страната до 31 март.\r\n \"Американците реагираха като ученици\", заяви работилият повече от три години в руското посолство във Вашингтон Константин Рогозин. \"Обикновените хора (в САЩ) се отнасяха много добре с нас. Управляващите са много откъснати от народа\", добави той.\r\nСъстоянието на Скрипал и дъщеря му, което дълго време бе обявявано за критично, сега бързо се подобрява, съобщиха британските здравни служби.\r\n(БТА)\r\n ", "date": "2018.04.09", "title": "Лавров: Москва никога няма да се огъне пред ултиматумите!"}
{"url": "https://www.dnes.bg/politika/2018/04/09/borisov-ima-li-infrastruktura-shte-ima-prosperitet.373094", "text": "В тази толкова важна изборна година за Босна и Херцеговина по всякакъв начин ще се опитаме да помагаме за единството на държавата. На Балканите не може да подхождаме егоистично, проблем в която и да е държава засяга и другите, затова разчитам и на колегите за постигане на мир. Балканите имат нужда от мир, за да постигнат просперитет. Това коментира министър-председателят Бойко Борисов след срещата си с Драган Чович, член на Председателството на Босна и Херцеговина и домакин на 21-ия Международен икономически панаир в Мостар, съобщиха ог правителствената пресслужба.\r\nБорисов  е специален гост на изложението, което си поставя за цел да засили икономическото развитие чрез среща на бизнеса от региона със световни компании.\r\r\n                    \r\n                    В него ще участват и политически лидери от държавите от Западните Балкани, с които българският министър-председател ще проведе срещи.\n\r\nНа срещата на Бойко Борисов и Драган Чович са обсъдени двустранните отношения, пред които има неусвоен потенциал по общото изразено мнение, евроатлантическата перспектива на страните от региона и най-сериозният инструмент за гарантирането й – развитието на икономиката и на инфраструктурата, съобщават от МС.\n\r\n„Направим ли инфраструктурата, ще има и просперитет. Другото го пробвахме, не се получи“, посочи премиерът Борисов.\n\r\nСигурен съм, че нашият евроатлантически път е без алтернатива, категоричен беше и членът на Председателството на Босна и Херцеговина Драган Чович.", "date": "2018.04.09", "title": "Борисов: Има ли инфраструктура, ще има просперитет!"}
{"url": "https://www.dnes.bg/notifikacii/2018/04/09/iztoshteni-ste-18-polzi-ot-dobrata-driamka.372861", "text": "Изтощението от напрегнатото ежедневие и многобройните ангажименти може да ни налегне във всеки един момент. Следобедните часове са най-критични. Тогава много хора усещат неистова нужда да полегнат и да подремнат за малко, защото очите им се затварят, а мисълта им сякаш е спряла.\r\nИзследванията показват, че не само ще се почувствате по-добре веднага след една кратка дрямка, но и много неща ще се подобрят за вас в здравословен и практически план.\r\nДанните от изследване, проведено в Университета в Сан Диего, Калифорния под ръководството на доктор Сара Медник, сочат, че една кратка дневна дрямка в рамките на 20 до 90 минути преди 4 часа следобед увеличава умствените способности, намалява наднорменото тегло, подобрява сексуалната функция и настроението, пише rd.com.\r\r\nУвеличава бдителността и продуктивността на мозъка, което може да увеличи производителността на работното място до почти 100%.\r\nПодобрява мисловните процеси, прави преценката по-точна, а взимането на добри и правилни решения – по-лесно.\r\nУвеличава производителността.\r\nРегенерира клетките на кожата, което прави човек да изглежда по-млад.\r\nУвеличава сексуалното желание.\r\n", "date": "2018.04.09", "title": "Изтощени сте! 18 ползи от добрата дрямка"}
{"url": "https://www.dnes.bg/notifikacii/2018/04/09/izvinenie-az-syzdadoh-facebook-otgovoren-sym-za-zloupotrebite.373096", "text": "Основателят и главен изпълнителен директор на социалната мрежа Фейсбук (Facebook) Марк Зукърбърг призна пред Конгреса на САЩ, че компанията му не е направила достатъчно, за да предотврати злоупотреби, и поднесе извиненията си. Той заяви това в писмено изявление, чиито текст бе разпространен днес, информира Ройтерс. \r\n\"Сега е ясно, че не направихме достатъчно, за да предотвратим тези инструменти да бъдат използвани за причиняване на вреди\", посочва Зукърбърг в изявлението до комисията по енергетика и търговия на Камарата на представителите. \r\nВъзгледите ни за нашата отговорност не бяха достатъчно широки и това бе грешка, допълва той. \n\n\n\rТова бе моя грешка и съжалявам. Аз създадох Фейсбук, аз го управлявах и аз съм отговорен за това, което се случва, признава Зукърбърг.\r\nПредприемачът днес се среща с американски законодатели, преди утре да започнат двудневните му изслушвания пред Конгреса.\r\nФейсбук бе замесена в скандал, след като вестник \"Ню Йорк таймс\" съобщи, че британската компания Кембридж аналитика (Cambridge Analytica) е събрала личните данни на над 50 милиона потребители на социалната мрежа, за да разработи алгоритъм за анализ на политическите предпочитания на избирателите. (БТА)", "date": "2018.04.09", "title": "Извинение: Аз създадох Facebook, отговорен съм за злоупотребите"}
{"url": "https://www.dnes.bg/notifikacii/2018/04/09/lufthansa-anulira-za-utre-nad-800-poleta.373081", "text": "Германската авиокомпания Луфтханза (Lufthansa) обяви, че анулира над 800 полета утре, 10 април, заради стачката на служителите в държавния сектор, предадоха Франс прес и ТАСС.\r\nПо-рано днес синдикатът Ферди (Verdi) призова държавните служители да стачкуват през утрешния ден на четири германски летища - Франкфурт, Мюнхен, Кьолн и Бремен. Протестните действия могат да засегнат около 90 000 пътници.\r\nЛуфтханза уточни, че към стачката ще се присъединят служители по сигурността и наземното обслужване на летищата. \r\nСтачката е част от спора по заплащането в държавния сектор, който обхваща и компании за комунални услуги, детски градини и общински администрации, уточни АП.\r\nСиндикатът настоява за увеличение от 6 процента или най-малко 200 евро за близо 2,3-те милиона души, работещи в държавния сектор. (БТА)", "date": "2018.04.09", "title": "Lufthansa анулира за утре над 800 полета"}
{"url": "https://www.dnes.bg/obshtestvo/2018/04/09/nastroeniiata-u-nas-odobrenie-za-borisov-strah-ot-iadren-konflikt.373075", "text": "Над половината българи смятат, че в момента в света има реална опасност от глобален военен конфликт. Това сочат данни от експресен сондаж на \"Галъп интернешънъл\". \n\r\n62% оценяват, че премиерът Бойко Борисов се справя добре с външнополитически дейности като председателството на Съвета на ЕС и дипломацията. 30 процента са на обратното мнение, а останалите се колебаят. \n\r\nЯвно обществото ни одобрява по-скоро балансираните външни действия, които са характерни за Борисов, посочват от агенцията. Доказателство за това е и отношението към преговорите с турския президент Реджеп Тайип Ердоган. 62 процента приемат, че с него е необходимо да се преговаря, а 33 процента смятат, че преговорите с него са излишни.\r\n                    \r\n                    \r\nВ същото време обаче обществото ни явно продължава да очаква далеч по-ефективни и твърди действия срещу проблемите в страната и особено спрямо корупцията, смятат от \"Галъп интернешънъл\". Така например скорошните акции на прокуратурата в болници срещат практически единодушно одобрение - 93 процента.\r\n \r\nОказва се, че 53% от хората у нас смятат, че в момента има реална опасност от глобален военен конфликт. Това се равнява условно на 2.9 милиона пълнолетни българи от общо около 5.5 милиона трайно живеещи в страната. \n\r\nОбщо 34% от запитаните (близо 1.9 милиона души) пък смятат, че е по-скоро вероятно (28%) или е много вероятно (6%) в идните няколко години някоя от глобалните ядрени сили действително да използва ядрено оръжие. Все пак, мнозинството не очаква ядрен конфликт – общо 63% казват, че това е малко вероятно (44%) или и е изключено (19%), а останалите се колебаят. \n\r\nНа този все по-тревожен външен фон българите явно харесват балансираната външна политика. В същото време обаче искат и далеч по-безкомпромисна вътрешна политика. \n\r\nТова е втората част от резултатите от експресния сондаж по актуалните в последните седмици теми, проведен на 3 и 4 април сред 801 пълнолетни българи по телефона с ползване на панелна методика, която обезпечава достатъчна представителност на данните. Сондажът е независим от външно финансиране; максималното стандартно отклонение е с 3.5 при 50 процента дялове, отбелязват от агенцията.", "date": "2018.04.09", "title": "Настроенията у нас: Одобрение за Борисов, страх от ядрен конфликт?"}
{"url": "https://www.dnes.bg/eu/2018/04/09/britanci-vzemat-grajdanstvo-ot-es-zaradi-brexit.373082", "text": "Броят на британците, които са станали граждани на друга страна от ЕС, е нараснал повече от двойно през 2016 г. в сравнение с предишната след решението на Великобритания да напусне евросъюза, предадоха Ройтерс и ДПА, цитирайки данни на Евростат.\r\nВеликобритания трябва да напусне ЕС през март 2019 г. Както Брюксел, така и Лондон обещават да защитят правата на чуждестранните граждани, но Брекзитът породи несигурност за живеещите в други страни от ЕС около един милион британци.\r\nПрез 2016 г. 6555 британци са взели гражданство от друга страна на ЕС. Това е нарастване със 165 процента спрямо 2015 г., когато този брой е бил 2478 души.\r\nГражданите на ЕС могат да запазят първоначалния си паспорт, ако кандидатстват за друго гражданство в рамките на 28-членния съюз, отбелязва ДПА.\r\nПрез 2016 г. ЕС е дал гражданство на почти един милион души, най-много на мароканци, следвани от албанци, индийци, пакистанци и турци, сочат данните на Евростат. (БТА)\r\n ", "date": "2018.04.09", "title": "Британци вземат гражданство от ЕС заради Brexit "}
{"url": "https://www.dnes.bg/notifikacii/2018/04/09/toplo-vreme-e-da-pomislim-za-zashtita-ot-kyrlejite.372845", "text": "Какво представлява кърлежовият енцефалит? \r\nКърлежовият (далекоизточен) енцефалит е остро инфекциозно заболяване причинено от вирус, който засяга нервната система. Кърлежовият енцефалит е природно-огнищна инфекция, която се характеризира с токсиинфекциозен, менингеален и енцефалитен синдром, с изразени миелитни прояви (заболяване на гръбначния мозък) и поражение предимно на шията и раменния пояс. Протича тежко и е с висока смъртност.\r\n \r\nКаква е причината за възникването на кърлежовия енцефалит?\r\n \r\nПричинител на заболяването е вирус от сем. Flaviviridae. В съвременната класификация този вирус е означен като Russian spring-summer virus (RSSV), причинител на източния пролетен кърлежов енцефалит, а негов вариант е причинител на средноевропейския пролетен енцефалит.\r\n \r\nВирусът на кърлежовия енцефалит е РНК вирус (на големина 25-45nm). Toй e чyвcтвитeлeн към външнaтa cpeдa и зaгивa бързо. На стайна температура (16-18°С) остава жизнеспособен 10 дни, при температура 60°С загива cлeд около 10-20 минyти, при 70°С загива за 5 минути, обикновените дезинфектантни средства го убиват бързо. Изолира се върху клетъчни култури, предизвиква цитопатичен ефект (причинява промени в засегнатите клетки).\r\n \r\nРезервоар и източник на инфекцията са над 130 вида диви и домашни животни, над 100 вида птици, някои кърлежи. Особено голямо е значението на различни видове гризачи, зайци, елени, лисици, на някои пойни птици и на кърлежите от рода Ixodes.\r\n \r\n\r\n ", "date": "2018.04.09", "title": "Топло! Време е да помислим за защита от кърлежите"}
{"url": "https://www.dnes.bg/notifikacii/2018/04/09/medvedev-gotvi-merki-za-podkrepa-na-ruski-firmi.373085", "text": "Руският премиер Дмитрий Медведев възложи на правителството да изготви евентуални ответни мерки, след като в петък САЩ наложиха санкции на руски физически и юридически лица, предаде Ройтерс, цитирайки Интерфакс.\r\nМедведев определи новите санкции на САЩ като недопустими и нелегитимни и заяви, че Русия си запазва правото да вземе ответни мерки.\r\nПремиерът също така нареди на правителството на изготви план за подкрепа на попадналите в санкционния списък на САЩ руски фирми.\r\n\"Колкото до попадналите под санкции наши компании, трябва да се разгледат начини да им се окаже подкрепа. Това касае и металурзите, и енергийния сектор, и търговията с продукти от военнопромишления комплекс. Трябва да се изготвят конкретни предложения за подкрепа\", каза Медведев, цитиран от ТАСС.\r\n(БТА)", "date": "2018.04.09", "title": "Медведев готви мерки за подкрепа на руски фирми"}
{"url": "https://www.dnes.bg/eu/2018/04/09/lider-diktator-geroi-disident-prevyplyshteniiata-na-viktor-orban.373072", "text": "Автократичен лидер за едни, герой на нацията за други, наречен на шега от Жан-Клод Юнкер \"диктатор\", Виктор Орбан вчера постигна убедителна победа в третите последователни парламентарни избори. Това му осигури още четири години на власт начело на една страна, която този бивш либерал и противник на имиграцията, промени дълбоко, отбелязва Франс прес.\n\r\nОрбан, който е на 54 години, е прекарал 12 от тях на власт, като премиер на Унгария. При преброени почти всички бюлетини (95 процента) партията ФИДЕС получава 48,9 процента, според избирателната комисия. Това е с четири пункта повече от постигнатото от партията преди четири години. На изборите изборната активност беше почти рекордно висока, като някои изборни секции останаха отворени три часа след предвиденото.\r\n                    \r\n                    \r\nРезултатът от вота показва, че Орбан ще има 133 места в парламента от общо 199, тоест ще разполага отново със супермнозинство от две трети, което ще му позволи да прокара промени на конституцията.\n\n\n\n\n\r\nЕвропейските лидери не се разбързаха да поздравяват Орбан за успеха му. Неговите националистически изявления срещу \"миграционната инвазия\", мултикултурализма и предполагаемата намеса на Брюксел във вътрешните дела са повод за безпокойство и за главоблъсканици за част от страните членки.\n\r\nНо Орбан не остава изолиран. Той, който през 2015 г., нареди да се изградят стотици километри ограда от бодлива тел по границите, за да се спре бежанската вълна и който асимилира бежанците с терористи, се чувства уверен в позициите си заради осезаемото втвърдяване на миграционната политика на някои европейски столици. Орбан, вече съюзник с няколко страни от Централна Европа в \"суверенисткия си поход\", казва, че иска да работи и с Италия и Австрия за създаването на съюз на страните, които са противници на мюсюлманската имиграция.\n\r\nПобедата на Орбан вече бе приветствана от лидерката на френската крайна десница Марин Льо Пен и от холандския антиислямски депутат Герт Вилдерс, който често посещава Унгария.\n\r\nМодел за твърдите десници в Европа и отвъд Атлантика, Орбан неотдавна бе наречен \"герой\" от Стив Банън, бившия съветник на американския президент Доналд Тръмп\n\r\nОрбан печели известност, когато е млад либерал на 26 години и дръзва да се противопостави на комунистическия режим в Унгария с пламенна реч през юни 1989 г. на церемония по отдаване на почит на жертвите от въстанието през 1956 г., в която отправя призиви за свобода.\n\r\nГодина преди това той е съосновател на Съюза на младите демократи (превърнал се през 2003 г. настоящия Унгарски граждански съюз (ФИДЕС) и става символ на въжделенията на Унгария да се освободи от тоталитаризма и да приеме западните ценности.\n\r\nПрез 1998 г. Орбан става премиер, но четири години след това той е принуден да се откаже от властта след поражение на партията му от социалистите, наследници на бившите комунисти. Това унижение той не забравя никога. Връща се на власт през 2010 г., докато страната му е дълбоко разтърсена от икономическата криза и от скандалите, свързани с предишното правителство на либералната левица. Орбан започва да затяга хватката на партията си върху всички институции в страната, казвайки, че го прави в името на унгарската нация.\n\r\nПреизбран с убедително мнозинство през 2014 г., Орбан, който е баща на пет деца, заявява възхищението си към руския президент Владимир Путин. Той е и първият лидер от ЕС, срещнал се с Путин след анексията на Крим.\n\r\nОт 2010 г. партията на Орбан ФИДЕС затяга контрола върху редица институции и \"противотежести на властта\", като медиите или съдебната система, но също и икономиката и културата. Всичко това Орбан направи благодарение на своето супермнозинство, без да се вълнува от критиките на Европейската комисия, на САЩ и на редица международни наблюдатели. Преди изборите Орбан каза, че иска да вземе \"морални, политически и юридически мерки\" срещу своите противници след изборите. Той каза, че разполага със списък от 2000 души, на които е било платено да свалят правителството му.\n\r\nКритиките от чужбина срещу Орбан заради накърняването на баланса на властите или за отказа му да приема бежанци, не промениха неговата политика. Освен това той превърна американския филантроп и милиардер Джордж Сорос, финансиращ редица неправителствени организации за граждански права, в своя предпочитана изкупителна жертва, обвинявайки го, че готви план, целящ да удави Европа с мигранти. Интересното е, че Орбан е учил в Оксфордския университет благодарение на стипендия от същия този Сорос.\n\r\nЗа след изборите Орбан обеща нов пакет от мерки, кръстен \"Спрете Сорос\", предвиждащ облагането с данъци на неправителствените организации, подкрепящи имиграцията.\n\r\nНо Орбан винаги е внимавал да не прекрачва напълно червените линии, тъй като страната му е зависима от европейските фондове за почти всички структурни инвестиции.\n\r\nВъпреки че в социологическите анкети преди изборите едно леко мнозинство от избирателите се обявяваше за промяна на управлението, опозицията не успя да се мобилизира и да извлече ползи от умората от крайностите на Орбан.\n\r\nКритикуващи емиграцията на младите, клиентелизма и съмнителните практики във властта, по-специално при използването на европейските фондове, както проблемите в системата на общественото здравеопазване, левицата и либералите, разпокъсани в редица конкуриращи се политически формации, така и не се сториха на унгарците пораждаща доверие алтернатива на тези избори.\n\r\nЕлекторатът на Орбан пък му е благодарен за спада в безработица (3,8 процента) и за динамичния икономически растеж (4 процента през 2017 г.).\n\r\nНо второ място на изборите остана дясната националистическа партия Йоббик, която се очертава да получи 26 места в парламента, а лявата коалиция, оглавявана от социалистите, се очертава да има 20 места, оставайки на трето място.\r\n/БТА/", "date": "2018.04.09", "title": "Лидер, диктатор, герой, дисидент: Превъплъщенията на Виктор Орбан"}
{"url": "https://www.dnes.bg/stranata/2018/04/09/dve-jertvi-na-pytia-pri-katastrofa-krai-vyrshec.373073", "text": "Тежка катастрофа на пътя Монтана – Враца край Вършец взе две жертви, съобщиха от МВР.\r\nСигналът за инцидента е подаден към 12 ч.\r\nДва леки автомобила са се ударили челно, съобщи bTV. От удара на място са загинали двама души.\r\nДвижението по пътя бе временно ограничено, то се осъществява двупосочно в свободната лента и се регулира от пътна полиция, съобщиха от пресцентъра на АПИ.\r\nТепърва ще се установяват и причините за възникването на тежката катастрофа.\r\n ", "date": "2018.04.09", "title": "Две жертви на пътя при катастрофа край Вършец    "}
{"url": "https://www.dnes.bg/health/2018/04/09/opasnata-kombinaciia-ot-hrani-riba-i-mliako.372859", "text": "Правилното комбиниране на храните, които консумираме в едно хранене, е много важно за пълното усвояване на полезните им съставки, без риск от дискомфорт и тежест в стомаха след ядене. В някои случаи обаче комбинирането на храните изисква избягване на определени продукти след консумация на други, защото последствията може да са много сериозни. \r\nНикога не смесвайте мляко и риба от консерва в едно хранене. Това е основен принцип в здравословното хранене не защото комбинацията не е полезна, а защото може да е животозастрашаваща. И макар случаите с опасно хранително натравяне след подобно комбиниране на храните да са много редки, предупреждението ще е актуално винаги.\r\n \r\nПрясното и киселото мляко са сред най-богатите на протеини храни. Същото важи и за рибата във всяка форма. Основно правило по отношение на здравословното хранене е да не се консумират едновременно два растителни или два животински източника на протеин. В случая с комбинирането на мляко и риба ще се получи точно това, а резултатът ще се изразява в забавен метаболизъм и взаимно негативно повлияване на усвояването на двете храни.\r\n \r\nПри комбиниране на кисело или прясно мляко с риба от консерва обаче опасността е по-голяма.\r\n \r\n\r\n ", "date": "2018.04.09", "title": "Опасната комбинация от храни: Риба и мляко!"}
{"url": "https://www.dnes.bg/sofia/2018/04/09/peshehodna-pyteka-motorist-i-diado-mila-praznichna-istoriia.373074", "text": "Ситуация на пътя, включваща мотористи, възрастен мъж на пешеходна пътека и шофьор, предизвика положителни реакции в мрежата. \r\nВ дните около Великден шофьор в столицата е заснел видео, на което моторист помага на мъж да пресече улицата. \r\nСлучката е от кв. \"Бъкстон\" в София. \r\nДокато мотоциклетистът лично съпровожда възрастния човек, \r\nдруг водач на мотор, движещ се в обраната посока, също слиза и помага. Ситуацията отнема около две минути, след което мотористът се качва обратно на мотора си и потегля.\r\nВидетото е споделено във Facebook, а стотици хора приветстват постъпката на мотористите.", "date": "2018.04.09", "title": "Пешеходна пътека, моторист и дядо: Мила празнична история"}
{"url": "https://www.dnes.bg/notifikacii/2018/04/09/shofior-otkri-nelegalni-migranti-vozeli-se-na-kamiona-mu.373076", "text": "Двама нелегални мигранти са установени на територията на Разград в петък, съобщават от местната Областна дирекция на МВР.\r\nОколо 15.45 часа на 6 април е получен сигнал от шофьор на ТИР. \r\nТой съобщил, че след като паркирал камиона в базата, при проверка на управлявания от него товарен „Мерцедес“, между резервната гума и пода на ремаркето е открил двама мъже.\r\n \r\nВ хода на разследването полицейските служители установили, че 30-годишен мъж от Пакистан и 32-годишен мъж от Афганистан са влезли през границата на България без разрешение от съответните власти.\r\n \r\nДвамата мъже са задържани в Районното управление на полицията в Разград.\r\nПо случая е образувано досъдебно производство.", "date": "2018.04.09", "title": "Шофьор откри нелегални мигранти, возели се на камиона му"}
{"url": "https://www.dnes.bg/izvanrelsi/2018/04/09/da-ulovish-s-telefona-si-strannostite-na-jivota.372886", "text": "Понякога е много здравословно да не вземате живота твърде на сериозно.\r\nАко се вгледате малко повече наоколо, ще установите, че живеем в луд свят, и най-добре да се позабавлявате с видяното. \r\nМного любопитно е да го наблюдавате, но най-добре би било да имате камера, за да запечатате странните моменти и ситуации. \r\nТочно това правят мнозина днес, а ние ще ви представим някои от най-невероятните и забавни гледки, които сте виждали. \r\nв галерията на ", "date": "2018.04.09", "title": "Да уловиш с телефона си странностите на живота "}
{"url": "https://www.dnes.bg/rusia/2018/04/09/rusiia-ne-otkri-sledi-ot-himichesko-oryjie-v-duma.373078", "text": "Руски специалисти, пратени на разследване в сирийския град Дума, където сирийският режим е обвинен, че е извършил химическа атака на 7 април, не са намерили никаква следа от химическа субстанция, заяви днес руският външен министър Сергей Лавров, предаде Франс прес.\n\r\n\"Нашите военни специалисти отидоха на място. Те не откриха нито една следа от хлор или от каквато и да е химическа субстанция, използвана срещу цивилни\", каза Лавров.\n\r\nТой заяви, че твърденията, че сирийското правителство е извършило газова атака, са фалшиви и са провокация, предаде Ройтерс, предаде БТА.\n\n\n\n\r\nЛавров допълни, че Русия нееднократно е предупреждавала, че се готви такава провокация за обвиняване на Дамаск в използване на химическо оръжие, предаде ТАСС.\r\n                    \r\n                    \r\nМинистърът се обяви за честно разследване на съобщенията за предполагаемата химическа атака в Дума.\n\r\nПостоянният представител на Русия в Организацията за забрана на химическото оръжие (ОЗХО) Александър Шулгин пък днес каза, че сирийските власти са предавали в ОЗХО и в Съвета за сигурност на ООН данни за готвещи се провокации с използване на хлор в Източна Гута.\n\r\nОЗХО днес изрази сериозно безпокойство от предполагаемата химическа атака в Дума, предаде Ройтерс. Организацията каза, че събира всичката информация, която е на разположение относно това нападение.\n\r\n\"ОЗХО извършва предварителен анализ на информациите за предполагаемо използване на химически оръжия, още щом тези информации се появиха\", заяви генералният директор на организацията Ахмет Узумчу. Той каза, че ще бъдат събрани още елементи, за да се установи дали са били използвани химически оръжия.\n\r\nСъщевременно Саудитска Арабия, Кувейт, Катар и Бахрейн осъдиха твърдо предполагаемата химическа атака в Дума, предаде Франс прес.\n\r\nБританският външен министър Борис Джонсън каза, че Лондон иска силен международен отговор след предполагаемата атака с химическо оръжие в Дума, предаде Франс прес. Този призив бе отправен в телефонен разговор на Джонсън с френския му колега Жан-Ив Льо Дриан.\n\r\nДнес организацията Съюз на организациите за медицински грижи и за на спасителните операции (Union of Medical Care and Relief Organizations (UOSSM), обединяваща международни хуманитарни агенции, които финансират болници в Сирия и която е отчасти базирана в Париж, съобщи, че в предполагаемата химическа атака са убити най-малко 60 души, а над 1000 са ранени. Вчера някои източници съобщаваха за 100 убити и за 500 ранени.\n\r\nПовече от 24 часа след атаката самолети атакуваха израелска военна база в Централна Сирия. Според сирийския Център за наблюдение на правата на човека в тази атака са убити 14 бойци, сред които и иранци. В базата Т-4 е имало руснаци, иранци и бойци на Хизбула. Няма убити руснаци, вече съобщи руското министерство на отбраната.САЩ и Франция отрекоха да имат нещо общо с удара. \n\r\nСирия и Русия казаха, че ударът е бил нанесен от два изралески самолета Еф-15 от ливанска територия, без навлизане в сирийското въздушно пространство, с ракети с насочване.\n\r\nПо повод на този удар Лавров днес каза, че това е едно много опасно развитие на ситуацията.\n\r\n\"Надявам се, че поне американските военни и тези на страните, участващи в коалицията, ръководена от САЩ, ще разберат това\", заяви Лавров, предаде Франс прес.\r\nТой каза още, че за нормализация на ситуацията в северния сирийски кюрдки анклав Африн е нужно той да се върне под контрола на Сирия, предаде ТАСС.", "date": "2018.04.09", "title": "Русия не откри следи от химическо оръжие в Дума"}
{"url": "https://www.dnes.bg/notifikacii/2018/04/09/za-10-dni-alo-apashi-pribrali-nad-53-bona-v-burgasko.373080", "text": "Рекордната сума от общо 53 402 лв. за период от 10 дни успял да открадне 57-годишен мъж при няколко телефонни измами в Бургаско, съобщава полицията в Бургас.\r\nИзмамите били осъществени по класическата схема \"оказване на съдействие на полицията за залавяне на телефонни измамници\".\r\nДо разкриването се стигнало след поредния сигнал на ужилена 78-годишна жена от бургаското село Равнец.\n\r\nИзмамата е осъществена на 28 март, а пенсионерката предала на 57-годишния Петър К. сумата от 10 500 лв. \n\r\nСлед като той е задържан, в автомобила му, паркиран пред дома на Петър в бургаския к-с \"Зорница\", полицаи намират част от парите на измамената пенсионерка.\r\nВ резултат на допълнителните полицейски действия е установено, че Петър К. е извършител на още шест телефонни измами, като в някои от случаите действал със съучастник - Митко А. на 64 г. от Стара Загора.\n\r\nЖертвите са хора на възраст от 55 г. до 80 г., изгорели със суми между 1500 и 3000 лв.\n\r\nНай-големия си удар обаче ало измамниците извършват на 29 март в Българово. Те успяват да излъжат 78-годишна жена да им предаде на три транша общо 40 842 лв., уж съдействайки на полицията да арестува опасни престъпници.\n\r\nСлед като Петър К. направил пълни самопризнания районната прокуратура му налага мярка за неотклонение \"домашен арест\". Съучастникът му Митко А. пък е пуснат на свобода под парична гаранция.\n\r\nРаботата по цялостно документиране на престъпната дейност на 57- годишния бургазлия и 64-годишния старозагорец продължава, съобщават от ОД МВР Бургас.\n\r\nОттам припомнят, че преди месец бе задържан 60-годишен мъж от Свети Влас, който от осъществени седем телефонни измами спрямо бургазлии, събрал близо 59 973 лв. и златни накити.\n\r\n Отново преди месец бе задържан и криминално проявеният и осъждан Г.Д., 58 годишен от Бургас, който взел 8500 лв. от 83-годишна бургазлийка.", "date": "2018.04.09", "title": "За 10 дни: Ало апаши прибрали над 53 бона в Бургаско"}
{"url": "https://www.dnes.bg/notifikacii/2018/04/09/2016-g-marokanci-albanci-i-indiici-stanali-evropeici.373079", "text": "Държавите от ЕС са предоставяли през 2016 г. най-често гражданство на мароканци, албанци и индийци, съобщи Европейската комисия, като се позова на данни на Евростат.\r\nЗа разлика от тази обща тенденция през същата година България е предоставяла най-често гражданство на руснаци (30 на сто), украинци (17,1 на сто) и турци (8,9 на сто) - общо 1626 души. В ЕС гражданство през посочената година са получили общо 994 800 чужденци.\r\nОт над 100 хиляди мароканци, получили европейско гражданство, близо 90 на сто са придобили статут от Испания, Италия и Франция. Почти всички албанци (97 на сто) с европейски паспорти са получили документите си от Гърция и Италия. Индийци и пакистанци са с най-голям дял сред натурализираните от Великобритания.\rИзмежду гражданите на държава от ЕС, получили паспорт от друга страна в общността, на челни места са поляците и румънците. За 2016 г. от близо 60 хиляди румънци с нови паспорти близо половината са получили гражданство от Италия.\r\nСред поляците, сменили паспортите си (19 800), не се откроява ясно предпочитание към гражданство от определена друга държава от ЕС.\r\nОт всички, придобили гражданство в държава от ЕС, една трета (32,5 на сто) са с произход от страна от общността, 29,6 на сто произхождат от държава от Африка, 20,9 - от Азия, а 15,2 на сто - от Америка, сочат данните. (БТА)\n\r\n ", "date": "2018.04.09", "title": "2016 г.: Мароканци, албанци и индийци... станали европейци"}
{"url": "https://www.dnes.bg/mish-mash/2018/04/09/princ-hari-i-megan-markyl-ne-iskat-svatbeni-podaryci.373086", "text": "Британският принц Хари и неговата годеница Меган Маркъл призоваха хората, които желаят да им изпратят сватбени подаръци, вместо това да направят дарение на някоя благотворителна организация, предаде агенция Ройтерс.\r\nВнукът на британската кралица и американската актриса Маркъл ще сключат брак в двореца Уиндзор на 19 май. В съобщение за медиите от офиса на принц Хари се казва, че младата двойка е изключително признателна за сърдечните пожелания, които получава.\r\nНо тези благородни помисли би било хубаво да бъдат споделени с колкото се може повече хора. В този дух принц Хари и Меган призовават всички, пожелали да им изпратят сватбени подаръци, вместо това да направят дарения на седем избрани от тях благотворителни организации.\r\r\n                    \r\n                    Сред тях са Асоциацията за борба с ХИВ сред децата, фондацията Мина Махила помагаща на бедните жени в Мумбай, благотворителната организация за бездомниците в кризисна ситуация, \"Скотис литъл солджърс\", която е в помощ на децата, изгубили родител по време на военна служба в британската армия и др.\r\n(БТА)\r\n ", "date": "2018.04.09", "title": "Принц Хари и Меган Маркъл не искат сватбени подаръци"}
{"url": "https://www.dnes.bg/stranata/2018/04/09/ogromno-zadrystvane-blokira-dvijenieto-po-hemus.373087", "text": "Невиждано от години задръстване има на АМ \"Хемус\". Стотици автомобили се наредиха в дълга километри опашка на магистралата край Ябланица, която почти не се движи след 16.30.\r\nПътуващите от Варна за София влизат като в “тясно гърло” малко преди разклона за Лесидрен и село Български извор, съобщава \"\".\r\nНе е ясно дали причината е голямото великденско завръщане, или има пътен инцидент.\r\nПътуващи шофьори коментират, че подобно “празнично” задръстване не е имало от години.\r\nВ петък, преди Великден ситуацията в посока Варна бе идентична, но опашката се образува в последните километри магистрала преди Ябланица.", "date": "2018.04.09", "title": "Огромно задръстване блокира движението по \"Хемус\""}
{"url": "https://www.dnes.bg/notifikacii/2018/04/09/sasht-udaryt-po-voenno-letishte-v-siriia-e-ot-izrael.373088", "text": "Американски представители заявиха, че ударът по военно летище в сирийската провинция Хомс е нанесен от Израел, предаде ТАСС, като се позова на телевизия Ен Би Си.\r\nСпоред цитираните източници САЩ са били уведомени предварително за удара. Атаката е била извършена сутринта срещу военното летище Т-4 в Хомс. \n\n\r\nСпоред Сирийския център за наблюдение правата на човека при удара са убити 14 души. Сред убитите има трима иранци, заяви иранската агенция Фарс.\r\nСирийската информационна агенция САНА съобщи, като се позова на военен източник, че при удара има убити и ранени военнослужещи. По думите му израелски изтребители са изстреляли няколко ракети по военното летище от въздушното пространство на Ливан.\rИзраелски генерал изказа мнение, че ударът, който не е потвърден официално от Израел, е свързан със съобщенията за използване на химически оръжия от сирийската армия в Източна Гута.\r\nБившият командващ на израелските военновъздушни сили Ейтан бен Елияху косвено призна, че атаката срещу военното летище в Хомс е извършена от Израел.\r\n\"Не се съмнявам, че има връзка между тази атака и използването на отровни вещества в град Дума\", каза той в интервю за в. \"Маарив\", извадки от което бяха представени от телевизия \"Ал Маядин\". Според него Израел се опитва да не допусне концентрация на ирански сили в района.\r\n\"Преди два месеца авиобазата Т-4 между Хомс и Палмира вече беше подложена на ракетна атака\", напомни той. \r\nНа военното летище е разположен ирански пункт за управление на безпилотни летателни апарати. \r\n \"Само САЩ и Израел са могли да нанесат такъв удар срещу Сирия\", заяви генералът.\r\n ", "date": "2018.04.09", "title": "САЩ: Ударът по военно летище в Сирия е от Израел"}
{"url": "https://www.dnes.bg/obshtestvo/2018/04/09/spor-prinudena-li-e-onkobolna-jena-da-napusne-rabota.373084", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        През месец април миналата година Пенка Димитрова започва работа в магазин за хранителни добавки във Варна. Първоначално е назначена на 6-месечен изпитателен срок. През септември жената се разболява, като и е поставена диагноза \"рак на гърдата\".\n\r\nСледва операция, налага се втора. Тогава Димитрова трябва да излезе в болничен и уведомява работодателя си. На срещата Пенка твърди, че собственичката на фирмата я е принудила да подпише документ, но не е ясно точно какъв.\n\r\nДесислава Баева, работодател на Димитрова, пък обясни, че болната жена сама си е подала молба за напускане на работа. Пенка отрича това.\n\r\nМеждувременно служебните пререкания между двете стават лични. Собственикът на фирмата Десислава Баева е заплашвана по телефона и подозира, че зад тях стои именно Пенка Димитрова.\r\n                    \r\n                    \r\nДвете си разменили няколко съобщения. Едно от които, на Десислава Баева, гласи: \"Заслужаваш всичко, което ти се случва, малко ти е даже\", разказва\n\r\nПенка Димитрова категорично отхвърли каквито и да е било заплахи от нейна страна.\n\r\n\n\r\n ", "date": "2018.04.09", "title": "Спор: Принудена ли е онкоболна жена да напусне работа?"}
{"url": "https://www.dnes.bg/sofia/2018/04/09/nad-100-000-koli-shte-vliazat-v-sofiia-tazi-vecher.373090", "text": "Над 100 000 автомобила се очакват да се върнат в София тази вечер, каза началникът на столичната Пътна полиция Тенчо Тенев.\r\nДвижението по пътищата вече е доста интензивно.\r\nОсновният пик се очаква да е до 19 часа тази вечер, както и утре рано сутринта.\r\nЗа по-бързо \"източване\" на трафика е създадена специална организация на входовете на София.\r\nВ София е задържан шофьор, уптребил наркотици, който се опитал да предложи подкуп на пътни полицаи. Много са били през празничните дни и пияните водачи на МПС. В София днес са регистрирани 25 леки катастрофи, съобщава БТА.\r\n ", "date": "2018.04.09", "title": "Над 100 000 коли ще влязат в София тази вечер"}
{"url": "https://www.dnes.bg/notifikacii/2018/04/09/isliamisti-s-dvoino-grajdanstvo-bez-germanski-pasport.373071", "text": "Германският министър на вътрешните работи Хорст Зеехофер иска да лишава от германски паспорт ислямистите с двойно гражданство, съобщи пред изданието \"Вестен\" днес парламентарният държавен секретар на министерството Щефан Майер, цитиран от ТАСС.\r\nТой нарече тази мярка \"първостепенна цел\", като добави, че Зеехофер очаква \"съответния законопроект\" още в първата година на сегашното правителство.\r\nСпоред държавния секретар, Зеехофер смята да добави Армения и Грузия към списъка на \"страните на произход, смятани за безопасни\", за да могат молбите за предоставяне на убежище от техни граждани да се разглеждат по-бързо заради големия миграционен поток.", "date": "2018.04.09", "title": "Ислямисти с двойно гражданство – без германски паспорт?"}
{"url": "https://www.dnes.bg/stranata/2018/04/09/tradiciia-ot-stotici-godini-iznesoha-bogorodica-ot-bachkovo.373061", "text": "\n\r\nПо традиция на втория ден от Великден стотици хора се стичат към Бачковския манастир, за да вземат участие в най-старото литийното шествие у нас.\n\r\nНа Великден от манастира се изнася чудотворната икона на Света Богородица, която е намерена преди стотици години от две овчарчета в местността Клувията високо в планината.\n\r\nСпоред поверията чудотворната икона на Света Богородица е била укрита от монаси именно в местността заради турските нашествия. Намерена е във втория ден на Великден през 1604 година от две овчарчета и е върната в Светата обител. Няколко пъти обаче тя изчезва от манастира и монаси я намират всеки път на едно и също място.\r\n                    \r\n                    \r\nТогава един от монасите в манастира сънува Света Богородица, която му се явява и му казва къде иска да бъде поставена иконата. И до днес иконата стои там и се изважда на втория ден от Великден, за да поеме към мястото, където е открита, пише .\n\r\nОт Бачковския манастир се изнася копие на чудотворната икона, защото оригиналът е в много тежко състояние.\n\r\nЗа да се докоснат до иконата на Света Богородица днес към Бачковския манастир са се стекли стотици. Много са свидетелствата за изцелени от чудотворната икона.\n\r\nШествието тази година се предвожда от новия игумен на Бачковския манастир - архимандрит Самуил. Той бе избран от БПЦ в края на миналата година.                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        ", "date": "2018.04.09", "title": "Традиция от стотици години: Изнесоха Богородица от Бачково"}
{"url": "https://www.dnes.bg/eu/2018/04/09/proektyt-es-po-stypkite-na-golemiia-brat-sssr-razpad-do-edno-pokolenie.373051", "text": "Европейският съюз има сходни характеристики с СССР и в течение на едно поколение ще сподели неговата съдба. С такава прогноза излезе почетният професор от Лондонското училище по икономика Гуитиан Принс, пише британското издание The Times, предава руското електронно издание EurAsia Daily.\n\r\n\"Нарастващото объркване и понижаващият се авторитет\" вече са станали предпоставки за скорошен крах на Европейския съюз, пояснява Принс, затова излизането на Обединеното кралство от Съюза е само началото. \n\r\n\"През този месец \"проектът\" ЕС навършва 71 години. Отсъствието на възпроизводство на културата говори, че, както и при неговия по-голям брат (Съветския съюз), срокът на неговото съществуване едва ли ще прехвърли един човешки живот\", разсъждава Принс.\r\n                    \r\n                    \r\nСпоред неговите думи, от началото на 21 век в ЕС текат постепенни процеси на разпад. Недоволството на хората в Съюза се изостря и в отговор се въвеждат все повече инструменти за по-твърд контрол, пише \"Фокус\".\n\r\n\"Постиженията все по-често се достигат с плащането на много висока цена, защото се наложи за тях да се плаща със социално отчуждение\", предполага професорът. Той твърди още, че лидерите на ЕС са престанали да се съобразяват с интересите на обикновените граждани, а самата организация е започнала да прилича на чудовище. \"Този дракон, на който летим, извърна глава и ни гори със своето горещо дихание\", казва Принс.\n\r\n\"Тези неща свидетелстват за неприемането от страна на гражданите, но \"проектът\" отговаря на това с още по-голямо ускорение, което явно води Съюза към опасната зона на разпада. И в момента той се намира в точно такова положение – люлее се, но демонстративно не се подчинява, унижава и се подиграва, опитвайки се да сломи волята на британците, за да удържи другите перспективни бегълци и има намерение да ни накаже за нашето независимо решение да излезем от ЕС. Това едва ли може да се смята за признак за увереност в собствените сили\", отбелязва професорът.\n\r\nПринс е автор на доклада за групата Briefings for Brexit, която беше организирана от привържениците на Брекзит, за да даде научно обоснование за излизането на Великобритания от Съюза. Сред поддръжниците на тази организация са преподаватели от университета в Кеймбридж, включително икономистът Грем Гаджин и почетният професор по история на Франция Роберт Тумс, пояснява The Times.", "date": "2018.04.09", "title": "\"Проектът\" ЕС по стъпките на \"големия брат\" СССР – разпад до едно поколение?"}
{"url": "https://www.dnes.bg/stranata/2018/04/09/polyh-ot-minaloto-vtoriiat-jivot-na-kultovite-soctabeli.373052", "text": "За оригинална табела от Татово време и 200 лв. са малко пари. Може и четвърт квадрат да няма надписът, но е ценен, а в интернет най-находчивите послания на половин век се разиграват и на търг. Пада истинско наддаване. Скептиците със сигурност ще се зачудят – кому са нужни надписите от соца?\n\r\nНа хората с тънък усет и носталгия по миналото, на тези, които обичат историята и искат да научат нещо от нея. Българските села са истински съкровищници с табели. Пример са няколко шуменски, чийто кметове и до ден днешен пазят наследството от предшествениците си, без да са членове на БСП, пише \"\".\n\r\nДесетилетни, рядко срещани картини с послания от Татово време красят кметството на село Велино. Селският първенец Димитър Димиров ги забърсал от прахта и ги оставил на старите им места край някогашната сватбена зала на втория етаж. По времето, когато в селото са живели 1300 души, в нея е звучал Менделсон и са се сключвали бракове. \r\n                    \r\n                    \r\nНа точното място нечия ръка е забола гвоздея за: “Бракът е траен съюз, основан на другарство, сътрудничество и взаимно доверие”. Наблизо се мъдри още една мисъл: “Децата са златния фонд на Народна Република България”. Това е вдъхновявало младоженците през 70-80-те години на миналия век преди да сложат решаващите парафи под брачното свидетелство. Защо не пише за любов, има ли я, няма ли я, не става ясно – вдига рамене и се смее кметът Димитров.\n\r\nСъжалява за онова време не за друго, а защото сега има право да сключва бракове, но пък няма кого да жени. Кметува от 2007 г., но сватба по негово време във Велино не е вдигана. Който си е намерил половинка, отива да се подпише в Шумен. През последните 3 г. се родили 4 бебета. Само едно мъниче останало в селото и го гледа баба му, защото майката е в чужбина, разказва орисията на селото с 246 души бившият военен. И е откровен, че при средна възраст 70-80 години на местните през два дни се правят погребения.\n\r\nСъселяните му отдавна не се впечатляват от старите надписи от онова време. Свикнали са им, но дойдат ли чужди гости, се убиват да ги щракат с мобилни телефони. Кметът пък споделя, че “целта е, каквото можем да запазим, иначе нали виждаме, че всичко се руши”.\n\r\nСъс същия мотив са съхранени и табелите в шуменското село Илия Р. Блъсково, където улиците са същински ретро музей. Пълни са с поне 6 вида надписи срещу мръсотията. Табелите сини и бели са накацали по дуварите на къщите. От време на време, когато хората ги замазват, надписите се зацапват. От кметството обаче ги лъскат, за да се четат. Табелите зоват за опазване на хигиената и по-традиционните обясняват, че тя е най-голямото мерило за културата на човека. \n\r\nДруги назидателно оповестяват, че чистотата е “първо условие за запазване на здравето”, “дълг на всеки гражданин”, “ваше задължение”. От 15 г. кметът Васил Василев ги поддържа и разказва на любопитни, че надписите се появили в селото по време на кметицата Йорданка Текерова по Тошово време. Доставили ги, когато полагали нов асфалт по пътя през Илия Р. Блъсково през 80-те години (и досега не е асфалтирано б.а.). \n\r\n“Инициативата е от нея, а аз не съм ги премахнал, защото е по-добре да ги има. Да ги четат и възрастни, и деца, да се учат на нещо хубаво. Това, което е създадено, е добре да го запазим, ако не можем да го надградим”, разсъждава Василев. \n\r\nНе смее сам да се хвали, че са образцово село, но покрай многото табели за чистота по улиците има и порядъчен брой кошчета за смет. Сеща се, че в момента имат едно новопоявило се сметище, но ще бъде ликвидирано.\n\r\nТази година за първи път селото ще има и свой бюджет – по 8 лв. и стотинки на човек. Събират се 3 909 лв., а общоселско събрание е решило да ги вложат в чакъл за две кални улици. Камионите за изпразване на кофите за смет не могат да влизат в тях, когато вали и каква файда от надписите за чистота, смеят се местните. \n\r\nИлия Р. Блъсково е известно и с още един соцсимвол на входа си – 3-метров сърп и чук. И тази атракция, издигната след решение на профсъюзно събрание, като възхвала на труда, се пази. Местни хора редовно ги боядисват. \n\r\nКогато военни минават край селото за стрелбището в с. Марково спират и се снимат. \n\r\n“Англичани, американци…, какво ли си мислят за нас? Какви живеят в това село?”, разсъждава Василев. Но отсича – направеното не ни пречи, ще стои, докато съселяните му искат.\n\r\nОсвен селата, заведенията са другият пристан за соцтабелите. Първан Рашков има четири за бързо хранене в Шумен, стените на две от тях е обзавел с колекцията си от ламаринени текстове. Тя непрекъснато расте, защото освен че той купува и запалени клиенти му носят подаръци. Хвали се с уникална автомобилна регистрация с първи букви КГ. Сигурно малцина ще се досетят, че това е Коларовград – старото име на Шумен от 60-те. Ако някой пък има номер със Сталин (старото име на Варна б.а.) ще приюти и него.\n\r\nИзмежду големите табели се мъдри и малък уникат – “Във всяка къща говедо”. Купил я, не помни за колко лева. Но казва, че върли почитатели биха дали и 300 лв. за находчив надпис, стига да е автентичен.\n\r\nВ интернет шестват и много фалшификати с надписи, измислени от хора, които дори не са живяли по социализма, но искат да спечелят. За ментетата предупреждават и спецове от Историческия музей в Шумен, където също се пазят табели с антикварна стойност. Музеят ги е придобил при експедиции по селата. Още нямат сбирка, достойна за изложба, казва Бета Хараланова, но призовават щедри дарители.", "date": "2018.04.09", "title": "Полъх от миналото: Вторият живот на култовите соцтабели"}
{"url": "https://www.dnes.bg/blizak-iztok/2018/04/09/ataka-porazi-siriisko-letishte-damask-podozira-sasht.373053", "text": "Няколко ракети са поразили тази сутрин сирийското военно летище Тайфур в централната част на страната. Агенция САНА подозира, че става дума за атака от страна на САЩ, съобщи БТА. \n\r\nАмерикански официални лица отрекоха съобщенията за ракетен удар на САЩ по сирийско правителствено военно летище, предаде Ройтерс.\n\n\n\r\nПентагонът знае за тези съобщения, но не потвърждава своя причастност към атаката, заяви говорителят на Пентагона Кристофър Шерууд пред кореспондент на ТАСС. Малко след това и представител на пресслужбата на Белия дом казал същото пред ТАСС.\n\r\nАмериканското опровержение идва след съобщение на сирийската държавна телевизия, че рано тази сутрин са били чути мощни експлозии на голямото военно летище Т-4 край сирийския град Хомс. \r\n                    \r\n                    \r\nАгенция САНА веднага изказа подозрение, че се касае за ракетен удар, нанесен от САЩ. Вчера президентът Доналд Тръмп предупреди Дамаск, че \"ще плати висока цена\" за атаката с отровен газ срещу държания от бунтовниците град Дума недалеч от сирийската столица.\n\r\nСАНА съобщи още, че сирийската противовъздушна отбрана е реагирала на атаката срещу военното летище край Хомс и е свалила осем ракети и че има жертви сред сирийския военен персонал на летището. Агенцията твърди за \"няколко убити и ранени\".\n\r\nЛиванския телевизионен канал \"Ал Маядин\", който принадлежи на шиитската групировка \"Хизбула\" съобщи, че насочвайки се към Сирия, ракетите са пресекли въздушното пространство на Ливан. \r\n ", "date": "2018.04.09", "title": "Атака порази сирийско летище, Дамаск подозира САЩ"}
{"url": "https://www.dnes.bg/snimka-na-denia/2018/04/09/slynce-i-toplo-vreme-v-nachaloto-na-novata-sedmica.373054", "text": "Времето през нощта ще бъде ясно, с минимални температури между 4 и 9 градуса. В понеделник ще е предимно слънчево. Ще духа слаб, в Дунавската равнина и източните райони до умерен, вятър от изток-североизток. Дневните температури ще се повишат и максималните ще са между 20 и 25 градуса.\n\r\nНад Черноморието ще е предимно слънчево. Ще духа до умерен вятър от север-североизток. Максималните температури ще са между 12 и 16 градуса. Температурата на морската вода е 10-11 градуса. Вълнението на морето ще бъде 2-3 бала.\n\r\nНад планините ще бъде предимно слънчево. Ще духа до умерен вятър от изток-югоизток, който по високите части ще се ориентира от югозапад. Максималната температура на височина 1200 метра ще около 15 градуса, на 2000 метра - около 9 градуса.\r\nВъв вторник и сряда ще бъде предимно слънчево, следобедните часове с временни увеличения на облачността, но вероятността за валежи е малка. Повишението на температурите ще продължи, но по Черноморието ще има значителна ниска облачност и там температурите ще остават по-ниски спрямо вътрешността на страната.\r\n ", "date": "2018.04.09", "title": "Слънце и топло време в началото на новата седмица"}
{"url": "https://www.dnes.bg/eu/2018/04/09/orban-ostava-na-vlast-grabna-pochti-50-ot-vota.373055", "text": "Управляващата консервативна партия ФИДЕС на премиера Виктор Орбан печели убедително парламентарните избори в Унгария и трети поред мандат начело на властта. Според официални прогнозни резултати, базирани на преброени 93 на сто от подадените гласове, ФИДЕС и нейният младши коалиционен партньор - Християндемократическата народна партия, ще имат 133 места от общо 199 в новия парламент, предадоха Ройтерс и Асошиейтед прес.\n\r\nТова им гарантира мнозинство от две трети, необходимо за извършване на промени в конституцията, пише БТА.\n\r\n\"Ние спечелихме, Унгария спечели голяма победа\", каза 54-годишният Орбан пред ликуващи свои поддръжници в Будапеща. \"Високата избирателна активност премахва всички съмнения\" за нашата победа, добави премиерът. Още няма окончателни данни за броя на гласувалите, но се очаква той да бъде около 70 процента - повече, отколкото на трите предишни парламентарни избори.\n\n\r\r\n                    \r\n                    Дясната националистическата партия \"Йоббик\" (\"Движение за по-добра Унгария\") е на второ място с 20 процента и 26 депутати. Недоволният от този резултат неин лидер Габор Вона побърза да обяви оставката си. Той си бе поставил като предварителна цел победа в изборите, за да има промяна в политиката, но бе принуден да признае , че \"ФИДЕС отново победи\". ТАСС отбелязва, че Вона дълги години бе смятан за главен опонент на премиера Виктор Орбан.\n\r\nОставка обяви и цялото ръководство на Социалистическата партия, която заедно с коалиционния си партньор - \"Диалог в името на Унгария\", остава на трето място с 11,85 на сто и 20 депутати . \n\r\n\"Ние смятаме себе си за виновни за това, което се случи, и признаваме решението на избирателите\", заяви председателят на партията Дюла Молнар.\n\r\nДве други малки леви партии - \"Демократическа коалиция\" на Ференц Дюрчани и \"Политиката може да бъде друга\", ще имат съответно 9 и 8 депутати. Съпредседателката на последната -\r\nБернадет Сел, подаде оставка. По един мандат получават социаллибералната партия \"Заедно\" (нейният лидер също обяви оставка), независим кандидат и представител на немското етническо малцинство.\n\r\nФИДЕС подобри резултата си по пропорционалните партийни листи, като спечели 49,1 на сто от подадените гласове срещу 44,9 на сто в изборите преди 4 г.\r\nКритиците на премиера Орбан твърдят, че той е тласнал страната по авторитарен път и че разпалва ксенофобия с антиимигрантската си политика и с острите си думи спрямо мигрантите.\n\r\nСлед като гласува в една от избирателните секции в Будапеща днес журналисти го запитаха дали той се бори срещу Европейския съюз. \n\r\n\"ЕС не е Брюксел. ЕС е в Берлин, в Будапеща, в Прага и в Букурещ\", отвърна Орбан, подсказвайки, че не одобрява политиката на брюкселската върхушка.\n\r\nСпоред Ройтерс тази голяма негова победа може да даде нов импулс на други деснонационалистически партии в Централна Европа, в Полша и в съседна Австрия, и да открие нови пукнатини в 28-членния Евросъюз.", "date": "2018.04.09", "title": "Орбан остава на власт, грабна почти 50% от вота"}
{"url": "https://www.dnes.bg/obshtestvo/2018/04/09/zapochva-svetlata-sedmica-vyzhvaliavat-se-apostolite.373056", "text": "Вторият ден от Великден започва Светлата седмица. Днес е Светли понеделник. Седмицата, в която се прославят светите апостоли и Св. Богородица. Светлата седмица е време, в което Възкресението на Иисус Христос донася просветление за всички и надежда за вечен живот. Народът нарича тази седмица  \"празна“, защото през цялото време не трябва да се работи.. \n\r\nСпоред народните поверия на Светли понеделник, наричан още Разтурнипонеделник или Разметнипонеделник, младежи излизали извън селището, разделени на две групи, като търкаляли група срещу група червени яйца. Според народната традиция с този ритуал се цели предпазването от градушка.\n\r\nНа Светлата или Празната сряда се изпълнява обичаят „Мара Лишанка“ от девойки, които лазарували. Те правят кукла от откраднати чехли на бременни жени и я наричат Мара Лишанка. След като измият лицето на булката и своите лица, се надяват, че са изпълнили добрата магия, за да бъдат обикнати от добри момчета, а не от зли змейове, от които да имат деца. В същия ден се играе и така нареченото Ладино хоро, в което отново участват момичета лазарки.\r\n                    \r\n                    \r\nВ петък след Великден българинът празнува Лятна Св. Петка. Край църкви и манастири с името на светицата се организира празник с борби, състезания и игри. На връщане от празника всеки гледа да срещне бременна с кърмаче на ръце, защото се счита, че носят голямо щастие. В този ден се обхождат градините и нивите за предпазване от градушка и за плодородие\n\r\nСветлата седмица приключва с Томина неделя или наричана още  Празна неделя, с който приключва празничният цикъл за Възкресение и  започват броенето на неделите след Великден.  НаТомина неделя се боядисват яйца за душите на умрелите.", "date": "2018.04.09", "title": "Започва Светлата седмица: Възхваляват се апостолите"}
{"url": "https://www.dnes.bg/stranata/2018/04/09/za-goliamoto-pribirane-spirat-kamionite-ot-14-chasa.373057", "text": "Движението на камионите над 12 тона по автомагистралите и най-натоваренитe пътища на страната ще бъде ограничено от 14.00 до 20.00 часа на 9 април, съобщиха от Агенция \"Пътна инфраструктура\" (АПИ). Целта е по-безопасно и увеличаване на пропускателната способност по пътищата ни.\n\r\nШофьорите да карат внимателно и със съобразена скорост, спазвайки въведените ограничения, пътната сигнализация и указанията на \"Пътна полиция\", съветват от ведомството.\n\r\nДвижението на товарни автомобили над 12 тона ще е ограничено по следните направления: автомагистралите; село Ребърково - Ботевград, като движението се пренасочва по пътя Ребърково - Своге - София; етапна връзка на лот 2 на магистрала \"Струма\" при Благоевград - граничен пункт \"Кулата\"; пътен възел \"Коритна\" - Велико Търново - Шумен; пътят Русе - Велико Търново; граничен пункт \"Калотина\" - София; Варна - Бургас; Околовръстен път на град София; Бургас - Царево.\r\n                    \r\n                    \r\nЗабраната не важи за автомобили, превозващи бързоразвалящи се храни и товари на температурен режим, живи животни и опасни товари.\r\n \r\nЗа улеснение на трафика през Владая - по път Е-79 от 10.00 до 20.00 часа ще има две ленти за прибиращите се към София. Алтернативен маршрут на първокласния път през Владая е автомагистрала \"Люлин\".\n\r\nОт 14.00 до 20.00 часа на автомагистрала \"Люлин\" в участъка от км 9+350 до км 10+875 ще има две ленти за движение в посока София и една за Перник. Целта е улеснение на трафика и повишаване на безопасността на движение в района на активизиралия се свлачищен процес при км 9+600 на магистралата. Необходимо е шофьорите да карат внимателно и стриктно да спазват поставената сигнализация и въведеното ограничение на скоростта от 50 км/ч. Алтернативният маршрут за тежкотоварни автомобили до 12 тона е от пътен възел Драгичево - Владая - София и обратно, а за леки автомобили по пътя Перник - Мало Бучино - Суходол и обратно.\n\r\nИнформация за актуалната пътна обстановка може да бъде получена от безплатното мобилно приложение LIMA, интернет страницата www.api.bg, lima.api.bg и по всяко време от денонощието на тел. 0700 130 20 в Агенция \"Пътна инфраструктура\".", "date": "2018.04.09", "title": "За голямото прибиране: Спират камионите от 14 часа"}
{"url": "https://www.dnes.bg/index/2018/04/09/receptata-dnes-sveja-proletna-salata.372800", "text": " :\r\n1 бр зелена салата\r\n1 бр червена салата\r\n4 чери домата\r\n1 краставица\r\n4 репички\r\n1 бр червен кромид лук\r\n4 яйца\r\n \r\n:\r\n \r\nНарязвате и смесвате зеленчуците, след което овкусявате по избор и желание.\r\n\r\n", "date": "2018.04.09", "title": "Рецептата Dnes: Свежа пролетна салата "}
{"url": "https://www.dnes.bg/notifikacii/2018/04/09/razchupvane-na-leda-phenian-gotov-za-iadreno-razoryjavane.373058", "text": "Северна Корея е заявила пред САЩ, че Ким Чен Ун е готов да обсъди денуклеаризацията на Корейския полуостров, като изчиства по този начин пътя за среща на високо равнище между севернокорейския лидер и президента на САЩ Доналд Тръмп, пише Wall Street Journal, като се позовава на американски представители.\n\r\nАмериканските официални източници не поясняват кога и как е била предоставена тази заявка, но представители на САЩ и Северна Корея са в контакт по темата.\n\r\n„САЩ потвърдиха, че Ким Чен Ун е готов да обсъди денуклеаризацията на Корейския полуостров\", заяви в неделя служител на администрацията на Тръмп.\n\n\r\nCNN съобщи в събота, че САЩ и Северна Корея провеждат тайни, директни разговори, за да се подготвят за срещата на високо равнище. \r\nТази дейност е ръководена от директора на Централното разузнавателно управление Майк Помпео, който може да стане държавен секретар по-късно. Помпео, чието изслушване пред комисията по външни отношения на Сената е насрочено за 12 април, бе избран за поста, след като Тръмп уволни Рекс Тилърсън от поста му на водещ дипломат на САЩ. \n\r\nСлужители от САЩ и Северна Корея са разговаряли повече от веднъж и дори са се срещнали в трета страна, предаде още CNN. Говорител на Държавния департамент отказа да коментира темата.\n\r\n", "date": "2018.04.09", "title": "Разчупване на леда: Пхенян готов за ядрено разоръжаване?"}
{"url": "https://www.dnes.bg/stranata/2018/04/09/ot-ekvador-do-plovdiv-shokoladovata-strast-na-edno-semeistvo.373059", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nСемейство от Пловдив подготвя едни от най-здравословните шоколади в Европа. За своите продукти те получават редица международни отличия. Каква е тайната на качествения шоколад?\n\r\nЛюбовта към шоколада свърза завинаги Иван и Ивалина Илчеви. Младото семейство произвежда любимото на всички какаово изкушение по специална технология със зърна от Еквадор - без оцветители и без овкусители.\n\r\n\"Шоколадът се прави на каменна мелница, без да има други допълнителни преработки. След като се смелят зърната, шоколадът трябва да отлежи\", сподели Иван Илчев.\n\r\nИдеята за производството им се заражда, когато малкият им син е диагностициран с алергия, която не му позволява да яде млечни продукти. Тогава двамата започват да произвеждат чист шоколад в домашни условия.\r\n                    \r\n                    \r\n\"При всяко едно начало има рискове и те са огромни, особено в България. Аз мисля, че нашата страна е едно добро място за стартиране на малък бизнес, защото пазарът все още не е наситен с всякакви продукти\", подчерта Ивелина пред .\n\r\nШоколадите на семейство Илчеви бързо набират популярност. Дори попадат в класация на Independent. Журналист от британското издание се свързал с пловдивската фамилия.", "date": "2018.04.09", "title": "От Еквадор до Пловдив: Шоколадовата страст на едно семейство"}
{"url": "https://www.dnes.bg/notifikacii/2018/04/09/sled-kozunaci-i-agneshko-vreme-za-detoks.373060", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nКалориите, които сме приели по време на празничните трапези, няма да се отразят директно и веднага на тялото ни, а малко по-късно. Това обясни фитнес инструкторът Цвета Капитанова.\n\r\n\"След празника може да се направи някакъв вид детокс или някакъв вид разтоварване за няколко дни, просто, за да изкара излишната вода и да се почуствате по-добре\", посъветва хората Капитанова от студиото на \"България сутрин\".\n\r\nФитнес инструкторът обясни, че главен проблем са тестените изделия, като козунаци и питки, които традиционно присъстват на празничната ни трапеза.\n\r\n\"Няма лошо, ако консумираме умерено\", поясни Цвета Капитанова пред .\r\nПсихологът Полина Василева пък обясни, че сериозните трапези на Великден могат да бъдат вредни за хората, които са постили преди това.\n\r\n\"След всяко едно лишение следва да има по-дълъг период на захранване. Може да ни навреди психически шокът, който идва от едно прекомерно приемане на храна\", обясни Василева в ефира на \"България сутрин\".\n\r\nПсихологът подчерта също, че човек трябва да се замисли и какви емоционални дупки пълни чрез прекаляването с храната.", "date": "2018.04.09", "title": "След козунаци и агнешко: Време за детокс!"}
{"url": "https://www.dnes.bg/kino/2018/04/09/deivid-bekym-izdryjlivost.372502", "text": "Да се доближим до легендарния футболист и пример за подражание Дейвид Бекъм ще ни позволи биографичната продукция \"Дейвид Бекъм: Издръжливост\".\r\nСветовен феномен, модна икона, мулти-милионер – това са само някои от етикетите, сложени до името на един от най-добрите футболисти в света.\r\nИзвестен до такава степен, че всеки може да каже за кой отбор играе, за кого е женен и да изреди имената на децата му в хронолигичен ред, Бекъм изненадващо не позволява на славата да го промени, съзнавайки, че служи за модел за подражание.\r\nОт средата на 90-те години Дейвид Робърт Джоузеф Бекам е известен с едно единствено нещо – необикновените си умения на футболния терен.\r\r\n                    \r\n                    Те, заедно с огромния му стремеж към успеха и очевидните му лидерски заложби, го правят капитан на Англия в две серии на Световната Купа, както и първият британски футболист, успял да вкара гол по време на три Световни Купи. Манията около Дейвид Бекъм и личния му живот се засилва още повече след брака му с изисканата вокалистка от известната женска група “Spice Girls” Виктория Адамс през 1999 година.\r\nНе пропускайте биографичния филм за живота на легендарния британски футболист  - \"Дейвид Бекъм: Издръжливост\" на 10 април в 9:30 часа по телевизия ", "date": "2018.04.09", "title": "\"Дейвид Бекъм: Издръжливост\" "}
{"url": "https://www.dnes.bg/cars/2018/04/09/dizelgeit-kak-germaniia-iznasia-skandala-u-nas.373062", "text": "Германия постепенно се отказва от употребата на дизеловото гориво. Старите дизелови двигатели се бракуват много преди крайния срок за експлоатация или биват изнасяни в чужбина. Екологична организация се опасява, че този факт ще влоши качеството на въздуха в страните от Източна Европа, включително в България, където голяма част от употребяваните автомобили се внасят именно от Германия, пише изданието Focus.\n\r\nОт редакцията подчертават, че са провели разследване с това каква е съдбата на старите автомобили с дизелови двигатели. Резултатите от него показват, че превозните средства, които не са бракувани съгласно изискванията и стандартите Европейския съюз, биват насочвани към пазарите в Източна Европа и Африка, пише \"Фокус\".\r\n                    \r\n                    \r\nЕкологичната организация \"Транспорт и околна среда\" (T&E) помага да се изясни картината за това как износът от Германия на употребявани дизелови автомобили може да промени Източна Европа. Организацията представя данни, съгласно които през 2017 г. България е внесла над 100 хил. употребявани автомобила, от които над една трета (около 35 хил.) са били с дизелови двигатели.\n\r\n\"Около една четвърт (27%) от изнасяните от Западна Европа към България дизелови коли идват от Германия (около 26 872). Най-голямата част от внасяните в България автомобили са от Италия (63%, или 65 640)\", уточняват от \"Транспорт и околна среда\".\n\r\nСъщевременно организацията предупреждава, че не всички изнесени от Германия дизелови двигатели имат необходимите филтри за вредни частици. По всичко изглежда, че по този начин се създава парадоксална ситуация, в която Германия и други западноевропейски държави предават \"наследството\" на дизеловия скандал в по-бедните страни от ЕС.\n\r\n\"Много от изхвърлените дизелови автомобили се изнасят към европейските страни-членки от Централна и Източна Европа, където има по-ниски изисквания. Това не решава проблема с качеството на въздуха\", категорични са от \"Транспорт и околна среда\".\n\r\n\"Повече от половината от всички внесени дизеловите автомобили са на над 10-годишна възраст, т.е. нямат задължителния от 2011 г. насам стандартен филтър за твърди частици. \r\nТака се изхвърлят прахови частици във въздуха, причиняващи рак, и от статистическа гледна точка те са причина всяка година в България да причиняват над 13 хил. смъртни случая\", отбелязват от организацията.", "date": "2018.04.09", "title": "Дизелгейт: Как Германия \"изнася\" скандала у нас?"}
{"url": "https://www.dnes.bg/politika/2018/04/09/muzei-a-ne-zatvor-prestypnici-na-svoboda-a-deistvie-nikakvo.373063", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nВъпросът със затворите в България е еманация на цялостната ни система. Бягството от Софийския такъв е демонстрация на липсата на институционалност. С населението може да се прави всичко пред очите му и му се казва: \"Ние ще освобождаваме тези, които са престъпници и вие няма да направите нищо!\"\n\r\nТакива бяха думите на бившия министър-председател на България Ренета Инджова, която направи своя анализ за делниците и празниците в държавата в студиото на \"България сутрин\".\n\n\n\n\r\nТя риторично попита наистина ли се шокираха хората, че всичко е възможно да се случи в страната?\r\n                    \r\n                    \r\nОказа се, че никой в Централния софийски затвор не успя да спре двама опасни престъпници, които въоръжени напуснаха през парадния вход мястото за лишаване от свобода. Опозицията реагира и поиска оставки на министри, а управляващи им отвърнаха с поредната порция локални сюжети с прозвището \"гейт\".\n\r\n\"В забързаното очакване на Великден българите се притесняваха да не би някой от избягалите затворници да ги хване и да помрачи празника му. През времето, в което още се издирват двамата, най-вероятно Софийският затвор трябваше да бъде обявен за музей - отворен непрекъснато, едновременно място за лишени от свобода, както и за свободно посещение\", посочи гостът на .\n\r\nВместо да влизали по тайни канали оръжия, проституция - всичко необходимо за един затворник, всичко това можело да стане в един прозрачен и публично открит достъп, продължи със сарказъм Инджова.\n\r\nСпоред бившия премиер затворът е една трудова терапия, която пък може да се приложи и върху цялото българско население. \"Тогава няма да се налага болниците да посрещат толкова много преяли\", отбеляза тя.\n\r\nСпоред Ренета Инджова българската публика не разбира, че местата за лишени от свобода могат да бъдат и логистични центрове на организираната престъпност.\n\r\n\"Ще освободят началника на затвора, но това може също да е планирано\", заяви гостът на телевизията, който подозира вероятността избягалите престъпници да са \"освободени, за да извършат някаква поръчка\".", "date": "2018.04.09", "title": "Музей, а не затвор: Престъпници на свобода, а действие – никакво"}
{"url": "https://www.dnes.bg/za-da-se-razbirame/2018/04/09/sedmichen-liuboven-horoskop-za-9-15-april-2018-a.372812", "text": "Очаква ни интересна любовна седмица, донякъде благодарение на Марс, Венера и Меркурий. За някои представители на зодиака тя ще е изпълнена с повече романтика, докато други ще разрешават проблеми. Какво ви очаква според зодията, вижте в любовния хороскоп на Az-jenata.bg\r\n\r\nФинансите, мечтите ви, сякаш подредени, но когато става въпрос за любовния ви живот, там е истинска бъркотия. Тази неделя, новолуние в знака ви и Меркурий, ще ви дадат повече решителност да тръгнете по нов път.\r\nТова ново начало е резултат от личното пробуждане, през което преминахте през последните няколко седмици, докато преоценявахте дали наистина получавате това, от което имате нужда в любовта.\r\r\n                    \r\n                    Време е да направите нещо различно, нещо коренно различно, и вие го знаете. Добрата новина? Нищо няма да попречи на намеренията ви.\r\n\r\nВенера все още се намира във знака на зодия Телец и вие определено ще привличате с лекота вниманието на представителите на противоположния пол. Това е добра новина за тези от вас, които не са обвързани сериозно. Възможно е приятелство да се превърне в нещо повече.\r\nАко се намирате във връзка, любовта ви ще бъде също толкова вълшебна. Вие и вашият партньор ще се преоткривате, ще се наслаждавате на романтиката помежду ви.\r\n\r\nОбвързаните Близнаци е добре да „откраднат“ повече време за себе си и любимия човек. Но бъдете внимателни с кои приятели какво споделяте. Не позволявайте някой друг да бъде барометър за вашето щастие. Поне тази седмица дръжте любовния си живот изолиран. Ще се радвате, че сте го направили.\r\n", "date": "2018.04.09", "title": "Седмичен любовен хороскоп за 9 – 15 април 2018-а "}
{"url": "https://www.dnes.bg/notifikacii/2018/04/09/izdirvaneto-den-sedmi-patrulite-slediat-avtomobili.373064", "text": "Седми ден продължава издирването на двамата затворници, които избягаха от Централния софийски затвор след въоръжено нападение над надзирателите на 3 април. Под засилена охрана са границите, входовете и изходите на магистралите и всички основни пътища у нас, съобщи \"Фокус\".\n\n\n\n\n\r\nПътните патрули са инструктирани да следят за съмнителни автомобили. Двамата са обявени и за международно издирване. По случая работи специално създадена комисия, която трябва да установи как оръжията са внесени на територията на затвора, а резултатите от нейната работа, трябва да станат ясни на 12 април, веднага след празниците.\r\nВ петък от МВР разпространиха актуални снимки от затвора на двамата бегълци. В полицията са получени стотици сигнали за това, че Пелов и Колев са видяни на различни места в страната. По разпореждане на министър-председателя Бойко Борисов и след проверка на място, министърът на правосъдието Цецка Цачева поиска оставките на временно преназначения на длъжността главен директор на Главна дирекция „Изпълнение на наказанията“ Свилен Цветанов и началника на затвора в София Петър Кръстев.\n\r\nОставките са приети от министъра, като длъжностите им ще бъдат временно заети от служители на Главна дирекция „Охрана“ към Министерство на правосъдието. Утре правосъдният министър Цецка Цачева свиква национално съвещание с участието на всички началници на затвори в страната и с ръководството на Главна дирекция „Изпълнение на наказанията“. На нея ще бъдат обсъдени създалото се напрежение в системата, както и възможни решения на актуални въпроси в спешен порядък. \r\n ", "date": "2018.04.09", "title": "Издирването, ден седми: Патрулите следят автомобили"}
{"url": "https://www.dnes.bg/obshtestvo/2018/04/09/smisylyt-na-velikden-pobeda-na-jivota-nad-smyrtta.373065", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nСмисълът на Великден е победата над смъртта и откриването на вечния живот за хората. Това каза пред камерата на Bulgaria ON AIR отец Никанор, игумен на Гигинския манастир.\r\n\"Великден ни отваря врата към истинския смисъл на живота, а това е вечният живот\", сподели пред \"България сутрин\" духовникът.\r\nТой изрази огорчението си, че духовният смисъл на възкресението и на много други празници се замъглява. По думите му хората сме започнали да отдаваме много повече значение на обичаи, традиции и трапезата.\r\n\"Много се надявам да знаем какво празнуваме. Ако човек вярва във възкресението на Христос, няма да остане небрежен към живота си\", каза отец Никанор.\r\n ", "date": "2018.04.09", "title": "Смисълът на Великден: Победа на живота над смъртта"}
{"url": "https://www.dnes.bg/televizia/2018/04/09/posetiteliat-v-edno-frensko-selo.372511", "text": "В седми епизод от четвърти сезон на сериала \"Едно френско село\"Даниел прави опити да излекува войник, борещ се за свободата на Франция и паднал с парашут във Вилньов.\r\r\n                    \r\n                    Неочаквано мъж, наречен Доминик, се появява на прага на училището, в търсене на директора Берио: той иска да се свърже с лидера на голистката мрежа във Вилньов.\r\nГледайте сериалът \"Едно френско село\" всеки делник от 20:30 часа по телевизия \r\n ", "date": "2018.04.09", "title": "Посетителят в \"Едно френско село\""}
{"url": "https://www.dnes.bg/sofia/2018/04/09/velikden-v-pirogov-nad-1800-potyrsili-pomosht-v-speshnoto.373066", "text": "Дежурството в дните по Великденските празници за пироговските екипи бе тежко. Над 1830 пострадали се обърнаха за помощ към Спешното на \"Пирогов\" през почивните дни около Великден, или това са с близо 400 повече пациенти за последните 4 години. Това съобщиха от пресцентъра на болничното заведение.\n\r\nНа близо 240 се е наложило да останат за болнично лечение, като 10 от тях са неосигурени.\r\nОсвен пациентите от цяла София и околните населени места, дежурните пироговски екипи са се погрижили и за над 50 тежко пострадали от различни части на България. Те са били преведени за лечение в университетската спешна болница, тъй като има капацитет да поеме най-тежките случаи в страната.\r\n                    \r\n                    \r\nПироговските медици са се погрижили и за 474 деца, имащи нужда от лекарска помощ по празниците, като на 41 от тях им се е наложило да посрещнат Великден в „Пирогов”. Съпоставено с преди 4 години – наблюдаваме нарастване – близо 130 малки пациенти повече са преминали пред Детското спешно.\n\r\nПрез пироговските противошокови зали – за възрастни и за деца, са преминали близо 30 много тежки случая. Това са много тежки пациенти, при които е необходимо комплексно лечение и лекари от няколко специалности, а диагностицирането налага високоспециализирани изследвания.\n\r\nТежко е било и за дежурните в пироговските реанимации – там се борят за живота на 50 пациенти, от които 4 са деца.\n\r\nТрадиционно натоварени са травматологичния, неврохирургичния, токсикологичния и хирургичния кабинет. Пострадали от ПТП-та, мотористи и височинни травми са изпълнили травматологичния и неврохирургичен спешен кабинет. Много случаи на алергични реакции пък потърсиха помощ в спешния токсикологичн кабинет. Няма приети деца, употребили алкохол. През хирургията са преминали пациенти с хронични заболявания на стомашно-чревния тракт.", "date": "2018.04.09", "title": "Великден в \"Пирогов\": Над 1800 потърсили помощ в Спешното"}
{"url": "https://www.dnes.bg/cars/2018/04/09/retro-polyh-na-4-kolela-sedem-kultovi-avtomobila.373068", "text": "\n\r\nПо света има стотици красиви и интересни автомобили. Въпреки че всеки човек си има свой вкус и красотата е нещо субективно, някои от тях обаче доста се открояват сред останалите поради своя дизайн и интериор. \r\nТакива автомобили са общоприети лидери, многократни победители в различни конкурси и просто радват окото на всеки човек.\r\nВижте седем от най-култовите автомобили в галерията на Automedia.bg", "date": "2018.04.09", "title": "Ретро полъх на 4 колела: Седем култови автомобила"}
{"url": "https://www.dnes.bg/sofia/2018/04/09/peshehodec-udaren-v-tymnoto-mestel-taralej-ot-pytia.373069", "text": "Пешеходец е бил блъснат около 22.30 часа на ул. \"Хенрик Ибсен“ до кръстовището с бул. „Черни връх“ в столицата, докато се е опитвал да премести таралеж от пътя. Това съобщи за \"Фокус“ комисар Тенчо Тенев, началник на „Пътна полиция“ към СДВР.\r\nТой поясни, че късно снощи водач на лек автомобил е видял на пътното платно таралеж, пресичащ пътя. \r\nШофьорът е излязъл от автомобила си, за да премести животното, за да не го смачка някой. В този момент покрай него е преминал друг автомобил, който не е видял човека в тъмното и го е блъснал. \r\nПострадалият е откаран в УМБАЛСМ „Н. И. Пирогов“ с фрактура на дясно рамо и без опасност за живота.\r\nКомисар Тенев поясни, блъснатият се води пешеходец, тъй като е слязъл от автомобила си и е бил на пътното платно. ", "date": "2018.04.09", "title": "Пешеходец ударен в тъмното, местел таралеж от пътя"}
{"url": "https://www.dnes.bg/blizak-iztok/2018/04/09/bombardirovkata-v-siriia-delo-na-izrael.373067", "text": "Израелски самолети са извършили бомбардировката по военната база на сирийския режим Т-4 в Централна Сирия. Това обяви руското министерство на отбраната, цитирано от световните агенции.\n\r\n\"Два самолета F-15 на израелската армия нанесоха от територията на Ливан удар по военното летище между 3,25 ч. и 3,53 ч. московско време (00,25 ч. и 00,53 ч. по Гринуич) с помощта на осем управляеми ракети, без да навлизат в сирийското въздушно пространство\", казва руското министерство на отбраната.\n\n\r\nСпоред министерството пет от осемте ракети са били унищожени от сирийската противоракетна отбрана, докато останалите три ракети са поразили \"западната част на летището\".\r\n                    \r\n                    \r\n\"Нито един руски съветник в Сирия не е бил ранен\" по време на тази атака, уточнява ведомството.\n\r\nСирийският режим също обвини Израел за удара, предадоха световните агенции и БТА.\n\r\n\"Израелската агресия по летище Т-4 бе извършена от самолети Еф-15, които изстреляха няколко ракети\", казва сирийски военен източник, цитиран от сирийската официална агенция САНА. Първоначално агенцията посочи САЩ за виновник за атаката, преди да оттегли това обвинение.\n\r\nПо-рано днес сирийският Център за наблюдение на правата на човека каза, че в атаката са загинали 14 бойци, сред които иранци. В базата Т-4, известна и като база Таяс, е имало руски и ирански сили, както и бойци на ливанското шиитско движение Хизбула.\n\r\nВъздушният удар бе нанесен повече от ден след като се появиха информациите за предполагаема химическа атака в град Дума край Дамаск, в която загиналите са десетки и за която се смята, че е била извършена от силите на режима. Предполагаемото химическо нападение бе осъдено вчера от ЕС, САЩ, генералния секретар на ООН Антониу Гутериш, папа Франциск и редица страни. Днес Съветът за сигурност на ООН ще обсъжда случая.\n\r\nСАЩ и Франция вече казаха, че нямат нищо общо с удара по военното летище, намиращо се в зона между Хомс и Палмира.", "date": "2018.04.09", "title": "Бомбардировката в Сирия – дело на Израел?"}
{"url": "https://www.dnes.bg/sofia/2018/04/09/vijte-kyde-niama-da-ima-voda-utre-v-sofiia.373070", "text": "\"Софийска вода” временно ще прекъсне водоснабдяването в част от кв. \"Витоша\"\n\r\nНа 10 април 2018 г. (вторник), във връзка с реконструкция на уличен водопровод на ул. \"Никола Недев\" кв. \"Витоша\", се налага спиране на водоподаването от 10:00 до 19:00 часа на клиентите на \"Софийска вода”, живеещи в района на:\n\r\nпо ул. \"Иван Радоев\" от ул. \"Никола Недев\" до ул. \"Иван Панталеев\"\n\r\nПри продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноска на адрес: ул. \"Иван Радоев\" №17.\n\r\nРемонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.\r\n                    \r\n                    \r\nЗасегнатите от прекъсването на водата, могат да получат повече информация от Телефонния център на \"Софийска вода” АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx .\n\r\n\"Софийска вода” АД предварително се извинява на своите клиенти за причинените временни неудобства!\n\r\nИнтернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.", "date": "2018.04.09", "title": "Вижте къде няма да има вода утре в София"}
