{"url": "https://www.dnes.bg/football/2019/04/04/kanarchetata-polufinalisti-za-kupata-sled-kyrvav-mach-s-cherno-more.406646", "text": "След тежък мач, последният полуфиналист в турнира за купата на България е Ботев (Пловдив). Канарчетата елиминираха варненския Черно море след дузпи с 4:2.\r\nТака Ботев се присъедини към отборите на Локомотив Пд, ЦСКА и Септември в полуфиналите от надпреварата.\n\r\nЖребият за следващата фаза на турнира се тегли тази вечер.\n\r\nПървото полувреме премина под знака на тактическото надлъгване, като нито един от двата тима не предприемаше излишни рискове в предни позиции.\n\r\nЕдинственото чисто положение бе на сметката на „канарчетата”, които в 10-ата минута бяха много близо до гола. Антонио Вутов направи добър индивидуален рейд отдясно, след което комбинира с Филип Филипов, той центрира  в наказателното поле, където Феребори Доре надскочи Димов и Станчев и засече с глава, но топката се отби в напречната греда.\n                    \n                    \n                \r\nДо края на първата част нямаше повече интересни положения пред нито една от двете врати и отборите се оттеглиха на почивка при нулево равенство.\n\r\n„Жълто-черните” започнаха много по-активно второто полувреме и още в 47-ата поставиха под напрежение отбраната на гостите. Феребори Доре открадна топката от Пламен Димов, след което изведе на чиста позиция Тодор Неделев, който обаче би неточно в аут.\n\r\nПет по-късно Ботев поведе в резултата. Васил Шопов центрира отляво, Доре отново бе над всички при въздушната битка и с гръб към вратата отклони с глава в долния ляв ъгъл на вратата на „моряците” – 1:0.\n\r\nПопадението донесе допълнителен импулс в играта на футболистите на Николай Киров, които все по-често окупираха половината на Черно море.\n\r\nВ 64-ата Неделев стреля директно от фаул отдясно, търсейки далечния ъгъл на вратата, но Дюлгеров внимаваше и успя да отклони в корнер.\n\r\nВ последния четвърт час гостите заиграха по-офанзивно и резултатът не закъсня. В 79-ата минута Черно море изравни след гениален гол на Мартин Минчев. Ндонгала получи отдясно на вратата на „жълто-черните”, намери Минчев, който със залъгващо движение се освободи от опеката на Пиргов и завърши атаката с точен удар по земя от малък ъгъл – 1:1.\n\r\nВ оставащите минути нямаше повече попадения и мачът влезе в продължения.\n\r\nВ 93-ата Кристиан Димитров не успя да се възползва от отличен пас на Неделев и нанесе слаб удар с глава, пращайки в аут.\n\r\nНова ситуация за Ботев имаше в 98-ата. Антон Карачанаков изпълни фаул, Неделев пое топката и направи добро подаване за Кристиан Добрев, който отправи неточен удар с глава от линията на вратарското поле.\n\r\nВ края на първото продължение Мартин Минчев отправи неточен удар към вратата на домакините.\n\r\nВторите допълнителни 15 минути от четвъртфинала също не предложиха промяна в резултата и победителят трябваше да се реши след изпълнение на дузпи. \n\r\nПатрик Андраде от Черно море изпълни точно първата дузпа, а след него Тодор Неделев също бе безпогрешен. Последва неточен удар на Пламен Димов над вратата, а след него Димитър Пиргов отбеляза за втори път за Ботев. Последва изпълнение на Васил Панайотов, което бе отразено от Кайзер. Антонио Вутов отбеляза, след което последва нова блестяща изява на Кайзер, спасявайки удар на Дани Кики, с което Ботев се класира за полуфиналите.\r\nОще спортни новини четете на ", "date": "2019.04.04", "title": "\"Канарчетата\" полуфиналисти за Купата след кървав мач с Черно море"}
{"url": "https://www.dnes.bg/sofia/2019/04/04/espch-iska-da-ne-ekstradirame-gruzinec-chaka-go-kamshik.406631", "text": "Европейският съд за правата на човека (ЕСПЧ) поиска от България да не екстрадира арестуван грузински гражданин, издирван за кражба от Иран. Ако бъде предаден на местните власти той може да бъде наказан с удари с камшик, предадоха Франс прес и ДПА.\r\nГрузинеца е заподозрян в Иран, че е откраднал 56 200 долара (50 000 евро) от обменно бюро в Техеран. За съдействие Иран потърси Интерпол и организацията издаде червена бюлетина.\r\nБългария приема искането за екстрадация от Иран след като грузинецът бива арестуван на софийското летище пред 2016 г. Според документа, представен от Иран, мъжът ще бъде осъден на затвор, ако съдът признае вината му и уверява, че грузинецът няма да бъде измъчван или подложен на нехуманно отношение.\r\n                    \n                    \n                В решението на съдиите от Европейския съд за правата на човека, прието единодушно, се подчертава, че иранският наказателен кодекс предвижда телесни наказания в случай на кражба.\r\nИма голям риск грузинецът да получи като наказание до 74 удара с камшик, за което Иран не споменава в искането си, но все пак \"трябва да се гледа с предпазливост на уверенията, че няма да има мъчения, дадени от страна, в която подобно отношение е широко разпространено или постоянно, отбелязва съдът.\n\r\nВ Иран смятат удрянето с камшик за законна форма на наказание, която, според тях, е била \"зле интерпретирана от Запада като деградираща\".\r\nИран не е подписал конвенцията на ООН срещу мъченията, затова има реален риск за тежко телесно наказание, посочват съдиите от Европейския съд за правата на човека.\r\n(БТА)", "date": "2019.04.04", "title": "ЕСПЧ иска да не екстрадираме грузинец, чака го камшик"}
{"url": "https://www.dnes.bg/zvezdi/2019/04/04/sykroven-moment-hilyri-dyf-pusna-klip-ot-rajdaneto.406282", "text": "Хилари Дъф роди момиченце, което носи името Банкс, преди 5 месеца. Скоро звездата сподели клипче от раждането, което явно се е случило в дома ѝ. \"Чудих се дълго време дали да споделя това видео, тъй като то е доста лично\", написа Хилари.\r\nНа клипа се вижда как актрисата държи новороденото в ръцете си съвсем малко след като то се е появило на бял свят. Хилари и бебето са в басейн вкъщи. В един момент се вижда как момиченцето посяга с ръце към майката.\r\n \r\n\r\n\r\n ", "date": "2019.04.04", "title": "Съкровен момент: Хилъри Дъф пусна клип от раждането"}
{"url": "https://www.dnes.bg/index/2019/04/04/predi-da-sloji-krai-hitler-nastoial-shte-ustoia-ili-padna-s-berlin.406598", "text": "Ханс Баур е мъжът, на когото Адолф Хитлер се е доверявал да го пилотира.\r\nЛичният му пилот и приятел Баур е станал свидетел на последните минути на нацисткия лидер. \n\r\nГодината е 1945, датата - 30 април. Адолф Хитлер знае, че войната е загубена и отнема живота си, заедно с Ева Браун, с която е сключил брак на предния ден. \n\r\nНеговият приятел Ханс Баур е от последните, видели канцлера жив. В своите мемоари, които ще бъдат преиздадени, пилотът разказва за последните думи, които нацисткият лидер казал на своя пилот, пише DailyMail.\n\r\n\"Слагам край днес\", обяснил Хитлер на Ханс Баур, който надживява своя приятел и умира през 1993 г. на 96 г. \n\r\n\"Баур, искам да ти кажа довиждане. Времето дойде. Моите генерали ме предадоха, моите войници не могат да продължат и аз също\", спомня си Баур. \n                \n                \r\n\"Войната ще свърши с падането на Берлин\", заявил Хитлер. \"И аз ще устоя или падна с Берлин\", настоял той. \n\r\nПилотът си спомня, че се опитал да разубеди Хитлер. \n\r\n\"Казах му, че все още има налични самолети и мога да го закарам до Япония, или Аржентина, или при някой от шейховете, които бяха много приятелски с него заради отношението му към евреите\", обяснява Баур в мемоарите си. \n\r\nФюрерът бил непоклатим. \"Един мъж трябва да събере достатъчно кураж да се изправи пред последствията, следователно слагам край сега. Знам, че утре милиони хора ще ме проклинат - това е съдба\", били думите на Хитлер. \n\r\nСпоред неговия пилот фюрерът знаел, че руснаците знаят, че той се крие в бункера. Страхувал се, че ще използват снаряди и нямал вяра на защитите на бункера. \n\r\nВ мемоарите си Ханс Баур пише, че в знак на благодарност за 12-е години служба, Хитлер му дал ценна картина. Минути по-късно Хитлер и Ева Браун се самоубили. \n\r\nСамият Баур не успява да избяга от съдбата. Той е заловен от съветската армия, прострелян е и в последствие кракът му е ампутиран. Прекарал е 10 г. в Съветски затвор, където е бил разпитван за информация за Адолф Хитлер. \n\r\nДвамата стават близки през 30-те години, когато пилотът е нает, за да помогне в придвижването на Адолф Хитлер по време на обиколките му в Германия. Няколко години по-късно Хитлер става кум на сватбата на Баур. Фюрерът е ценял своя пилот, дори му подарил чисто нова кола за 40-я рожден ден. \n\r\nВ дневниците си Баур пише, че Хитлер му имал вяра и това довело до по-приятелските отношения между двамата. \n\r\n\"В крайна сметка, отново и отново, неговият живот зависеше от моите умения и той разбираше, че винаги давах най-доброто от себе си за него\", пише Баур.", "date": "2019.04.04", "title": "Преди да сложи край, Хитлер настоял: Ще устоя или падна с Берлин!"}
{"url": "https://www.dnes.bg/index/2019/04/04/kozirog-vodolei-koi-zodii-mraziat-dramite.406637", "text": "Има хора, които обичат да подкрепят и по-скоро да подсилват всяко свое действие или изказване с малко повечко шум, с артистични жестове, с театралност и т. н.. Обратното на тях, има други хора, които пък изобщо не си падат по драмите и обикновено реагират на събитията много по-зряло и умерено. Те не правят от мухата слон, защото предпочитат да живеят по-просто и спокойно, без да привличат излишно вниманието на околните.\r\nЕто и кои са зодиакалните знаци, които не обичат да създават излишни драми в живота си и обикновено поведението им е доста сдържано и спокойно:\r\n \r\n\r\n \r\nКозирогът по-скоро се възмущава от хората, които обичат да създават драма около себе си. Той е сдържан и умерен в реакциите си винаги. Истинският Козирог може да реагира по-бурно, само ако нещо пречи на напредъка му и/или застава на пътя на реализирането на целите му. Все пак подходът на гневния представител на тази зодия, е много по-обран откъм взаимодействия с другите.\r\n \r\n\r\n \r\nХората от този знак, за разлика от Козирозите, обичат драмата, но само като нейни наблюдатели. Водолеят се наслаждава на бурните чужди емоции отстрани. Той обича да гледа как другите се гневят, как правят сцени, как загубват здравия си разум и т. н. Самият Водолей обаче никога не реагира твърде буйно в своя личен живот. Той е много умерен, както в емоциите си, така и в поведението си.\r\n \r\n\r\n \r\nЗа разлика от другите две огнени зодии – Овен и Лъв, Стрелците предпочитат да избягват драмата, а не да я създават.\r\n \r\n", "date": "2019.04.04", "title": "Козирог, Водолей ... Кои зодии мразят драмите?"}
{"url": "https://www.dnes.bg/sofia/2019/04/04/sdvr-otkri-na-kogo-sa-izgubenite-pari-na-simeonovsko.406623", "text": "СДВР разбра кой е собственикът на изгубените пари, намерени на бул. \"Симеоновско шосе\" и предадени в Четвърто Районно управление.  \n\n\r\nВ полицейското управление е дошъл представител на търговска фирма, който на 29 март изгубил сума пари, съобщават от МВР.\n\r\nСлед проведени беседи и оперативни действия по безспорен начин е установено, че именно той е собственикът на парите, предадени от съвестен гражданин на 29 март в Четвърто Районно управление. В този ден той минавал с велосипеда си по бул. \"Симеоновско шосе\", видял на пътното платно пари, вързани с ластик. Прибрал ги и незабавно ги предал в най-близкото районно управление.\n                    \n                    \n                \r\nТъй като в районното управление нямаше постъпил заявителски материал за подобен случай, бе разпространена информация за търсене на собственика им. \n\r\nЧовекът, изгубил въпросната сума, видял публикациите и дошъл в управлението, като съобщил данни и детайли, необходими за удостоверяване истинността на твърдението му, че именно той е собственикът на парите. \n\r\nТой благодари на велосипедиста за доблестната постъпка.", "date": "2019.04.04", "title": "СДВР откри на кого са изгубените пари на  \"Симеоновско\""}
{"url": "https://www.dnes.bg/obshtestvo/2019/04/04/zaginalite-v-makedoniia-rodnini-na-petyr-kornajev.406645", "text": "По данни на българското посолство в Република Северна Македония резултатите от извършения днес ДНК анализ от специалистите на Института по съдебна медицина в Скопие са потвърдили самоличността на четирите жертви в катастрофата с пътнически самолет тип \"Чесна\", съобщи Пресцентърът на Министерството на външните работи.\n\r\nИ четиримата са български граждани.\n\r\nСамолетът се разби на 2 април 2019 г. северозападно от връх Солунска глава на територията на Северна Македония.\n\n\nПредприети са действия за транспортиране на телата на жертвите в Република България.\n\r\nСемейството, което загина при самолетната катастрофа в Македония, са роднини на бившия правосъден министър Петър Корнажев и на бившата президентка на Бразилия Дилма Русеф, съобщи Dir.bg\n                    \n                    \n                \r\n47-годишната Калина Корнажева-Бошнакова е племенница на Петър Корнажев и братовчедка на Русеф. Нейният баща е видният публицист Цоню Корнажев, който е брат на починалия през 2002 г. бивш правосъден министър от кабинета Беров и чичо на първата жена държавен глава на Бразилия. Калина Корнажева е адвокат в София.\n\r\nСъпругът й Георги Бошнаков (49 г.), който е пилотирал разбилия се самолет, e завършил Техническия университет в София и има фирма за рециклиране на отпадъци. Бошнаков е имал лиценз за пилотиране.\n\r\nСамолетът със семейство Бошнакови се разби край Солунска глава - най-високия връх на планината Якубица в Македония. Върхът е с височина 2540 метра и според метеоролози времето в района се променя изключително бързо и динамично, което може да е една от причините за падането на самолета.", "date": "2019.04.04", "title": "Загиналите в Македония - роднини на Петър Корнажев"}
{"url": "https://www.dnes.bg/televizia/2019/04/04/zvezdite-ot-igra-na-tronove-za-posledno-po-cherveniia-kilim.406630", "text": "\n Звездите и създателите на сериала \"Игра на тронове\" преминаха за последен път по червения килим заедно за премиерата на осмия сезон в Ню Йорк, съобщи Ройтерс.\r\nДесетки актьори, много от които бяха неизвестни преди да започне фентъзи сериалът през 2011 г., пристигнаха в Ню Йорк за лансирането на последния му сезон, чието излъчване ще започне по телевизия HBO на 14 април.\r\nСофи Търнър, която беше само на 14 години, когато прие ролята на Санса Старк, каза, че ще й липсват снимките на открито в студената Северна Ирландия, предаде БТА. \"Някои от най-хубавите ми спомени са как всички сме се сгушили в дебели палта, опитвайки се да се стоплим\" сподели тя и продължава:\r\n                    \n                    \n                \"Приятелството, като изградихме, просто защото ни беше толкова студено и бяхме толкова мокри... Това бяха най-вълнуващите преживявания, защото ни сплотиха като екип\".\r\nЗа спомен Софи Търнър е запазила един от корсетите на героинята си. Пилоу Асбек (Юлон Грейджой) и Конлет Хил (Варис) казаха, че са запазили пръстени, а Ричард Дормър - превръзката за око на Берик Дондарион.\r\nСериалът \"Игра на тронове\" спечели много награди \"Еми\" и е най-големият хит в историята на телевизия HBO с около 30 милиона зрители в САЩ и \"армия\" от фенове по цял свят. Историята за враждуващите фамилии в измисления свят Вестерос е по романите на Джордж Р. Р. Мартин от поредицата \"Песен за огън и лед\".\r\nМакар и много от любимите герои в сериала да умират, превъплътилите се в тези роли актьори, като Джейсън Момоа (Хал Дрого), Натали Дормър (Марджъри Тайрел) и Шон Бийн (Нед Старк) преминаха по червения килим в Ню Йорк.\r\n\"Това е последната миля, последният червен килим, последната премиера - каза Кристофър Хивю, който играе Тормунд. - Мисля, че всичко има край и това е чудесен начин да свърши\".", "date": "2019.04.04", "title": "Звездите от \"Игра на тронове\" за последно по червения килим"}
{"url": "https://www.dnes.bg/obshtestvo/2019/04/04/deca-preborili-tejki-zaboliavaniia-se-vpuskat-v-systezanie.406577", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Ако оприличим живота на игра или битка, то хората се разделят на две категории - победители и загубили. Истинската сила обаче идва от вътрешната способност и мотивация на човека да продължи след препятствията и да надскача себе си.\n\r\nТочно това правят децата, преборили онкохематологични заболявания в \"Игри на победители\".\n\r\n\"Историята на нашите деца започна през 2013 година, когато за пръв път получихме покана от руския благотворителен фонд, който е организатор на световните игри, за участие на деца с приключило лечение на рак в това спортно събитие. Тогава пътувахме с шест деца, които се представиха страхотно. И тази година ни предстои да пътуваме за Москва\", сподели Маргарита Борисова от Сдружение \"Деца с онкохематологични заболявания\" в \"България сутрин\".\n                    \n                    \n                \r\nТя посочи, че тъй като децата са се представяли много добре, са получили покана да организират състезанието и на национално ниво.\n\r\nМежду 12 и 14 април ще се проведе първият национален етап на световните \"Игри за победители\". Спортните направления са шест и са подбрани така, че в тях да могат да участват и деца, които имат двигателни проблеми.\n\r\nПървия ден ще има уроци по плуване и откриване с вечер на запознанствата. Децата, които ще участват, са събрани от цяла България - лекували се в трите болници за такива заболявания в София, Пловдив и Варна. \n\r\n\"Да пребориш нещо такова, след това да излезеш да се състезаваш и да победиш, защото нашите деца побеждават. Миналата година се прибраха с 27 медала, а отидоха 26 деца. Малките са супер надъхани. Спортът им помага да си намерят приятели, да видят, че могат много\", посочи пред  ултрамаратонецът Краси Георгиев.\n\r\nПо думите му неговото бягане и инициативи, в които участва, са като \"лятна ваканция\" в сравнение с това, с което се справят тези деца.\n\r\n\"Те са минали през нещо такова, те имат дух, имат борбеност и знаят, че има само един начин и той е напред\", завърши Георгиев.\r\n ", "date": "2019.04.04", "title": "Деца, преборили тежки заболявания, се впускат в състезание"}
{"url": "https://www.dnes.bg/world/2019/04/04/sled-mestnite-izbori-v-turciia-kyde-sgreshi-prezidentyt-erdogan.406642", "text": "Големите очаквания на президента на Турция Реджеп Тайп Ердоган към местните избори в страната ги представиха като вот на доверие на правителството, което обедини опозиционните партии и се оказа основната грешка на турския лидер. Това каза , , в ефира на .\r\nАндай посочи, че опозицията в Турция е спечелила 8 от 10-те най-важни града в страната.\r\n„Опозицията спечели в региони, в които 40 на сто от населението движи 80 на сто от икономиката на Турция“.\r\nСпоред госта загубата на Ердоган в Истанбул с 24 000 гласа може да бъде повод и за по-конспиративно мислене.\r\n                    \n                    \n                „Ако попитате обаче средностатистическия човек в Турция защо Ердоган загуби, той ще ви каже, че причината е по-празният му хладилник в сравнение с отпреди година и половина“.\r\nВ момента тече ново броене на бюлетините в Истанбул и още 3 общини, посочи журналистът.\r\n„Едва ли ще се стигне до изненадваш обрат... В изборната нощ самият Ердоган определи изборите като победа, но добави, че очакванията му са били по-големи... и отчита това, което гласоподавателите му казват“.\r\nНа 8 април ще бъде представена и новата икономическа програма на Турция, коментира Андай.\r\n„Ердоган очакваше финансиране от Китай, което не получи, както и от Русия... Така той се оказа обречен да работи в по-близки отношения със Запада. Вероятно е президентът да се откаже от войнствената си риторика и да се насочи към преговори с Европейския съюз (ЕС), защото 75% от инвестициите в Турция са от страни членки на блока“. \r\n. ", "date": "2019.04.04", "title": "След местните избори в Турция: Къде сгреши президентът Ердоган?"}
{"url": "https://www.dnes.bg/world/2019/04/04/diplomat-bylgariia-reagira-dobre-na-skandala-s-turciia.406595", "text": "\"България реагира много добре по дипломатическа линия при скандала с изказването на външния министър на Турция Мевлют Чавушоглу\", коментира пред bTV бившият посланик на страната  ни в Турция Петър Воденски \r\n \r\nСпоред Воденски в Турция съществува мислене, че страната трябва да си възвърне влиянието върху бившите османски територии чрез политически и други средства. Той допълни, че не очаква извинение от турска страна. \r\n \r\n\"Ние си даваме сметка, че той го казал в една предизборна обстановка. Турция не се е свенила в такава предизборна обстановка и друг път, когато по вътрешнополитически причини има нужда да го направи. Например, когато в България има избори, те говорят пред наши сънародници турци и правят някои сходни изявления. Това си е намеса във работи и ние много добре  реагирахме по дипломатическа линия\" - допълни Воденски. \r\n \r\nТой посочи като добър пример и думите на Екатерина Захариева, че Законът за  вероизповеданията не е насочен  нито към мюсюлманската, нито към друга конфесия. По думите му добър ход е била и срещата на премиера Борисов с Фуак Октай в Букурещ. \r\n \r\nСпоред него обяснението \"объркване в превода\" е най-старатото такова в дипломацията, но България ясно е показала, че е много добре запозната с превода на това, което е казал турският министър.\r\n \r\nПреди седмица, на предизборен митинг, турският министър на външните работи направи изказване, което предизвика напрежение между двете страни. Той каза, че Турция е оказала натиск върху България за промени в Закона за вероизповеданията. София прие думите на Чавушоглу като опит за намеса във вътрешните работи на страната. България привика посланика на Анкара за консултации, а премиерът Бойко Борисов проведе пространен разговор с  турският вицепрезидент Фуат Октай. Извинение не беше получено.\r\n ", "date": "2019.04.04", "title": "Дипломат: България реагира добре на скандала с Турция"}
{"url": "https://www.dnes.bg/bulgaria/2019/04/04/znaiat-li-rodnite-partii-koi-sa-riskovite-im-chlenove.406643", "text": "Политическите партии в България нямат вътрешни механизми, чрез които да селектират хората, които са рискови за тях. Това каза , , в ефира на.\r\n\"В развитите демокрации изграждането на един политик започва от младежките му прояви, а развитието му продължава при положение, че няма инциденти – не се облагодетелства, няма крайни залитания. Така до встъпването му в длъжност като депутат, той вече е един завършен кадър“.\r\nСпоред Безлов липсата на училище за политици в България не е пречка.\r\n                    \n                    \n                \"Въпросът е, че дълго време у нас новите, модерни партии постоянно се рушаха. Това е феномен на цяла Източна Европа, а по-неприятното е, че в някои страни от Стария континент има такива кризи и при старите партии“.\r\nАко партиите искат да запазят доверието в себе си, трябва да се опитат да намерят инструменти, с които да премахват най-големите рискове - поне тези на равнището на търпимостта на избирателите и тяхната политическа култура, коментира експертът.\r\nДруга тема, на която Безлов се спря, е свикването на Консултативния съвет по национална сигурност на 8 април от президента Румен Радев, като темата е „Противодействие на корупцията по високите етажи на властта. Необходимост от мерки\".\r\n\"Въпросът е как точно ще се формулира темата – дали ще бъде просто едно политическо противопоставяне, или ще се търсят конкретни инструменти за решение на проблемите“. \r\n.", "date": "2019.04.04", "title": "Знаят ли родните партии кои са рисковите им членове? "}
{"url": "https://www.dnes.bg/health/2019/04/04/6-priznaka-che-se-nujdaete-ot-poveche-hranitelni-veshtestva.406638", "text": "Обикновено през зимата тялото се обездвижава и лишава от някои хранителни вещества поради липса на много пресни храни. С настъпването на пролетта въпросните дефицити трябва да се попълнят, за да може тялото да бъде в кондиция и да има достатъчно енергия.\r\n \r\nЗдравословното и балансирано хранене е най-добрият начин за организма да си набави най-важните нутриенти и да функционира нормално. Ако сте отпаднали, имате суха кожа, чупливи нокти или силен косопад, то това трябва да ви накара да се консултирате с лекар как да се храните през този сезон, за да приемате всички необходими полезни вещества.\r\n \r\nВижте по кои основни признаци да познаете, че се нуждаете от повече хранителни вещества през пролетта:\r\n \r\n\r\n \r\nКакто стана ясно, това е основен признак. Много хора са подведени от това, че студът през зимата влошава кожата. Но когато температурите скочат и тя продължава да е суха и лющеща се дори след ексфолиране, то вие не приемате достатъчно витамини и минерали, които да насърчат растежа ѝ. Липсата на омега-3 мастни киселини нарушава липидния слой на кожата. Така вредните микроби и токсини попадат по-надълбоко и причиняват възпаление, раздразнение, сухота и пъпки. Освен това влагата не може да се задържи по-дълго време.\r\n \r\nЗа да имате по-мека, гладка и добре хидратирана кожа, яжте повече пресни плодове и зеленчуци, мазни риби като сьомга и сардини, орехи, ленено семе и семена от чиа.\r\n \r\n\r\n \r\nКожата на устните е доста деликатна. Един по-студен вятър и малко слънчеви лъчи са достатъчни, за да я изсушат и причинят болезнено напукване. Но балсамът не е достатъчен. В началото на пролетта краищата на устните и самата кожа по тях са по-сухи, защото в тях няма достатъчно рибофлавин. За да преодолеете дефицита на това вещество, консумирайте повече бадеми, сьомга, броколи, сирене чедър и яйца, които са богати на протеини.\r\n\r\n\r\n \r\nПрез пролетта всичко разцъфва за нов живот. Ако сте се хранили добре през зимата, по бузите ви трябва да има обичайната руменина. Когато лицето е по-бледо, това е алармиращ сигнал на тялото, че му липсва желязо и хемоглобин. Това може да се поправи като „се хванете за зелено“. Яжте коприва, лапад, спанак – растенията, които съдържат желязо и други полезни витамини и минерали. Други препоръчителни храни са леща, говеждо месо и зърнени храни.\r\n \r\n", "date": "2019.04.04", "title": "6 признака, че се нуждаете от повече хранителни вещества"}
{"url": "https://www.dnes.bg/politika/2019/04/04/pravosydniiat-ministyr-na-sasht-rabotim-otlichno-s-bylgariia.406571", "text": "Отличният двустранен диалог, стратегическото партньорство в редица сфери, интензивните отношения на всички нива в администрацията и в политическия спектър, както и двустранните отношения в областта на международното правно сътрудничество - това бяха само част от темите, които бяха обсъдени на среща между заместник министър-председателя Екатерина Захариева и главния прокурор на САЩ и министър на правосъдието Уилям Бар във Вашингтон, съобщи пресцентърът на външното ни министерство.\n\r\n\"Благодаря за вашата подкрепа по време на прехода за осъществяването на съдебната реформа в България. Имаме изключително близко сътрудничество с вашите служби, благодаря за обученията, които редовно организирате от години за нашите прокурори и следователи. Реализирали сме редица общи операции, свързани с трафик на наркотици и хора, валутни престъпления и пране на пари. Благодаря и за решаването на казуса с Желяз Андреев\", каза българският вицепремиер.\n                    \n                    \n                \r\n\"Работим отлично и се надявам да продължим още да засилим нашето сътрудничество\", изтъкна главният прокурор Бар. Той изтъкна и задоволството си от работата на представителя на своето министерство към посолството на САЩ в България.\n\r\nПо време на срещата беше разгледано и сътрудничеството по отношение на сигурността и съдебната система в киберпространството, трансграничният достъп до електронни доказателства, транснационалната организирана престъпност, както и борбата с изпирането на пари.\n\r\nМинистър Захариева запозна домакина си със стъпките на българското правителство по отношение на борбата с престъпността, корупцията, отличните резултати в борбата с контрабандата, реформите в съдебната система, както и по опазването на външната граница на ЕС.\n\r\nЕкатерина Захариева изтъкна още, че българското правителство продължава да демонстрира твърда политическа воля и решимост за осъществяване на реформите и за пълното изпълнение на всички препоръки на Европейската комисия от януари 2017 г. Резултатите в съдебната система, борбата с корупцията и организираната престъпност са видими и реформите са необратими.\n\r\nУилям Бар даде висока оценка и на филмовата индустрия в България, която познава като бивш член на борда на компанията \"Тайм Уорнър\". Той изрази желание да посети страната ни в рамките на свое бъдещо пътуване в Европа.\r\n ", "date": "2019.04.04", "title": "Правосъдният министър на САЩ: Работим отлично с България "}
{"url": "https://www.dnes.bg/obshtestvo/2019/04/04/iaica-i-domati-po-ministerski-syvet-sled-apartamentgeit.406644", "text": "\nОколо 50 души  се събраха на протест, организиран от гражданско сдружение БОЕЦ пред Министерски съвет заради скандала \"Апартаментгейт“. \n\n Демонстрантите настояват за оставки и разследвания. \r\nТе замеряха сградата на правителстото с яйца и домати.\r\nВъпреки рехавия протест се оказа, че сред демонстрантите има и провокатори. \r\nЧетирима души с криминални досиета бяха задържани и отведени в ареста. ", "date": "2019.04.04", "title": "Яйца и домати по Министерски съвет след \"Апартаментгейт\""}
{"url": "https://www.dnes.bg/obshtestvo/2019/04/04/germanci-za-bylgariia-tuk-e-neveroiatno-prosto-da-se-vliubish.406588", "text": "Всички те са предпочели България пред Германия: в най-новия епизод на много популярното си предаване \"Сбогом, Германия\" телевизионният канал VOX ни среща с шестима германци, преселили се в България.  публикува какво разказват те. \n\r\nГерманската пенсионерка Анете Брич напуснала родния си Бад Рапенау, подгонена от финансова принуда. „Реших да се преселя в България, след като получих съобщението, че ще взимам пенсия в размер на 550 евро. За мен това беше истински шок“, разказва тя в предаването и обяснява, че само наемът и режийните разноски възлизали на 550 евро. Пари за храна и други лични разходи изобщо не ѝ оставали. За капак на всичко от социалната служба ѝ обяснили, че жилището от 50 кв.м., което обитавала към момента, било прекалено голямо за един човек и затова поискали от нея да го напусне. „Бях обзета от истински гняв“, спомня си Анете, която е майка на четири деца и има търговско образование. Именно тогава жената започнала да проучва възможностите за изселване.\n                    \n                    \n                \r\n\n\r\nАнете избрала България поради следните причини: „Страната е в ЕС, там се изповядва християнската вяра, а и не е толкова далеч, което означава, че децата ми биха могли да ме посещават“. Без да знае и дума български, 63-годишната Анете си стегнала багажа и заминала за една страна, която дотогава изобщо не познавала. Днес пенсионерката живее в Балчик и изобщо не съжалява, че е взела това решение: „Синьо небе и прекрасен климат - просто да се влюбиш“, казва жената. Дори езиковата бариера вече не я притеснява - Анете е научила по-важните думи и изрази, а и много българи владеят немски и с удоволствие ѝ помагат.\n\n\n\r\nПо-нататък жената разказва, че в България може да си позволи обяд в ресторант или пък чаша вино - все удоволствия, които в Германия изобщо не биха били възможни с нейния доход. \n\r\nНо Анете вижда не само хубавите страни на живота в България - споделя например, че българите често нямат добро отношение към животните. Жената разказва, че е прибрала едно бездомно куче от приют, което извежда на разходки по няколко пъти на ден. „Така кучето на практика се грижи за моето здраве“, разказва пенсионерката пред репортерите на VOX. Техните камери улавят и някои безутешни гледки на запуснати панелни блокове в околностите на Варна, мръсотия по улиците, разбити пътища. Въпреки това Анете е категорична: „Това е моят нов дом, искам да остана тук завинаги“.\n\r\nИсторията на Анете разказва и списание „Бунте“. По повод дискусията за бедността на старини в Германия изданието цитира изследване на фондация „Бертелсман“, в което се съдържа прогнозата, че делът на жените, които ще са принудени да живеят от социални помощи в пенсионна възраст, през 2036 година ще достигне 27,8%. Днес този дял възлиза на 16,2%.\n\r\n\r\nПредаването на VOX ни среща и с други германски преселници, които обаче, за разлика от Анете, са предпочели България пред Германия не заради застрашаващата ги бедност. Един от тях е Томас, който отскоро притежава бар на „Златни пясъци“. Германецът разказва, че бизнесът му се развива много добре, все повече германски туристи посещават заведението му. По неговите думи заради новите забрани и високите цени в курортите на остров Майорка любителите на плажните партита постепенно се насочват към българското Черноморие. \n\r\nНатам се преориентират и някои от „звездите“ на плажните купони - например изгоненият от Майорка Ике Хюфтголд. Новата му песен „Буле Аларм - да отидем в България“ е един вид обяснение в любов към новата му родина България. „Тук е просто невероятно“, казва той с възторг след първата си изява на \"Златни пясъци\". Ике се готви да се установи трайно в България, а камерите на VOX го показват как прави огледи на нови апартаменти край „Златни пясъци“. Накрая се спира на жилище с площ 150 квадратни метра и с изглед към морето, наемът за което възлиза на 400 евро месечно. За сходен апартамент на Майорка германецът би платил пет пъти по-висока цена, обясняват репортерите на VOX.\n\r\nПредаването на германския тв-канал ни среща и с Бен Юнг, жена му Лена и сина ѝ Райън. В търсене на „пречистващ“ начин на живот тримата се заселили в едно българско село, далеч от всякаква цивилизация, в къща без отопление и течаща вода. Не са сигурни дали ще останат завинаги в България или ще потеглят към някое ново приключение в съвсем друга част на света. Засега обаче се чувстват отлично в България. Само Райън би предпочел да се върне в Германия - най-вече заради приятелите. Момчето вече има конкретен план: след като завърши средното си образование в България, иска да следва ветеринарна медицина.\r\n \r\n", "date": "2019.04.04", "title": "Германци за България: Тук е невероятно, просто да се влюбиш!"}
{"url": "https://www.dnes.bg/obshtestvo/2019/04/04/angelkova-za-simeonov-iavno-ima-silni-chuvstva-kym-men.406635", "text": "След като Николина Ангелкова и бившият вицепремиер Валери Симеонов мериха сили по Черноморието миналата година, двамата отново се изправиха един срещу друг заради \"Апартаментгейт\".\r\nДнес Симеонов намекна, че има и други хора от кабинета на ГЕРБ, които са се възползвали от евтини апартаменти.\r\n\"Добре е Борисов по-внимателно да си огледа министрите, че и там има такива. Овча Купел, Бързарица 2 - 142 кв. метра за 61 хиляди лв.\", заяви бившият вицепремиер, но не посочи чий е имотът. \"Намерете го кой е!\", постави задача на журналистите той.\r\nАпартаментът в \"Овча Купел\" веднага бе свързан с министъра на туризма Николина Ангелкова, която днес даде брифинг веднага след като се върна от Севиля, за да обясни как се е сдобила с имота.\r\n                    \n                    \n                \"Явно сме свидетели на поредните силни чувства на г-н Симеонов към мен\", пошегува се министърката и обясни, че апартаментът в кв. „Овча купел“ е купен от родителите й на нейно име. \r\n\"Платени са 75 хил. лв. на груб строеж.  Става дума за апартамент, закупен през 2008 г. от моите родители на мое име. Апартаментът е в кв. \"Овча купел“ и е 116 кв. м – другото е гараж и общи части, които са описани в нашата декларация. 75 хил. лв. е сумата, която е платена на груб строеж по онова време“, заяви Ангелкова, цитирана от агенция \"Фокус\". Тя посочи, че ще предостави нужните документи.\r\n\"Имам и пазарна оценка, която ще предоставя. Юрист съм по образование. За всяка една сделка, която съм извършвала – дали с дарение от моите родители, дали лично, преди нея съм възлагала пазарна оценка на имота от лицензиран оценител. Това е начинът, по който може да има реално данни за това дали оценката е пазарна“, поясни Ангелкова.", "date": "2019.04.04", "title": "Ангелкова за Симеонов: Явно има силни чувства към мен!"}
{"url": "https://www.dnes.bg/stranata/2019/04/04/zapochvat-turisticheskite-razhodki-do-ostrov-sveta-anastasiia.406554", "text": "От 6 април започват първите за новия туристически сезон разходки до остров Света Анастасия, съобщават от Община Бургас. \n\r\nДо края на месеца общинският кораб \"Анастасия\" ще извършва по два курса на ден, но само ако метеорологичните условия са подходящи. Корабът ще отплава от района на \"Магазия 1\" в пристанището, в часовете 10,30 и 13.30 часа. До острова се стига за 30 минути. Престоят там е два часа.\n\r\nПрез април общинският катамаран \"Анастасия\" ще плава с капацитет до 45 пасажера.\n\r\nСтандартният билет ще е 12 лева, за ученици и пенсионери билетът ще е 9 лева, за деца от 3 до 7 ненавършени години - 3 лева. Цените ще бъдат валидни до края на месец май. През целия туристически сезон децата до три години и хората с увреждания ще пътуват безплатно.\n                    \n                    \n                \r\nНа острова Света Анастасия има музей, църква с възстановени стенописи, датиращи от 14-и век, къща за гости с гледка към Бургаския залив и възможност за пренощуване в монашеска килия, ресторант, лекарна, предлагаща целебни отвари от билки, отглеждани на място. \n\r\nЗапазени са старинни каменни зидове, като по някои от камъните се четат древни надписи. В ресторанта традиционно се предлагат морски и манастирски гозби, като основно място в менюто заемат ястията с миди, тъй като районът около \"Света Анастасия\" е най-голямата естествена мидена плантация в региона.", "date": "2019.04.04", "title": "Започват туристическите разходки до остров \"Света Анастасия\""}
{"url": "https://www.dnes.bg/obshtestvo/2019/04/04/zaplatite-rastat-bednostta-ostava-vse-sme-na-opashkata-v-evropa.406593", "text": "В България реалният ръст на средната работна заплата за десет години  - от 2009 г. до 2018 година, е 87%, но в същото време българинът остава най-беден в ЕС. Този извод може да бъде направен от проучване на Европейския синдикален институт, публикувано наскоро и представено от лидера на КНСБ Пламен Димитров на кръгла маса \"Европейският стълб за социални права - стълбът на бъдещето на Европа\". \n\n\n\n Лидерът на синдиката отново поиска скок на  доходите между 12 и 15 процента за всяка година, което означава минимална работна заплата от 650 лева от 1 януари следващата година.\n\r\nОсвен това от КНСБ настояват и  за въвеждане на стартова минимална работна заплата за висшистите, която да едно и половина спрямо минималната за страната, или 1000 лева от 1 януари догодина. \n                    \n                    \n                \r\nСоциалният министър Бисер Петков обясни, че съгласно програмата на правителството от 2021 година реално минималната работна заплата в България ще стане 650 лева. \n\r\nИначе всяка година имало ръст на заплатите при това с двуцифрено число.\r\n \r\nСпоред данните на Европейския синдикален институт България е лидер в нарастването на средната работна заплата, каза министър Бисер Петков и допълни, че реалният ръст от 87 на сто за периода след кризата е значително повече от ръста на втория в класирането на десетте европейски държави с растеж над 20 процента - Румъния, която с 34 процента ръст.\n\r\nСледват Полша - 30 процента, Латвия - 21 на сто, Литва, Словения и Естония - с по 20 на сто и Чехия - 17 на сто, оповести Пламен Димитров. \n\r\nДесет държави имат спад на реалната средна работна заплата - Гърция - с 23 процента, Хърватия - 11 на сто спад, Кипър 7 на сто и др. Португалия, Испания и Италия с по един-два процента. \n\r\nБелгия и Финландия отбелязват нулев растеж. \n\r\nПо думите на Бисер Петков, тъй като има различна база, тези високи самостоятелно ръстове на средната работна заплата не са довели до сериозно относително повишаване на средните работни заплати спрямо средноевропейските, България продължава да бъде с най-ниски нива на заплащане. \n\r\n\"Целта както на синдикатите, така и на правителството е повишаване на заплатите, но за да е устойчив този ръст, трябва да се обърне внимание и на по-високия ръст на производителността на труда\", каза Петков, цитиран от БТА. \n\r\nСпоред Пламен Димитров обаче казаното в книгите все повече се опровергава от практиката, защото дигиталните трансформации все повече откъсват растежа на доходите в реалния сектор от производителността на труд. \r\nСтарата максима все повече става невярна, затова е възможно и ще става все повече възможно разминаването, допълни той. \n\r\n15% значат 100-150 лева над заплатите, които в момента хората получават и са напълно постижими, каза още Димитров.\n\r\nСпоред него така за четири години ние ще стигнем заплата в страната, която приближава 1000 евро и тогава много от българите, които са на работа в чужбина, ще се върнат обратно в родината си. \n\r\nВъпреки позитивните данни за ръст на заплатите, България е на показатели, които ни отреждат незавидно място в Европа. БВП на България на глава от населението е 51 на сто от средното ниво на ЕС, средната работна заплата е 40 процента по паритетна покупателна способност от средноевропейската, при производителност на един зает около 45 на сто от средноевропейската. \n\r\nПламен Димитров припомни, че минималната работна заплата на България е най-ниската в ЕС, две трети от българските работници получават по-малко от средната работна заплата в страната, която е 1135 лева. \n\r\nНеравенствата се задълбочават - има дълбоки неравенства между работещите българи, каза още той. \n\r\nПолучаващите минимални доходи устойчиво са 400-500 хиляди души, около 600-800 хиляди са работещите бедни.\r\nОт Конфедерацията искат да се изпълни както на европейско, така и на национално ниво заложеното в Европейския стълб за социалните права - минималната заплата да стане поне 60 на сто от медианата работна заплата. В стълба се обръща внимание на колективното трудово договаряне, като целта е до 2025 година минимум 60 процента покритие с колективни трудови договори във всички отрасли.", "date": "2019.04.04", "title": "Заплатите растат, бедността остава, все сме на опашката в Европа "}
{"url": "https://www.dnes.bg/stranata/2019/04/04/sgrada-na-zdravna-inspekciia-stana-dom-za-narkomani.406549", "text": "Сградата на бившите лаборатории на Здравната инспекция в центъра на Русе днес се е превърнала в сборище на наркомани и дом на клошари. Постройката, която се намира в непосредствена близост до училище и жилищни блокове, притеснява хората и те настояват да се вземат мерки.\r\nТри години по-рано в сградата на бул. \"Скобелев\" са се помещавали лабораториите на Регионалната здравна инспекция, но след освобождаване на помещенията мястото е изоставено и разграбено.\r\nЗа двама клошари, мъж и жена от Разград, това е дом от няколко месеца. Те са принудени да делят жилище с преминаващите наркомани, пише bTV.\r\nСлед подавани сигнали на проверка са ходели както от полицията, така и от Здравната инспекция, но проблемът остава, тъй като достъпът до сградата е свободен.\r\n                    \n                    \n                От април 2018 г. сградата е прехвърлена на Министерството на здравеопазването, обявиха от Здравната инспекция. Вече е обявена обществена поръчка за превръщане на постройката в център за деца с увреждания, изграден с европейски средства. Центърът трябва да е готов догодина.", "date": "2019.04.04", "title": "Сграда на здравна инспекция стана дом за наркомани"}
{"url": "https://www.dnes.bg/crime/2019/04/04/razbiha-narkolaboratoriia-v-sliven.406583", "text": "9 пликчета с амфетамин, найлонов плик с метаамфетамин, прекурсори, съдове, предмети, различни бутилки с течности и вещества са открити при специализирана операция по  установяване и задържане на лица, занимаващи се с производство и разпространение на наркотици. Това съобщават от пресцентъра на ОДМВР-Сливен, цитирани от Агенция Фокус.\r\n \r\nАкцията е извършена рано сутринта на 3 април от полицейски служители и тактическото звено за бързи действия.\r\n \r\nЗадържан е 41-годишен мъж, който е осъждан за заплаха на длъжностно лице. В момента срещу него се водят дела за трафик на хора и хулиганство. Образувано е досъдебно производство, а той е арестуван за 24 часа. \r\n \r\nТова е поредната полицейска акция в града, след като от началото на годината бяха разкрити още 2 лаборатории за производство на синтетични наркотици и 3 за марихуана. \r\n \r\nОт местно полицейско управление съобщават, че хайките за притежание и разпространение на наркотици ще продължат, а контролът в районите на учебните заведения е засилен и ежедневен. ", "date": "2019.04.04", "title": " Разбиха нарколаборатория в Сливен"}
{"url": "https://www.dnes.bg/notifikacii/2019/04/04/33-evrodeputati-predlagat-nobel-za-cipras-i-zaev.406556", "text": "В писмо до Норвежкия нобелов комитет трийсет и трима евродепутати подкрепят номинацията на премиерите на Гърция и Република Северна Македония Алексис Ципрас и Зоран Заев за Нобелова награда за мир, съобщи АНА-МПА.\n\r\nДвамата премиери бяха номинирани официално в края на януари от лауреатката на Нобелова награда за мир за 2015 г. Уидед Бушамауи заради сключването на Преспанското споразумение, което се определя като \"модел на мирни и конструктивни решения на двустранни и многостранни разногласия между съседни държави, които могат да служат за пример на Балканите и в по-широкия регион\".\n\n\n\r\nТрийсет и тримата евродепутати, подкрепили номинацията на Ципрас и Заев, са от целия политически спектър освен крайната десница. Те принадлежат към шест политически групи в Европейския парламент - Европейската обединена левица, Партията на европейските социалисти, Зелените, Европейската народна партия, Европейските консерватори и реформисти и Алианса на либералите и демократите за Европа, пише БТА.\n                \n                \r\nВ писмото си до Нобеловия комитет, публикувано от гръцката агенция АНА-МПА, се казва, че \"за първи път подобно безпрецедентно споразумение е постигнато в региона на Балканите (...) Кандидатурата им за Нобеловата награда изпраща до всички посланието, че смелостта и прогресивната мисъл отвъд националните граници трябва да бъдат възнаградени\".\n\r\nСпоред информациите инициативата за писмото на евродепутатите принадлежи на заместник-председателя на Европарламента и депутат от СИРИЗА Димитрис Пападимулис и на германския евродепутат Кнут Флекенщайн, последовател на големия социалдемократ и канцлер на Федерална република Германия Вили Бранд, който получи Нобеловата награда за мир през 1971 г. за усилията си за развитие на отношенията с тогавашната Германска демократична република и останалите страни от Източния блок.", "date": "2019.04.04", "title": "33 евродепутати предлагат: Нобел за Ципрас и Заев"}
{"url": "https://www.dnes.bg/world/2019/04/04/18-godishen-germanec-iskal-da-ubie-onezi-koito-go-napadali.406641", "text": "\"Искам да убия хората, които ме нападат\", заявил 18-годишен младеж, който бе арестуван от полицията в Германия, предаде агенция Асошиейтед прес, цитирана от БТА.\r\nМомчето било примамено от полицаите с фалшиво оръжие, което искало да купи. Тийнейнджърът си признал, че ще то използваза стрелба срещу свои врагове. Според власите заподозреният, германски гражданин от ирански произход, споделя \"десни идеи\" и може да страда от психична болест.\r\nАрестът бил извършен след сигнал от \"чуждестранни правоохранителни  органи\", които предупредили германската полиция, че тийнейджърът искал  да си купи оръжие в даркнет, т.нар. dark web. \r\nПрез 2016 г. 18-годишен германец от ирански произход уби девет души в Мюнхен и после се самоуби с огнестрелно оръжие, купено в \"тъмните\" страници на интернет. ", "date": "2019.04.04", "title": "18-годишен германец искал \"да убие онези, които го нападали\""}
{"url": "https://www.dnes.bg/obshtestvo/2019/04/04/cvetia-torta-tyrjestvo-v-pleven-za-rojdeniia-den-na-stoletnica.406634", "text": "С букет и торта председателят на Общинския съвет в Плевен Мартин Митев днес поздрави за 100-годишния й юбилей плевенчанката Дилка Патова. Празникът уважи и кметът Георг Спартански. На тържеството тя получи в дар от Общинския съвет парична сума, съобщиха от общината.\n\r\nБаба Дилка е родена на 4 април 1919 г. и навръх рождения си ден посрещнала много гости. \n\r\nТя е от плевенското село Староселци, останала без баща 10-годишна. Заедно с майка си се грижили за четири братя и сестри. На 17 години записала Занаятчийско училище в Плевен, което завършила успешно. \n\r\nОт 1944 г. до 1950 г. работила като детска учителка, а след това - като шивачка и бригадирка в предприятие \"Колективен труд\". \n                    \n                    \n                \r\nКазвала, че е избрала да остане сама след голямата си любов, но през целия си живот се радвала на любов и уважение от голямата си фамилия и от десетките си приятели. Днес столетницата e горда със своите седем племенника и единайсет правнука в семейството. Казвала, че домът й винаги е отворен за приятели и никога не оставал без гости.\n\r\nВековният й юбилей се превърна в събитие за целия квартал. Организацията за тържеството вървяла седмици наред, а съседите й разлепили покани по входовете на жилищните блокове наоколо. Заедно с рожденицата днес е била и сестра й Велика, която е на 96 години.\n\r\nНа изпроводяк рожденичката пожела на всички гости да са здрави и да доживеят до нейната възраст. \n\r\nСтолетницата заръчала на местните управници да се грижат за Плевен и заяви, че въпреки възрастта си не спира да се интересува какво се случва в града, четяла редовно вестници и гледала новините по телевизията.", "date": "2019.04.04", "title": "Цветя, торта... Тържество в Плевен за рождения ден на столетница"}
{"url": "https://www.dnes.bg/index/2019/04/04/2000-za-sreshta-s-muzikant-otdadenost-ili-obir.406476", "text": "Какво можете да направите с 2000 долара в джоба? Можете да си купите кола, да обзаведете поне една стая в новия си апартамент, да отидете на почивка или... да кажете \"Здравей“ на Лейди Гага. 2000 долара е цената на ВИП пакета, който включва среща с изпълнителката, но струва ли си наистина?\r\nПреди дни, вокалистът на инди бандата The 1975 Матю Хаали предизвика бурни емоции, след като публикува пост в официалния си Twitter акаунт, който напада музикантите, които печелят по подобен начин от феновете си.\r\n\"Кой е измислил платените срещи? Някой си е мислил: \"Да, сигурно има още нещо, на което да сложим цена... О! Здравей общуване с хората! Ще се харчи като топъл хляб.“ Срещайте се с феновете си или недейте! Не се срещайте с тях само ако ви плащат, честно... какво не ви е наред?“, пише Хаали в Twitter, а реакциите срещу него не закъсняват.\r\n                \n                \"Има две страни по този казус“, казва Гари Коен от компанията ATC, отговорна за турнето на звезди като Ник Кейв.\r\nОт една страна за звездите не е безопасно да се срещат с феновете си на улицата или докато те чакат на опашката за концерта. Все пак всеки знае какво се случи с Джон Ленън, а съвсем наскоро не толкова известната певица Кристина Грими също бе застреляна, докато поздравяваше почитателите си. А така наречените meet & greet се провеждат в строго контролирана обстановка, с много охрана, която не позволява никакви своеволия покрай звездата, за която си платил.\r\nДруг довод, който дават компаниите, а и е изтъкнат от някои фенове, е този, че артистите и без това не получават достатъчно пари от продажбата на дискове, стрийминг платформи и билети от концерти. За това meet & greet вкарва допълнително средства в джоба им.\r\nСтандартът при цените зависи от музикантите. Ако не си толкова известен, ВИП пакетът може да струва и 100 долара с включен билет за концерта. Ако си на върха на славата си, като Шон Менденс например, ще поискаш от феновете си 500 долара, само за да те видят отблизо и 650 долара, ако искаш да получиш китара с подписа на поп певеца. Meet & greet с Ариана Гранде струва 800 долара, а с Рита Ора – близо 200 долара.\r\nИ тук идват звезди като Бионсе и съпругът й Джей Зи. През последното си турне, те искаха 2000 долара за ВИП пакет, който дори не включваше нелепата снимка с тях, а само среща с част от екипа им, разхода зад кулисите и питие в специален бар, в който се въртят перфектните им хитове. Предвид състоянието, което фамилията Картър има, е много лесно човек да ги ожали и да си каже, че сигурно не печелят достатъчно от продажбата на CD-та и концерти. Същото може да се каже и за Ариана Гранде и Шон Менденс.\r\nНавярно техните персони струват повече от тази на Принс, който имал практика да иска от феновете си с 5 долара отгоре, ако искат да се срещнат с него и да получат автограф, и то за да плати на охраната, която го пазела от някой прекалено луд почитател. Ник Кейв пък вместо  meet & greet със своите фенове, организира малки частни концерти, на които свири и отговаря на въпросите на своите почитатели.\r\nВсъщност, практиката  meet & greet е типична главно за американските изпълнители. Много от големите британски звезди странят от подобен начин на печелене на пари. Мениджмънтът на Ед Шийрън например казва, че изпълнителят е бил категоричен - \"момичето, което е родено в семейство с по-малко пари, трябва да има същия шанс, като онова, родено в богата, голяма и бляскава къща“.\r\nЗа цената над 150 долара всеки фен има право да отиде до любимата си звезда за няколко секунди, да си размени едно \"здрасти\" с тях, в най-добрите случаи получава кутия с подаръци или предварително разписан постер. На опашката зад него има още 200 човека, а охраната не обича онези, които искат да проведат една идея по-дълъг разговор с изпълнителя. Почитателите дори не могат да направят снимка със собствения си телефон, а са принудени да чакат тези от фотограф, за да минава \"процесията“ по-бързо.\r\nМного от феновете се изказаха в подкрепа на Матю, като споделиха своите истории в Twitter. Един от тях, на име Мати, пише: \"Срещал съм се с Linkin park, U2 и Bring Me The Horizon безплатно. И всички членове на тези групи бяха прекрасни, а преживяването – брилянтно. Веднъж платих 100 долара да се срещна с Fall Out Boy и беше ужасно. Почувствах се ограбен.“\r\nНеговият пост е допълнен от този на Шерил, която пише: \"Платих 250 долара за meet & greet и по това време си мислех, че си струва. Но сега, когато се замисля, това беше чист обир за 30 секунди.“", "date": "2019.04.04", "title": "2000$ за среща с музикант – отдаденост или обир? "}
{"url": "https://www.dnes.bg/obshtestvo/2019/04/04/fotograf-svetyt-e-moderen-zatova-ne-pravia-izlojbi.406581", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Фотографът Владислав Терзийски, чиито снимки станаха хит в социалните мрежи, не иска да прави изложби. Това заяви самият той в \"България сутрин\". Причината е, че предпочита да пусне снимките си във Facebook, където много повече хора могат да ги видят.\n\r\nТерзийски също така допълни, че много трудно би се издържал в България само с фотография.\n\r\n\"Може би повече от половината време не съм в София. България изглежда страхотно отвисоко. Фотографията с дрон не се различава от останалата. Просто трябва да имаш късмет. Хубав кадър става от трети-четвърти път. Светът вече е модерен и затова не съм правил изложби. Изложбите не са лоши, но за да се види нещо е достатъчно да го качиш в интернет. Много обичам Велико Търново, има нещо магично в Царевец. Гледам творчеството и на други хора. Може би мога да се издържам с фотография в България, но е трудно. Искам да отида в Нова Зеландия\", разказа той пред ", "date": "2019.04.04", "title": "Фотограф: Светът е модерен, затова не правя изложби"}
{"url": "https://www.dnes.bg/notifikacii/2019/04/04/kak-dumata-bylgarsko-se-e-prevyrnala-v-obida-v-italiia.406617", "text": "Българско мнозинство, българска следа, български указ... В италианския език няма друго име на народ, което да съпътства толкова негативни изрази като “български”, обобщава в новоиздадената си книга Енрико Теста, професор по история на италианския език в Университета на Генуа.\n\r\nВ “Български”, историята на една дума с лоша слава”, която се продава отскоро по книжарниците на Ботуша, изследователят анализира откога и как се стига до дискредитиращата употреба на този етноним, пише .\n\r\nИзползването на имена на народи по обиден за тях начин е с широк обхват. От една страна са феномените на явна нетолерантност, формирали се на базата на расистки предразсъдъци като евреин, негър и бедуин, но също така Неапол и албанец. \n                \n                \r\nАвторът припомня и за някои доста разпространени начини на изразяване в италианския език, които съществуват и до днес, като “да псуваш като турчин” или обиди от сорта на “монголец” и “монголоид”, т.е. идиот, “португалец”, т.е. гратисчия в градския транспорт. Във всички тези употреби на етноними в италианския език обаче не се вписва повсеместното използване на “български” в политиката, медиите и разговорната реч, затова проф. Теста го определя като аномалия.\n\r\n“Български” е символ на нещо тъжно, сиво, вяло, както и на злоупотреба с власт и на измама. \n\r\nЗа да разбере защо това е така, авторът тръгва от раждането на един безкрайно известен в Италия израз – българско мнозинство. Неговият произход може да се търси в 1989 г. - тогава на 13 май в Милано се провежда конгресът на Италианската социалистическа партия, когато Бетино Кракси е преизбран за лидер с 92,3% от гласовете. Доволен от това, той възкликва: “Другари, въпреки че от този български процент се чувствам малко неловко, съм ви безкрайно благодарен”, както ще го цитира и в. “Аванти”. Така в крайна сметка в повечето италиански речници след първото значение “от България” за думата български открай време фигурира и другото значение за нещо, свързано с деспотичност, за особено твърд и диктаторски характер, какъвто е имал сталинисткият комунизъм в България през втората половина на миналия век.\n\r\nЕнрико Теста припомня и как още от 1985 г. “български” започва да се употребява в италианския език със смисъл на недемократичен, авторитарен, репресивен, а когато става въпрос за избори – като за управлявани от горе и лишени от свободни дебати.\n\r\nВярно е, че по времето на съветския блок България беше особено привързана към СССР, но и други режими по онова време бяха не по-малко авторитарни. \n\r\nТогава как така се наложи именно прилагателното “български”, а не това на името на някой друг народ, пита се изследователят, който припомня и че то не съществува в други езици като английския или испанския например. На всичко отгоре въпросните авторитарни режими са отдавна заровени в миналото и въпреки това изразът “български” продължава да се употребява и днес.\n\r\nЕнрико Теста се рови и в миналото на българския народ, в произхода на тази следа, водеща към “степи и планини”, намеквайки за дошлите от Централна Азия прабългари.\n\r\nРазхождайки читателя из над хилядолетния път на България, Енрико Теста прави лингвистичен, исторически и културен анализ, но същевременно и критикува “системата от стереотипи и на всичко онова, което изглежда очевидно, но всъщност не е такова”. \n\r\nИзследователят изтъква и как през май 1943 г. България е била единствената балканска страна, опълчила се срещу националсоциaлистическите планове, свързaни с евреите. Въпреки влизането в сила на расистките закони както правителството, така и населението в България отхвърлиха единодушно депортирането на българските евреи, припомня той.\n\r\nИ въпреки това арогантността на догмата и на обществото на медиите не вземат предвид тези факти. Вместо това предпочитат да се доверят на други изхабени формули, които изравят примитивни елементи и предразсъдъци. И така продължават да смятат българите за “онези странни хора”, по подобие на Волтер. Или с други думи, мислят ги по-скоро за ориенталски трън, и то от бедния Ориент, в тялото на Запада.\n\r\nАвторът стига до извода, че при изработването на клишетата днес са се насложили както убеждения и вярвания от по-близкото минало като студената война и от съвременната ситуация на България, така и от много далечна дата и всички те действат върху колективното съзнание. Оттук идва и културната перспектива (на знаци, думи и мнения), в която доминира представянето на задръстващи съзнанието и досадни аспекти от сегашното време, които се изправят пред нас като фикс идеи. Въпреки че става въпрос за далечно съдържание, което вече не съществува и което Западът е споделил, той предпочита да не го помни.\n\r\nПодчинявайки се на принципите на конформизма, машината за митове и нейните автоматизми реализират постановката около думата “български”, която е удобна реалност във формите на комуникиране.\n\r\nТова е сценарий, който изглежда като нелепа и гротескна реалност пред нуждите и днешните конкретни проблеми, пред фактите от историята и нейните нереализирани надежди. Човешки драми от третото хилядолетие са облечени на сцената в сиви средновековни дрипи, а примитивни парчета са сглобени в пластмасова конструкция - инерцията на мисълта и управлението на архивите на разговора я правят опортюнистично удобна за всеки случай, анализ и новина, заключава авторът.", "date": "2019.04.04", "title": "Как думата \"българско\" се е превърнала в обидa в Италия "}
{"url": "https://www.dnes.bg/technology/2019/04/04/ochakvat-ni-problemi-s-gps-na-6-april.406589", "text": "Проблеми в GPS системите по целия свят са възможни на 6 април, съобщава Дарик. Причината е, че броячът на седмиците в по-старите устройва ще се занули.\r\n \r\nGPS е радионавигационна система от 24 сателита в орбита около земята. Сателитие  имат атомни часовници, които се синхронизират един с друг, както и с часовниците на  земята. Сателитът излъчва радиосигнал, който носи информация за времето и координатите му и се приема от GPS устройствата на Земята. На базата на тези данни може да се определят и точните координати на GPS устройството. Това и причината, поради която отклонение\r\nв часовника може да доведе до грешки в определянето на локацията.\r\n                    \n                    \n                 \r\nОказва се, че някои от по-старите модели GPS устройства отброяват седмиците с 10-битов параметър. Така лимитът в отброяването е максимум 1023. На 1024-ата седмица броячът се занулява, а  устройството ви казва, че актуалната дата е с близо 20 години по-стара.  Тези периоди от по 1024 седмици са по-познати като GPS епохи. Последната такава започва на 6 януари 1980 години и свърша на 21 август 1999г.\r\nПо този календар излиза, че втората GPS епоха ще приключи след точно три дни - на 6 април 2019г.\r\n \r\nПо-новите устройства  поддържат 13-битов параметър за отброяване на седмиците.  Това позволява увеличаване на лимита, който достига до 8192. Това са около 157 години. ", "date": "2019.04.04", "title": "Очакват ни проблеми с GPS на 6 април "}
{"url": "https://www.dnes.bg/cars/2019/04/04/elektromobilite-s-nov-rekord-v-norvegiia.406604", "text": "Норвежците продължават да се отказват от традиционните автомобили с двигатели с вътрешно горене, като предпочитат да купуват \"зелени\" модели. Това сочат данните от Норвежката пътна агенция, която анализира продажбите на нови коли през март.\n\r\nОказва се, че за третия месец на годината продажбите на електромобили превъзхождат тези на бензинови и дизелови коли, като дялът им достига 58%. Това е рекорден показател за скандинавската държава, като той се обяснява до голяма степен с излизането на Tesla Model 3 на местния пазар.\r\nДруг основен факт е намерението на властите да забранят продажбата на стандартния автомобили през 2025 г. Популярността на превозните средства на ток се дължи и на икономическите стимули. Електромобилите в Норвегия са освободени от данъци и страната влиза в Топ 3 по продажби на такъв тип леки коли в световен мащаб. Преди нея са само Китай и САЩ.\n                    \n                    \n                \r\nОсвен Tesla отлично на местния пазар се представя и Nissan, чийто модел Leaf също е много търсен от норвежците. Експертите очакват и през следващите месеци тази тенденция да се запази.\r\n", "date": "2019.04.04", "title": "Електромобилите с нов рекорд в Норвегия"}
{"url": "https://www.dnes.bg/akoshtete-vqrvaite/2019/04/04/5-upotrebi-na-masloto-koito-ne-vkliuchvat-konsumaciiata-mu.406505", "text": "Кравето масло има своето предназначение в готварството. С него можете да направите хляба още по-пухкав и мек, можете да омесите фантастични маслени бисквити или да приготвите любимите си зеленчуци в тиган.\r\nСъществуват обаче още няколко полезни, но необичайни начини да използвате маслото, които нямат нищо общо с консумацията му. Вижте какви.\r\n\r\nКогато месите тесто един от най-кошмарните проблеми е полепването на голяма част от тестото върху пръстите ви. Това може да наруши целия процес, както и вашето удоволствие от месенето на различни печива. За да предотвратите това, намажете тънък слой масло по пръстите си. То ще държи тестото далече от кожата ви, подобно невидима бариера.\r\n                    \n                    \n                \r\nОсвен че помага да извадите заклещения пръстен от подутия пръст, маслото подхранва кожата благодарение на полезните си мазнини в състава.\r\n\r\nНякои хора изпитват трудности в преглъщането на таблетки, понякога и не толкова големи. Ако ви е трудно да приемате лекарствата си, намажете ги съвсем леко с масло преди да ги сложите в устата си. Преминаването на таблетката през гърлото става много по-лесно по този начин.\r\n\r\n ", "date": "2019.04.04", "title": "5 употреби на маслото, които не включват консумацията му"}
{"url": "https://www.dnes.bg/notifikacii/2019/04/04/pilotite-na-boeing-737-se-borili-sys-samoleta-no-zagubili.406612", "text": "\"Това е бил проблем на самолета, не на пилотите\", това казва министърът на транспорта на Етиопия на пресконференция, която съобщи последната информация от разследването на катастрофата на Boeing 737 MAX 8.\r\nПървият официален доклад след разбиването на самолета показва, че пилотите са направили всичко възможно да върнат машината обратно в небето, но въпреки усилията си, не са успели. Те са приложили всички техники, препоръчани от Boeing в случай на авария и са се борили до край със самолета. \n\n\r\nПо думите на министъра на транспорта Дагмауит Могеш, самолетът се е наклонявал напред няколко пъти, а пилотите са повтаряли многократно процедурите, преди машината да се разбие.\r\n                \n                \"Те не са можели да контролират самолета\", каза на пресконференцията Могеш.\r\nДиректорът на Етиопските авиолинии заяви, че е \"много горд от професионализма на пилотите си\". \"Много е жалко, че те не са успели да избавят самолета от падането\", допълни още той.\r\nТова е първият официален доклад относно катастрофата, но той все още не е пълен. В него липсва точната причина, която е накарала 737 да се разбие в земята, но в една от графите, експертите все пак намекват, че причината е в автопилота на самолета и Boeing трябва да е сигурен, че е коригирал софтуера преди самолетите от този модел отново да полетят.\r\nБлизо 300 машини са приземени по летищата по цял свят. А първоначалният доклад идва като нов удар за Boeing. Множество експерти си задават въпроса: \"Защо 737 MAX 8 не е бил приземен още след катастрофата на Lion Air?\"\r\nСред убитите имало и петима члена на едно и също семейство. Каръл Караня се качила на борда с трите си деца - на 7 г., 4 г. и 9 месеца и майка си. Минути преди това, младата жена пише съобщение в WhatsApp на сестра си, което гласи: \"Не съм много развълнувана. Всъщност, имам чувството, че нещо лошо ще се случи, но не знам какво\", казва тя. Подобно съобщение праща и на баща си.\r\nБратът на Каръл казва пред CNN, че сега няма смисъл да \"посочва с пръст\" и да търси вина у когото и да било.\r\n\"Ще направи страданието ни още по-голямо. Нека експертите приключат разследването, а после ще видим\".", "date": "2019.04.04", "title": "Пилотите на Boeing 737 се \"борили със самолета\", но загубили... "}
{"url": "https://www.dnes.bg/world/2019/04/04/goliam-kolet-a-vytre-pylno-s-tarantuli.406592", "text": "Филипински митничари с изненада откриха в колет, опакован в хартия за подаръци, 757 живи тарантули, затворени в пластмасови контейнери, предаде Франс прес.\r\nПаяците били конфискувани в пощенски клон близо до летището в Манила. \r\nТова е поредният пресечен опит за трафик на екзотични животни в страната. Колетът, пристигнал от Полша, веднага привлякъл вниманието на митничарите. В него имало бисквити, чай и десетки пластмасови контейнери, натъпкани с живи тарантули. \r\nСтойността на задържана пратка възлиза на около 5 700 долара. Тарантулите намират пазар като домашни животни. Двама души са били задържани във връзка с трафика.\r\nПаяците са били предоставени на специален център, в който се настаняват животни, конфискувани при нелегален внос. Случката с тарантулите идва само месец, след като в сак на пътник на летището в Манила, бяха открити 1 500 констенурки, припомня БТА.", "date": "2019.04.04", "title": "Голям колет, а вътре – пълно с тарантули"}
{"url": "https://www.dnes.bg/politika/2019/04/04/zagadychniiat-simeonov-ima-drug-ministyr-s-evtin-imot-boiko-da-se-ogleda.406590", "text": "Лидерът на НФСБ Валери Симеонов намекна, че има и друг член на кабинета, който е купил имот на по-ниска цена. Той обаче отказа да го назове по име, но посочи, че имотът му е в \"Овча купел\".\n\n\n\r\nСимеонов посъветва премиера Борисов да си огледа по-внимателно министрите.\n\r\n\"Премиерът да огледа по-внимателно министрите си. \"Овча купел\", Бързарица 2, 142 кв за 61 000 лева\", даде точен адрес Симеонов, но отказа да каже кой министър визира.\n\r\nТой отбеляза, че през 2008 г. цената за груб строеж е била 220 евро.\n\r\nДали отново жилището е на фирма \"Артекс\" обаче не стана ясно. Според Симеонов това нямало значение, тъй като случилото се през последния месец показало масовата практика за укриване на данъци от строителните фирми.\n                    \n                    \n                \r\n\"Това, което се установи за \"Артекс\" е масова практика за укриване на данъци, впоследстиве намаляване на данък сгради към общините. И всичко това няма как да не е било известно на конкретните регионални служители на НАП. Но това е една масова парктика. Няколко човека станаха жертва на политическа кампания, която експонира пред обществото масовата практика на злоупотреби в строителството\", отсече Симеонов.\n\r\n\"Това, което стана в последния месец, е една политическа кампания срещу конкретни хора, не без съдействието на хора от изпълнителната власт\", зяключи лидерът на НФСБ.\r\nВъпреки, че не споменава име, това е жилището на министъра на туризма Николина Ангелкова, а сделката е видна и от декларацията й пред Сметната палата.\r\nВалери Симеонов даде и висока оценка за работата на Данаил Кирилов като шеф на правната комисия, но се усъмни, че без него тя ще загуби професионалния си капацитет. По-рано премиерът обяви, че Кирилов ще заеме мястото на Цецка Цачева като правосъден министър.\n\r\n\"Аз имам много високо мнение за професионалните качества на Кирилов, но започвам да придобивам много лошо мнение за нивото и потенциала, който остава в Народното събрание. Без Данаил Кирилов правната комисия не мисля, че ще има този професионален капацитет, който имаше до момента\", отсече Симеонов.", "date": "2019.04.04", "title": "Загадъчният Симеонов: Има друг министър с евтин имот, Бойко да се огледа "}
{"url": "https://www.dnes.bg/usa/2019/04/04/istorichesko-chikago-s-nov-kmet-tymnokoja-jena-gei.406542", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Исторически вот в кметските избори в Чикаго. За първи път американският град ще бъде ръководен от жена, при това от афроамерикански произход и открита лесбийка.\n\r\nБивш федерален прокурор без никакъв политически опит, тъмнокожа и открита лесбийка. Личността на Лори Лайтфут е съвкупност от всички качества, които до скоро бяха чужди на политиката, предаде.\r\n\"Тази вечер много малки момичета и момчета ни гледат и виждат нещо различна\", отбелязва тя и допълва, че заедно с хората ще направи крачката и ще постави интересите на хората пред всичко.\n\r\nПобедата на изборите обаче е само началото. Лайтфут ще трябва да се справи с редица проблеми в града – от ширеща се престъпност, до финансови проблеми и класово разделение.\n\r\nЛайтфут спечели битката за поста на балотаж срещу Тони Прекуинкъл, друга афроамериканка. \"На изборите бяхме конкуренти, но нашите различия са нищо в сравнение с това, което може да постигнем заедно\", коментира Лайтфут конкурентката си.\n\r\nКандедатурата на Лори за кмет идва в момент, когато различни организации призовават лесбийките и гейовете да получават възможност за по-активна роля в обществения и политически живот.\n\r\nА успехът на афроамериканката е поредната индикация - все по-често гласоподавателите възлагат надежди на нетрадиционни кандидати, вместо на закоравели политици с остарели практики и разбирания.\n\r\n\r\n ", "date": "2019.04.04", "title": "Историческо: Чикаго с нов кмет – тъмнокожа жена гей"}
{"url": "https://www.dnes.bg/sofia/2019/04/04/myj-padna-vyv-vriashta-iama-shte-sydi-toplofikaciia.406558", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nАбсурдна ситуация в сърцето на София едва не коства живота на млад мъж. На метри от един от големите молове в столицата, той пропада в гореща вода и получава тежки изгаряния на крака.\n\r\nВрящата яма е част от инфраструктурата на \"Топлофикация-София\". На мястото дружеството извършвало ремонт, но по никакъв начин не е обозначило опасността. Георги Грамов вече се възстановява, но е категоричен, че ще потърси правата си.\n\r\n\"Пушеше отвсякъде, от всички шахти. Исках да заснема с мобилния си телефон, за да подам сигнал. Една съседка ме помоли да снимам - в основите на блока излизаше ручей. Кракът ми пропадна във вряща вода, успях с другия крак да се изтласкам назад. Усетих силна болка и в следващия момент дойдоха полицаи, наложи се да ме оперират в \"Пирогов\" от трета степен изгаряне\", сподели Георги Грамов в \"България сутрин\".\n                    \n                    \n                \r\nПо думите му само това, че е пропаднал единият му крак, а не и двата, го е спасило. Той коментира, че мястото на аварията не е било обезопасено по никакъв начин. Грамов беше категоричен, че ще заведе гражданско дело срещу \"Топлофикация\".\n\r\nГоворителят на \"Топлофикация\" Елизабет Павлова обясни, че тръбопроводът, причинител на аварията, е положен през 1969 година и оттогава не е сменян.\n\r\n\"Сутринта рано на 9 март, когато господин Грамов е пострадал, гражданин от блок 53 е подал сигнал, че навсякъде има пара. В резултат на това аварийната служба незабавно тръгва. Аварията вероятно е станала през нощта и когато получаваме сигнал, незабавно сме на мястото. Не бихме могли да знаем кога и на кое място ще стане авария. След като сме установили, че този топлопровод дава аварии няколко пъти в рамките на не повече от една седмица, беше подменен\", .\n\r\nТя посочи, че е нямало как на терена да има ограждения, тъй като той не е бил ремонтиран към онзи момент.\r\n ", "date": "2019.04.04", "title": "Мъж падна във вряща яма, ще съди \"Топлофикация\""}
{"url": "https://www.dnes.bg/balkani/2019/04/04/turchin-chupi-monitori-na-letishteto-v-belgrad-arestuvat-go.406566", "text": "Полицията на белградското летище \"Никола Тесла\" арестува 24-годишен турчин, замерил с монитор служителка на летището, а след това счупил още два монитора.\r\nТой се разгневил, защото не бил допуснат до полет поради нередовен самолетен билет, съобщи вестник \"Блиц\".\r\nТурският гражданин е в ареста за 48 часа поради унищожаване на чужди вещи, предизвикване на паника и безредици, пише БТА.", "date": "2019.04.04", "title": "Турчин чупи монитори на летището в Белград, арестуват го"}
{"url": "https://www.dnes.bg/eu/2019/04/04/ep-prie-na-pyrvo-chetene-paketa-mobilnost.406601", "text": "Европейският парламент прие днес на първо четене промените в правилата за международните пътни превози.\r\nГласувани бяха три законопроекта и бяха отхвърлени над 1000 предложения за допълнения към тях.\n\n\n\r\nОтхвърлени бяха предложенията за отлагане на гласуването и възраженията за процедурата на гласуване.\n\r\nСлед първоначално гласуване с ръка текст по текст на допълненията и отхвърлянето им ЕП премина към гласуване ан блок и успя за няколко минути да отхвърли останалите изменения и да одобри законопроектите в първоначалния им вид, съобщи БТА. \n\r\nС днешното гласуване става възможно началото на преговорите между ЕП, Съвета на ЕС и Европейската комисия. Ако тези преговори завършат успешно до следващата и последна сесия на ЕП през април, предстои гласуване на второ четене преди изборите за евродепутати през май.\n                    \n                    \n                \r\nПредстоящите преговори ще бъдат водени от румънското председателство на Съвета на ЕС. Председателството разполага с две седмици за постигането на съгласие.", "date": "2019.04.04", "title": "ЕП прие на първо четене пакета \"Мобилност\""}
{"url": "https://www.dnes.bg/football/2019/04/04/shte-gledame-machove-prez-ochite-na-ronaldo-i-mesi.406568", "text": "Съвременният спортен фен никога няма да има възможността да изживее романтиката на това да чака до следващия ден, за да прочете във вестника как се е представил любимият отбор в дербито срещу вечния съперник, като в най-добрия случай види черно-бяла снимка от първия съдийски сигнал.\r\nНе, днес спортните събития са толкова широко разпространени, че на човек не му стигат очи, за да види всичко, което може да се види преди, по време и след въпросното събитие. Но ако съвременният свят ни се струва препълнен с информация, почакайте няколко години, за да разберем какво са ни приготвили технологиите в името на съвършеното спортно изживяване.\r\nIntel вече има своята True View технология, която набира популярност в американския и европейския футбол. Съвсем наскоро привържениците на английската Висша лига имахме възможност да погледнем с очите на Давид Де Хеа, какво се случи пред наказателното му поле, когато Гранит Джака му отбеляза чудат гол от дистанция в дербито между Арсенал и Манчестър Юнайтед. Ако днес тази възможност е в ръцете на телевизионния ефир, скоро функцията ще е достъпна от екрана на домашния ни компютър.\r\n                    \n                    \n                \r\n ", "date": "2019.04.04", "title": "Ще гледаме мачове през очите на Роналдо и Меси "}
{"url": "https://www.dnes.bg/politika/2019/04/04/siderov-predloji-iavor-notev-za-shef-na-pravnata-komisiia.406600", "text": "Според лидера на \"Атака\" Волен Сидеров Явор Нотев е изключително подходящ да оглави правната комисия. \n\r\nПо-рано премиерът Борисов обяви, че досегашният шеф на правната комисия Данаил Кирилов ще седне в стола на Цецка Цачева като правосъден министър. Това породи въпроса обаче кой ще заеме овакантеното от Кирилов място в парламента. \n\nСидеров коментира, че би предложил Явор Нотев за председател на правната комисия, а ако кандидатурата му бъде одобрена, това би бил добър жест от страна на ГЕРБ.\n\r\n\"Явор Нотев е изключително подходящ да оглави правната комисия. И за министър става. Но все пак ГЕРБ са основната управляваща партия. Ако го одобрят, това ще бъде добър жест от тяхна страна\", каза Сидеров.\n                    \n                    \n                \r\nТой коментира и проверките срещу шефа на КПКОНПИ Пламен Георгиев, сина на шефа на Националното следствие Борислав Сарафов, както и съпругата на шефа на ВКС Лозан Панов.\n\r\n\"Нека се направят проверки за всички. Щом така е преценил премиерът, значи е прав. Неведнъж съм казвал, че той има верен инстинкт в такива ситуации, когато има съмнения към някого, той да се оттегля, за да покаже, че няма чадър над него\", заяви Сидеров. \n\r\nАтакистът обаче подчерта, че основният въпрос е как ще бъде продължен управленският мандат оттук-нататък. Сидеров настоя и че има нужда от голям коалиционен съвет, на който да се обсъдят акцентите и приоритетите пред управлението.\n\r\n\"Това е тема на голям коалиционен съвет. За да пресечем бъдещи подобни прицелвания, снайперистки прицелвания, защото винаги може да се извади кой какво има, жена му, баба му, дядо му. За да се пресекат такива битовизми, които се превръщат в основна тема, трябва да наблегнем на големи неща - развитие на икономиката, доходи, интензивно развитие\", каза Сидеров.\n\r\nСпоред него е време да се направи анекс на управленската програма и обновяване на споразумението.", "date": "2019.04.04", "title": "Сидеров предложи Явор Нотев за шеф на правната комисия"}
{"url": "https://www.dnes.bg/politika/2019/04/04/bsp-shte-svalia-plamen-georgiev-ot-shefskiia-post-atakuva-go-v-ns.406597", "text": "Депутатите от БСП продължават с бойкота на парламента, но ще внесат в Народното събрание подписи с искане за отстраняването на Пламен Георгиев като председател на Комисията за противодействие на корупцията и отнемане на незаконно придобито имущество /КПКОНПИ/. \n\n\n Георгиев оглави антикорупционната комисия през март 2018 г.. Той бе кандидатура на ГЕРБ и на Обединените патриоти и очаквано мнозинството в парламента избра него, а не номинирания от левицата Николай Николов.\n\r\nСлед като стана шеф на  КПКОНПИ той обеща, че ще направи комисията ефективно действащ орган. \n\r\nСега обаче името му също попадна в скандала \"Апартаментгейт\" заедно с това на Цветан Цветанов, Цецка Цачева, Лозан Панов, сина на шефа на Националната следствена служба Борислав Сарафов – Боби, заради станалата вече известна тераса.\n                    \n                    \n                \r\nОт левицата най-вероятно утре ще внесат подписката в парламента, обясни червената шефка Корнелия Нинова. \n\r\nОт БСП искат и отстраняването на заместника на Пламен Георгиев – Антон Славчев, за когото също излезли данни за имотни неуредици в декларациите му. \n\r\n\"Днес премиерът Борисов спаси от отговорност Пламен Георгиев, като му остави вратичка за измъкване, казвайки или да си подаде оставката, или да излезе в дълъг отпуск\", коментира лидерът на БСП. Тя отбеляза, че Пламен Георгиев веднага е излязъл в отпуск до приключване на проверката на имотното му състояние. \n\r\n\"От опит знаем, че тези проверки продължават месеци и години, това е начин да се замете случаят, да се забрави от обществото и Пламен Георгиев да се върне на бял кон някой ден,\" коментира тя. \n\r\nСпоред нея отстраняването на ръководството на Комисията няма да реши по същество проблема, защото няма как управляващите да си избират тези, които ще ги проверяват. \n\r\n\"Резултатът от такова решение е ясен - никога няма да има докрай борба с корупцията по високите етажи на властта, защото те са взаимнозависими и взаимнообвързани\", коментира Нинова. \n\r\nЗатова тя съобщи, че на КСНС ще предложи три-четири конкретни мерки за истинска борба с корупцията по високите етажи на властта.\r\n\"Много странно е, че човекът, който предложи Пламен Георгиев в парламента, днес за награда става министър на правосъдието\", коментира още Нинова.\r\nСоциалистите не харесаха и номинацията на шефа на правната комисия в НС Данаил Кирилов за министър на правосъдието.\n\r\nСпоред червения Крум Зарков това е лоша новина. \n\r\nТой смята, че това е ясен знак, че правителството няма нито идея, нито желание да преодолее проблемите в съдебната система.\n\r\n\"Данаил Кирилов не може да бъде гарант за качествена съдебна реформа, всъщност той е точно обратното\", коментира Зарков. \n\r\nТой посочи, че в последните две години Кирилов е демонстрирал всички лоши практики на законодателството - погазване на правилника, на всички правила за обществено обсъждане, налагане на мнение, неспособност да чуе какъвто и да е различен аргумент дори и от експерти и всичко това комбинирано с почти нечовешка целеустременост да изпълнява всяка прищявка на своите политически опекуни.\n\r\n\"Тази целеустременост го вкарваше непрекъснато в бутафорни ситуации, в които един ден убедено твърдеше едно, а на следващия ден още по-убедено защитаваше обратната теза\", коментира Зарков.", "date": "2019.04.04", "title": "БСП ще сваля Пламен Георгиев от шефския пост, атакува го в НС "}
{"url": "https://www.dnes.bg/eu/2019/04/04/kralicata-zabrani-na-megan-da-izpolzva-kralski-bijuta.406587", "text": "Принц Хари изрази недоволството си, след като кралицата забрани на съпругата му, херцогинята на Съсекс, да използва някои от бижутата от кралската колекция, съобщиха Dailymail.\r\nИзточник в двореца сподели, че Меган няма да има достъп до определени безценни бижута, принадлежали на принцеса Даяна, докато за Кейт няма такова условие.\r\nС това действие кралицата изразява недоволството си от „изискващото поведение“ на Меган, което проличавало още преди сватбата с принц Хари. Източници ставали свидетели на това самият принц да казва на персонала „Каквото поиска Меган, го получава.“ \n\n\nМеган вече няколко пъти изразила желание да носи от кралските тиари на официални вечери, но била разубеждавана от свекара си, принц Чарлс, който й казвал, че е неподходящо и още не била наясно с етикета.\r\n                    \n                    \n                Подобна драматична развръзка е имало и още по време на сватбата на Меган и Хари. Тиарата, която актрисата поискала за сватбата си, била отказана. Кралицата казала на принц Хари „Меган не може да има каквото поиска. Ще носи тиарата, която й е дадена.“", "date": "2019.04.04", "title": "Кралицата забрани на Меган да използва кралски бижута"}
{"url": "https://www.dnes.bg/obshtestvo/2019/04/04/cheren-dim-ot-zapalen-kamion-poslanie-kym-evrodeputatite.406608", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПловдивски превозвачи запалиха ТИР и го изгориха до основи в знак на протест срещу готвените промени в пакета \"Мобилност“. \n\r\nСпорният закон ще бъде гласуван от Европейския парламент. Очаква се гласуването на пакета \"Мобилност\" да бъде късно вечерта.\n\n\r\nГрадът под тепетата е център на едни от най-големите логистични международни бази в България. А камионът бе окачен с послания \"Има ли място за българския бизнес в ЕС?\" и \"ЕС, не убивай транспорта в България!\".\n\r\n\"Има символика в пламъците. Това е нашето послание към всички евродепутати, които гласуват промените. Многократно сме изказвали нашето мнение и опитвали да постигнем справедливи мерки за всички държави  в ЕС. Ставаме свидетели на много силен натиск от държавите в Централна и Източна Европа върху държавите от периферията\", коментира председателят на УС на Международните превозвачи Ангел Траков пред .\n                    \n                    \n                \r\nПо думите му е вероятно предложените от тях компромисни промени да отпаднат. Той заяви, че ще се опитат да не допуснат приемането на промените от този Европейски парламент.\n\r\n\"Това, което можем да правим като граждани, е да протестираме, но всичко е в ръцете на евродепутатите\", заяви Траков.", "date": "2019.04.04", "title": "Черен дим от запален камион... Послание към евродепутатите"}
{"url": "https://www.dnes.bg/obshtestvo/2019/04/04/vmro-uslovnite-prisydi-ot-voivodinovo-sa-gavra-i-obida.406602", "text": "ВМРО излезе с позиция по решението на българския съд, относно присъдите на ромите, които пребиха командос в село Войводиново. \n\n\r\nСпоред патриотите условните присъди са: \"гавра, обида и смешни присъди\". \"Свидетели сме на безпардонна наглост, защото двамата представители на циганския етнос са осъдени на пробация и ще се приберат вкъщи. И какво излиза – пребиваш жестоко някого и след два месеца си у дома?\", коментираха още от ВМРО. \n\r\nВМРО използваха случая, за да припомнят за концепсията си за справяне с ромския проблем. Те приканиха за незабавното й приемане. \n\r\nНародният представител от ВМРО в ПГ на \"Обединени патриоти\" Александър Сиди коментира във Facebook страницата условната присъда на ромите от Войводиново. Ето какво написа той:\n                    \n                    \n                \r\n\"По принцип съдебните решения не се коментират, те се изпълняват. Но днешното решение ме изненада. Двама изверга пребиват почти до смърт един български военнослужещ, защото могат. Защото така. Без причина. Просто защото всичко човешко им липсва. С ритници в главата. С думите „остави ме да го убия“. Животински. И срещу това получават условна присъда. Ще се приберат в незаконния си коптор и ще чакат следващата си жертва. Попаднала случайно на кръвожадния им инстинкт. Именно след този случай председателят на ВМРО Красимир Каракачанов написа Концепцията за справяне с циганизацията. И тя ТРЯБВА да бъде приета. Наказателният кодекс трябва да спре възможността да се дават условни присъди за такива престъпления. Извършени от нечовешка злоба и с особена дързост! Ние от ВМРО вече сме готови с такива поправки. И ще настояваме да бъдат приети. Защото българските граждани искат възмездие за тези двамата! И ще получат!\"", "date": "2019.04.04", "title": "ВМРО: Условните присъди от Войводиново са гавра и обида"}
{"url": "https://www.dnes.bg/politika/2019/04/04/radev-sne-doverieto-si-ot-georgiev-vika-zamestnika-mu-na-ksns.406605", "text": "Вместо шефа на КПКОНПИ Пламен Георгиев на предстоящото заседание на КСНС за борбата с корупцията по високите етажи на властта, ще отиде неговият заместник. \n\n\n\n\n Президентът Румен Радев отсече, че е снел доверието си от Георгиев и според него е редно докато не се установи истината за станалата известна вече тераса към жилището му, той да бъде най-малкото встрани. \n\r\n\"Винаги съм твърдял, че ако искаме да имаме правова демократична и просперираща държава, трябва да водим борба с корупцията по високите етажи на властта. Затова и свиках вчера КСНС. С писмата и исканията за докладите, които изисквам за този съвет, на практика – да, снел съм доверието от председателя на Антикорупционната комисия. Изпратих писмо с искане за доклад към неговия заместник\", коментира държавният глава.\n                    \n                    \n                \r\nТой е убеден, че е важно органите, които следят за наличие на корупция да бъдат пример за чистота. \n\r\nСпоред него има сериозен проблем по отношение на доверието в държавността. \n\r\n\"И както виждате как реагират партиите в момента – с оставките те казват, че проблемът е приключен. Той може да е приключен за партиите, но не трябва да бъде приключен за държавата. Ако искаме да имаме убеденост, че имаме истински функционираща правова държава, който се е отклонил от закона, съответно към него трябва да бъде подходено с цялата строгост на закона\", коментира Радев. \n\r\nТой смята, че на предстоящото заседание на КСНС освен мерките, които ще бъдат предприети за борба с корупцията, трябва да се се анализира проблемът много по-надълбоко. \n\r\n\"Това, за което винаги съм настоявал е не да вземаме мерки спрямо нарушителите само, а да създаваме такава среда, която да бъде безкомпромисна и да не допуска корупция. Това означава прозрачност, отчетност и отговорност на управлението, ясни механизми, пълна прозрачност при разпределяне на публични средства, открити процедури с ясни критерии и равен достъп за всички\", посочи президентът.", "date": "2019.04.04", "title": "Радев сне доверието си от Георгиев, вика заместника му на КСНС "}
{"url": "https://www.dnes.bg/sofia/2019/04/04/diria-ot-maslo-nomer-na-kolata-kola-otnese-perkite-na-grafa.406594", "text": "Малко след 20.00 часа снощи шофьор разби част от ограничителите на столичната улица \"Граф Игнатиев\", след което остави номера си и избяга.\r\nШофьорът навлязъл по \"Графа\", въпреки забраната, и отнесъл три от ограничителите, оставяйки диря от масло. Снимки от инцидента бяха качени във Facebook групата \"Забелязано в София\".\r\nШофьорът, освен забранителния знак и ограничителите, не е забелязал, че оставя номера си. По разкази на очевидци се разбира, че автомобилът влетял с висока скорост, след което просто си тръгнал. Въпреки че по това време там е имало много хора, никой не е пострадал.\r\nЕкспертен съвет към общината реши още от предния ден да се поръчат нов вид ограничители. Според софиянци сегашният вариант не е удачен.\r\nПолицията вече установи собственикът на автомобила. Предстои да се изясни дали той е шофирал, за да му бъде връчен акт.\r\n ", "date": "2019.04.04", "title": "Диря от масло, номер на колата... Кола отнесе \"перките\" на \"Графа\""}
{"url": "https://www.dnes.bg/muzika/2019/04/04/ekspouz-s-nov-prochit-na-ha-ha-na-milena.406582", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nСилно бунтарски дух, свобода и боен вик срещу системата носи последната песен на популярната банда \"Експоуз\". Със сериозен новаторски отпечатък върху добре познатата основа, те създадоха изцяло различна визия в кавъра на песента \"ХА-ХА\" на рокаджийката Милена Славова.\n\r\n\"Защото е различна, защото я обичаме от малки. Отдавна имахе идея да направим това парче. Даже има и английска версия, Цвети написа текста\", сподели Светльо от групата в \"България сутрин\".\n\r\nПо думите на Цвети английската версия не е точен превод, а нов текст, носещ бунтарския дух и посланието на парчето.\n\r\nИзпълнителите обясниха, че когато казали за идеята си на Милена Славова, тя много се зарадвала и са съгласували с нея всяка стъпка от проекта си.\n                    \n                    \n                \r\n\"Смятам, че за всеки артист има място на сцената, когато той е талантлив. Талантът е дар. Ако правиш нещо със сърцето и с душата, няма как да останеш незабелязан\", коментира Цвети.\n\r\n, че предстои да издаде и друга нова песен - \"Темпо\", чието послание е, че не можем да избегнем от това, че социалната мрежа е залята, но трябва да има и баланс, да има и реалност.", "date": "2019.04.04", "title": "\"Експоуз\" с нов прочит на \"ХА-ХА\" на Милена"}
{"url": "https://www.dnes.bg/notifikacii/2019/04/04/momche-se-samoubi-v-izmir-veroiatno-zaradi-sin-kit.406585", "text": "Ученик на 15 години се е самоубил в Измир, вероятно под въздействие на играта \"Син кит\", съобщава турската частна телевизия НТВ.\r\nМладежът Т.М. се е обесил снощи. Подозира се, че неговото самоубийство има връзка с опасната онлайн игра. Прокуратурата е предприела разследване по случая.\r\nРуската игра \"Син кит\" има 50 нива и предполага изпълнение от участника на задачи, които получава от \"надзорник\" или \"ментор\", припомня БТА. Този ментор дава поръченията, а участникът трябва да докаже, че ги е изпълнил, като изпрати снимка или клип. \r\nПоръченията, които се изпълняват в течение на 50 дни, се отнасят до самонараняване, слушане на песни със самоубийствени послания, систематично будене в 4.20 ч., гледане на филми или видеоклипове с ужаси, изкачване на високи сгради, мостове, изолация от обществото. Според психолози крайната цел е играчът да изгуби вяра в себе си и да стигне до самоубийство.", "date": "2019.04.04", "title": "Момче се самоуби в Измир, вероятно заради \"Син кит\""}
{"url": "https://www.dnes.bg/sofia/2019/04/04/stroejyt-na-zlaten-vek-spira-fandykova-izteklo-e-razreshitelnoto.406615", "text": "\nСтроежът на небостъргача \"Златен век\" в столичния кв. \"Лозенец\" спира. \n\r\nРазрешителното за строеж на сградата е изтекло, заяви столичният кмет Йорданка Фандъкова на среща при министър-председателя Бойко Борисов, съобщиха от правителствената информационна служба. \n\r\nФандъкова поиска от министъра на регионалното развитие и благоустройството Петя Аврамова да бъдат предприети действия по спиране на строителството на сградата.\n\n\n\r\nМинистър Аврамова информира премиера Борисов, че след окончателното приключване на проверката на ДНСК са констатирани съществени отклонения при строителството, които дават достатъчно основания за спиране на строежа.\n                    \n                    \n                \r\nНа базата на всички факти и обстоятелства по приключилите проверки на ДНСК и Столична община, и докладваното от министър Петя Аврамова и от кмета Йорданка Фандъкова, премиерът Бойко Борисов разпореди на ДНСК да действа съобразно своите компетенции и строежът да не продължава.\n\r\nОт ДНСК поясниха, че са направени две проверки на сградата \"Златен век\" - на 20 и 26 март. \n\r\nСтроителният контрол е установил, че вместо предвидените с одобрения проект от главния архитект на Столична община две двойни асансьорни клетки, в които ще бъдат монтирани по два подемника за автомобили, на място е излята стоманобетона плоча, без да са реализирани отворите за монтаж на асансьорните уредби. Нарушения има и при изграждането на трите подземни нива. \n\r\nОт ДНСК са установили, че в съседния на сградата имот, също собственост на \"Артекс\", е направен неукрепен изкоп, дълбок 15 м. \n\r\nСградата не е обезопасена със строителни мрежи по цялата фасада, с което се създават предпоставки за възникване на инциденти. \n\r\nСъставен е констативен акт е основание за започване на административна производство по реда на чл. 224, ал. 1, т.1 и т.2 от ЗУТ за спиране на строителството на обекта. Съгласно изискванията на закона, след връчването на констативния акт и след изтичане на необходимия срок на възражение, ще бъде издадена заповед за цялостно спиране на строежа, до отстраняване на констатираните нарушения.\r\n ", "date": "2019.04.04", "title": "Строежът на \"Златен век\" спира, Фандъкова: Изтекло е разрешителното!"}
{"url": "https://www.dnes.bg/blizak-iztok/2019/04/04/turciia-kym-sasht-iskate-da-sme-priiateli-ili-vragove.406539", "text": "\"Съединените щати трябва да избират - искат ли да останат съюзник на Турция или да изложат на риск нашето приятелство, правейки общ фронт с терористи, които подкопават отбраната на техния съюзник?\", заяви тази вечер турският вицепрезидент Фуат Октай, цитиран от Франс прес и БТА.\n\r\nТой написа това в Туитър малко след като неговият американски колега Майк Пенс призова Турция да не купува руски системи за противоракетна отбрана С-400.\r\n\"Турция трябва да избира: иска ли тя да остане ключов партньор на най-успешния военен съюз в историята или да изложи на риск сигурността на това партньорство с необмислени решения, които подкопават нашия съюз?\", попита Пенс днес на фона на честванията на 70-ата годишнина от създаването на НАТО.", "date": "2019.04.04", "title": "Турция към САЩ: Искате да сме приятели или врагове?"}
{"url": "https://www.dnes.bg/notifikacii/2019/04/04/kabinet-samo-ot-myje-iarostna-kritika-za-premiera-na-litva.406534", "text": "Литовският премиер центрист Саулюс Сквернелис беше подложен на яростни критики заради сформирането на правителство, състоящо се изцяло от мъже, предаде Франс прес. \n\r\nКритиките дойдоха от местни политици и от правозащитни организации.\n\r\nДепутатът Кестутис Мажейка беше назначен днес за министър на околната среда - последния останал вакантен пост. При предишно разместване в началото на годината две министърки бяха заменени с двама мъже.\n\r\n\"Това е скандално!\", заяви литовската опозиционна лидерка Виктория Чмилите-Нилсен, според която това не може да е случайност. В страната все още има неравенство между половете, подчерта тя.\n\r\nПървият премиер на Литва след обявяването на независимост от СССР през 1990 г. е жена, както и президентката Далия Грибаускайте, която е на поста от 2009 г. насам. Но според опозиционната лидерка това не пречи \"мъжете да доминират в процеса на вземане на решения\".\n                \n                \r\nВ момента в литовския парламент има 29 депутатки и 112 депутати.\n\r\nПо данни на неправителствената организация Европейски институт за равенство между мъжете и жените, с липсата на министри жени Литва е изключение в ЕС.\n\r\n\"Премиерът отчита професионализма, а не пола, когато избира кандидати\", отговори на критиките говорител на министър-председателят, цитиран от БТА.", "date": "2019.04.04", "title": "Кабинет само от мъже? Яростна критика за премиера на Литва"}
{"url": "https://www.dnes.bg/obshtestvo/2019/04/04/kraino-paliat-tir-kato-protest-sreshtu-paketa-mobilnost.406545", "text": "Днес в 12.00 ч. тежкотоварен камион ще бъде изгорен като крайна мярка на протест срещу опитите през последните дни от живота на отиващия си вече Европейски парламент да бъде одобрен най-спорният документ в историята му - Мобилен пакет 1. Това съобщиха от българския Съюз на международните превозвачи (СМП).\n\r\nРешението бе взето късно снощи от Управителния съвет (УС) на СМП и е част от протеста им срещу всички дискриминационни мерки и техническите похвати за тяхното прокарване в отиващия си вече Европейски парламент.\n\r\nДо тази крайна мярка се стига, след като на свое заседание във вторник транспортната комисия на ЕП реши да предостави за гласуване в ЕП един от най-спорните документи в историята му - Мобилен пакет 1. Пакетът се дискутира и обсъжда вече две години и досега не e получи. одобрението на мнозинството държави в ЕС заради заложените дискриминационни текстове, които разделят транспорта в Европа на две - привилегирован - за старите страни членки от Централна и Западна Европа, и рестриктивен - за страните от Източна Европа, считана за периферия на ЕС.\n                    \n                    \n                \r\nДемонстративното унищожаване на голям камион, облепен с протестни лозунги срещу европейската регулация, станала известна като пакета \"Макрон\", ще се извърши в град Пловдив - Европейската столица на културата за 2019 г., но и център на най-големите логистични международни бази в България и международен транспортен бизнес.\n\n\n\r\nВ подкрепа на протеста ще се присъединят и представители на превозвачи от региона и страната, които ще заявят недоволството и огорчението си от отчаяните, но очевидно резултатни опити на западноевропейската дипломация да прокара дискриминиращите текстове.\n\r\nПоради краткото време за реакция и необходимостта да се спазят изискванията от специални разрешителни актът на протест ще се извърши на територията на частна собственост - в транспортна база \"Колимар - Костурски\", с адрес, гр. Пловдив, Южна промишлена зона.\n\r\nТова е крайна мярка на протест, резултат от продължителните опити за унищожаване на българския международен транспорт (като част от транспорта на Източна Европа), срещу които водим битка повече от година, заявяват от УС на СМП, предаде БТА. Българските превозвачи вече проведоха два от най-мащабните протести срещу Мобилен пакет 1 пред сградите на ЕП в Брюксел и Страсбург заедно със свои колеги от Румъния, Литва, Латвия, Полша, Словения и др. Въпреки това предстои документът да бъде одобрен при крайно незачитане на интереса на България и всички ощетени държави от периферията.\r\n ", "date": "2019.04.04", "title": "Крайно! Палят ТИР като протест срещу пакета \"Мобилност\""}
{"url": "https://www.dnes.bg/video-prognoza/2019/04/04/oblaci-no-bez-dyjd-v-chetvyrtyk-gradusite-okolo-20.406543", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Четвъртък ни посреща с облачно време. В следобедните часове облаците ще се разкъсат и ще има повече слънце. \n\r\nМаксималните температури в страната ще са около 20 градуса, но сутринта на места започна със зимни температури от -5 градуса. \n\r\nТова посочи синоптикът на  Симеон Матев. \"Макар и малко вероятно, около Рила и Пирин не е изключено малко да превали, но без стопанско значение. \n\r\nПо-студено ще остане по Черноморието. Вятърът ще носи студен въздух\", изтъкна той в \"България сутрин\". \n\r\n\"В страната през следващите дни ще има превалявания. Но колкото повече приближават дните, в които се очакват валежи, вероятността за дъжд намалява. Утре ще бъде с много слънчеви часове. В петък времето ще се запази почти същото. \n                \n                \r\nВ събота се очакват дъждове, но в неделя превалявания не се очакват. По-значими валежи евентуално ще дойдат в понеделник\", отбеляза климатологът.\r\n ", "date": "2019.04.04", "title": "Облаци, но без дъжд в четвъртък, градусите – около 20"}
{"url": "https://www.dnes.bg/usa/2019/04/04/trymp-smiata-che-shumyt-na-viatyrnite-turbini-prichiniava-rak.406540", "text": "Президентът на САЩ Доналд Тръмп казал, че шумът от вятърните турбини причинява рак, предаде Асошиейтед прес. Тръмп заявил това на официално събитие на Републиканската партия във вторник.\n\r\nКонгресменът републиканец от Айова Чък Грасли нарече коментара на президента \"идиотски\".\r\nТози щат от Средния запад на САЩ е национален лидер в областта на производството на електроенергия от вятъра, с над 4000 турбини, отбелязва АП.\r\nПопитана за коментар, губернаторката на Айова Ким Ренълдс, също републиканка, отказа да опровергае думите на Тръмп. Тя обаче отбеляза, че 40 процента от електроенергията в щата се произвежда от вятъра, пише БТА.", "date": "2019.04.04", "title": "Тръмп смята, че шумът на вятърните турбини причинява рак"}
{"url": "https://www.dnes.bg/obshtestvo/2019/04/04/bg-dlyjnikyt-obrazovan-myj-na-30-g-i-na-trudov-dogovor.406544", "text": "Българите, които най-честно взимат кредити са мъже на около 30 години, със средно или висше образование на трудов договор от по-голям град. Това сочат данните на Асоциацията на колекторските агенции в България за задълженията на домакинствата и бизнеса през 2018 г. \n\n Данните показват, че българинът не е толкова задлъжнял, уточни Лилия Димитрова от Асоциацията пред bTV.\n\r\n\"Наблюдават се две тенденции – хората са по-спокойни за бъдещото от една страна и от друга страна са по-информирани. Вземат се по-добри решения на база на финансовото състояние към настоящия момент\", посочи тя.\n\r\nСпоред Лилия Димитрова последните години има една устойчива тенденция – младите хора около 30-годишна възраст задлъжняват най- често.\n                    \n                    \n                \r\n\"Това е възраст, на която хората са на добро ниво от развитието си, получават добро заплащане, имат повече необходимости и взимат по-импулсивни решения\", обясни Димитрова.\n\r\nСпоред данните на Асоциацията на колекторските агенции при задълженията през 2018 г. банковите продукти имат най-сериозен ръст. \n\r\n\"Банките започнаха да търсят услугите на колекторските фирми на много по-ранен етап, около 30, 60, или 90 дни от просрочието\", уточни Лилия Димитрова.\n\r\nДруго основно перо са телекомуникациите и небанковите продукти – това за микрокредитиращи компании, или фирмите за бързи кредити. \n\r\nПрез 2018 г. се увеличават застраховките.", "date": "2019.04.04", "title": "BG длъжникът - образован мъж на 30 г. и на трудов договор"}
{"url": "https://www.dnes.bg/temida/2019/04/04/cacarov-pogva-vlastimashti-za-tavani-i-apartamenti.406553", "text": "Скандалът \"Апартаментгей\" продължава и след оставките на Цветан Цветанов като шеф на парламентарната група на ГЕРБ и на Цецка Цачева като правосъден министър. \n\n\n\nГлавният прокурор Сотир Цацаров разпореди на Върховна касационна прокуратура да извърши проверка как шефът на Антикорупционната комисия Пламен Георгиев си е купил апартамент с огромна тераса, как е придобито луксозното жилище на сина на шефа на Националното следствие Борислав Сарафов, както и как съпругата на шефа на ВКС Лозан Панов е платила на цени под пазарните своя апартамент. \n\r\nПрокуратурата възлага на НАП – София да извърши данъчни проверки на шефа на  КПКОНПИ Пламен Димитров и на съпругата за съответствия между декларираните  и получени доходи и имущественото им състояние в периода 2013 г. - 2018 г.\n                    \n                    \n                \r\nДанъчните ще изискат нотариалния акт за жилището на ул. \"Проф. Георги Павлов\" (срещу зала \"Универсиада\") в столицата. \n\r\nТвърди се, че Георгиев е обявил в имуществената си декларация новата придобивка като \"апартамент с тераса 48 кв.м\" с обща площ 156 кв. метра. В нотариалния акт обаче било написано, че става дума за жилище на три етажа. Първият е 156 кв. м, вторият е 16 кв. метра и 186 кв. метра тераса, а третият – 33 кв. метра. Според нотариалния акт данъчната оценка на жилището е 452 785.70 лв., а Пламен Георгиев е платил 293 374.50 лв. \n\r\nЩе бъде проверено и как синът на шефа на Националната следствена служба Боби Борислав Сарафов, си е купил апартамент, ателие и гараж в луксозния комплекс Еделвайс в Бояна за общо 540 000 лв. \r\nМладежът трудно може да обясни този разход, тъй като няма участие във фирми и няма сключени ипотечни кредити. Баща му Борислав Сарафов не е обявил такива суми в декларацията си пред Инспектората на ВСС. \n\r\nТака че НАП ще направи ревизия на сина на Борислав Сарафов за периода 2015 г. - 2018 г.\n\r\nСъпругата на Лозан Панов също ще бъде проверена от НАП заради апартамента, който е купила от фирма \"Артекс\" на цени под пазарните.", "date": "2019.04.04", "title": "Цацаров погва властимащи за тавани и апартаменти"}
{"url": "https://www.dnes.bg/politika/2019/04/04/danail-kirilov-poema-shtafetata-stava-pravosyden-ministyr.406555", "text": "Новият правосъден министър на мястото на подалата оставка заради скандала \"Апартамент“ Цецка Цачева ще е Данаил Кирилов. Това съобщи премиерът Бойко Борисов. \n\n Кирилов е шеф на правната комисия в НС и призна, че номинацията е сериозно предизвикателство, защото министерството е тежко.\n\r\n\"Първата задача, която му поставям, е да бъдем изрядни, когато говорим за мониторинговия механизъм“, обяви  Борисов. \n\r\nКирилов обеща, че в работата си като правосъден министър ще продължи мерките, разписани в доклада на ЕК за напредъка по механизма за сътрудничество и проверка. \n\r\n\"Това е много сериозно предизвикателство, приемам го като голямо доверие и като много сериозна задача с оглед необходимостта до няколко месеца успешно да се довърши работата по мониторинговия механизъм. Премиерът е поставил конкретна задача в тази връзка и смятам, че с общи усилия ще се борим, за да постигнем добър резултат. Много направихме досега, признава се работата от нашите партньори от ЕК. Надявам се да стигнем до положителен резултат\", коментира Кирилов. \n                    \n                    \n                \r\nСпоред него, след като си тръгне от парламента, няма да има сътресения в парламентарната група на мнозинството, защото тя е достатъчно силна. \"В работата си ще следвам Механизма за сътрудничество и оценка – продължаваме по мерките така, както са разписани в доклада\", увери той.", "date": "2019.04.04", "title": "Данаил Кирилов поема щафетата,  става правосъден министър "}
{"url": "https://www.dnes.bg/evroizbori-19/2019/04/04/idealniiat-evrodeputat-orator-dialogichen-charoven.406546", "text": "Честността е важно качество за кандидата за Европарламента, смятат цели 93% от българите. \n\r\n75% казват, че тя е много важна, за още 18 на сто е по-скоро важна, сочат данните от проучване на агенция \"Тренд\", финансирано от \"24 часа\". \n\n\n\n Следващото качество, което най-много анкетирани - 90%, биха искали да видят у евродепутата, е последователност, принципност и да не променя бързо позициите си.\n\r\nТретото най-важно в профила на българския депутат, нарисуван от избирателите, е да владее чужди езици - това е много важно за 60 на сто, а още 29% го определят като \"по-скоро важно\".\n                    \n                    \n                \r\nНа 4-о място с по 88 на сто са качествата \"да е диалогичен и дипломатичен\" и да е \"твърд и с твърди позиции\", а за по 5% тези качества не са важни.\n\r\nПо 85% биха оценили положително, ако кандидатът е добър оратор и ако е показал качества като политик в родината.\n\r\nОказва се, че за избора на всеки 3-и изобщо не е решаващо дали евродепутатът е представител на партия, която те подкрепят (вероятно голяма част от тях са хора, които не подкрепят никоя партия).\n\r\nЗа всеки трети няма значение и дали евродепутътът вече има опит от предишен мандат в Европарламента.\n\r\nПартийният цвят обаче има значение за 56%, а предишният опит - за 58% от запитаните.\n\r\nА привържениците на ГЕРБ и БСП отдават по-голяма тежест на партийната принадлежност на кандидата за евродепутат, отколкото е в общата картина.\n\r\nЗа всеки 5-и харизмата не е сред качествата, които определят портрета на бъдещия евродепутат, а за всеки 6-и - това не са младостта и енергичността.\n\r\nНо като цяло в комбинация визията, младежкото излъчване, чарът, диалогичността, ораторските умения на бъдещия български избраник за Брюксел си имат своята тежест за над две трети от анкетираните.", "date": "2019.04.04", "title": "Идеалният eвродепутат - оратор, диалогичен, чаровен..."}
{"url": "https://www.dnes.bg/sport/2019/04/04/ludost-v-miunhen-baiern-izdrapa-sreshtu-anonimnici-bi-gi-s-5-4.406550", "text": "Байерн Мюнхен трябваше да трепери, но все пак се класира за полуфиналите в турнира за купата на Германия, побеждавайки смелия Хайденхайм с 5:4 на своя стадион \"Алианц Арена\".\n\r\nМомчетата на Нико Ковач трябваше да играят почти през целия мач с човек по-малко заради ранния червен картон на Никлас Зюле. Именно изгонването на исполина разруши играта на домакините, които откриха чрез Леон Горецка.\n\r\nСлед това втородивизионният отбор сътвори чудото и стигна до пълен обрат след голове на Глатцел и Шнатерер. След почивката Байерн рязко вдигна оборотите и влезлият като резерва Роберт Левандовски първо асистира на Томас Мюлер, а след това се разписа на празна врата.\n\r\nВ средата на второто полувреме Серж Гнабри успокои своите с четвърто попадение. Първоначално то не беше зачетено заради засада, която видя само съдийската бригада. \n                    \n                    \n                \r\nВсичко изглеждаше решено, но на съвсем различно мнение беше Роберт Глатцел, оформил своя хеттрик в 77-ата минута от дузпа. Преди това той се разписа с удар от границата на пеналта.\n\r\nВ 84-ата минута футболната лудост продължи, защото Байерн отново излезе напред след точен удар на Левандовски от бялата точка. Това се оказа и последният гол в зрелището, което със сигурност не беше за зрители със слаби нерви.\n\r\nЖребият за полуфиналите ще се тегли в неделя, а мачовете ще се състоят на 23 и 24 април. Байерн ще играе за десета поредна година на тази фаза от турнира.\r\n\r\n ", "date": "2019.04.04", "title": "Лудост в Мюнхен! Байерн издрапа срещу анонимници, би ги с 5:4"}
{"url": "https://www.dnes.bg/notifikacii/2019/04/04/nova-drama-izvyn-ringa-iskat-slujebna-zaguba-za-kobrata.406552", "text": "От лагера на Богдан Дину са поискали служебна загуба за Кубрат Пулев, съобщават световните медии.\r\nПричината е два непозволени удара на Кобрата срещу румънеца по време на драматичната им битка в Калифорния.В началото на седмицата щабът на Дину внесе официална жалба в Атлетическата комисия. Предполагаше се, че той иска преиграване на мача, но промоутърът му Грег Коен настоява да се задейства член 4 CCR-368. Той гласи, че в Калифорния имат право да променят резултат от дадена среща, ако има допуснато нарушение.\r\n \r\nСпоред жалбата, Пулев е нанесъл непозволен удар срещу румънеца, докато той е бил на колене, след което последвал още един. Съдията отне точка на българина и даде 5 минути на съперника му да се съвземе. Последваха два нокдауна в полза на софиянеца, след което той спечели мача.\r\n \r\nАко на Дину бъде присъдена служебна победа, Кобрата ще изгуби правото си на официален претендент за титлата на Антъни Джошуа във версия IBF.\r\n \r\nКомисията ще се произнесе на 14 май, когато Пулев ще бъде изслушан и по скандала с репортера Джени Суши. Лицензът на българина в Калифорния беше временно замразен, след като американката заведе дело срещу него заради целувката след успеха над Дину. \r\n \r\n", "date": "2019.04.04", "title": "Нова драма извън ринга: Искат служебна загуба за Кобрата"}
{"url": "https://www.dnes.bg/politika/2019/04/04/v-gerb-imalo-standart-borisov-iska-ostavki-zaradi-apartamentgeit.406561", "text": "Който е замесен в имотни скандали да подава оставка или да излезе в дълъг отпуск, препоръча премиерът Бойко Борисов заради скандала \"Апартамейнтгейт\". Така на практика той поиска главата на шефа на Антикорупционната комисия Пламен Георгиев заради станалата вече скандална тераса към жилището му. \n\n\nЗаради апартаменти на цени под пазарните вече с поста си се прости правосъдният министър Цецка Цачева, както и Цветан Цветанов, който хвърли оставка като шеф на парламентарната  група на ГЕРБ. \n\r\nОказа се обаче че и други на ръководни постове са се сдобили с евтини жилища, а главният прокурор Сотир Цацаров разпореди проверки по случаите. \n                    \n                    \n                \r\n\"Ние в ГЕРБ сме създали стандарт и когато има такива скандали, дали е депутат, председател на парламентарна група, министър на правосъдие или зам.-министър на спорта, се подава оставка\", коментира Бойко Борисов по повод на уличените в имотни скандали, сред които съпругата на Лозан Панов, председател на ВКС, синът на Борислав Сарафов, председател на Националната следствена служба и Пламен Георгиев, председател на КПКОНПИ. \n\r\n\"Същото бих препоръчал на замесените в тези скандали сега, но понеже има хора и от съдебната система, те не обичат да бъдат слагани под общ знаменател или са много чувствителни, а аршинът трябва да бъде еднакъв за всички - да излязат в дълъг отпуск, докато различни от тях институции направят проверките\", препоръча премиерът. ", "date": "2019.04.04", "title": "В ГЕРБ имало стандарт: Борисов иска оставки заради \"Апартаментгейт\""}
{"url": "https://www.dnes.bg/index/2019/04/04/receptata-dnes-keto-shokoladov-krem-s-leshnici.406435", "text": ":\r\n3 броя голямо и добре узряло авокадо\r\n5 супени лъжици натурално какао на прах\r\nтечна стевия на сладост (около 1 ч.л.)\r\n1/4 чаша сурови лешници\r\n70 г 100% тъмен шоколад\r\nмалка щипка сол\r\n2 ч.л. ванилов екстракт\r\n \r\n:\r\n \r\nОбелете авокадото и премахнете костилките. Сложете го в кухненски робот. Разтопете шоколада на водна баня и го прибавете към авокадото заедно с останалите съставки. Смелете всичко добре до получаването на гладка смес. Прехвърлете крема в купички и ги покрийте със свежо фолио преди да ги поставите в хладилник за час – два. Преди да сервирате може да украсите с малко ядки, настърган черен шоколад.\r\n\r\n", "date": "2019.04.04", "title": "Рецептата Dnes: Кето шоколадов крем с лешници "}
{"url": "https://www.dnes.bg/rock/2019/04/04/systoianieto-na-iavor-ot-gravity-co-ostava-tejko.406567", "text": "Състоянието на вокалиста на Gravity Co. Явор Захариев продължава да бъде тежко, а лекарите в \"Пирогов\" се борят за живота му.\r\nПолицията е започнала разследване на случая, но засега няма яснота каква е причината да бъде намерен в безпомощно състояние.\n\r\nТой бе открит на таванско помещение в столичния квартал \"Лозенец\" окървавен. Версии по случая гласят, че е бил пребит и затова има множество от травми. Не се изключва и възможността да е пострадал след употреба на наркотици. Това ще покаже разследването на униформените.\r\nМиналата година Явор Захариев разказа как е успял да се пребори с дрогата след като е бил 3 години в комуна в Хърватия.", "date": "2019.04.04", "title": "Състоянието на Явор от Gravity Co. остава тежко"}
{"url": "https://www.dnes.bg/politika/2019/04/04/sled-syveta-na-borisov-shefyt-na-kpkonpi-izliza-v-otpuska.406563", "text": "Шефът на антикорупционната комисия Пламен Георгиев ще излезе в дълъг отпуск, докато тече проверката срещу него, стана ясно от позиция, разпространена от КПКОНПИ. \n\n\n\n\n\"Във връзка с информация на сайта на прокуратурата на Република България за разпоредена от Главния прокурор Сотир Цацаров проверка на мен и семейството, ми декларирам готовност за пълно съдействие\", пише Георгиев. \n\r\n\"С настоящото заявявам, че винаги съм спазвал законите и в моята дейност съм се ръководил от високи морални принципи и професионални стандарти. Образуваната проверка е повод да се установи, че аз никога не съм извършвал каквито и да е противоправни действия. Работата на Комисията за противодействие на корупцията и отнемане на незаконно придобитото имущество беше високо оценена в докладите на Европейската комисия от нашите европейски партньори\", пише в позицията на Георгиев. \n                    \n                    \n                \r\n\"Постигнатите резултати неминуемо доведоха до реакция на засегнатите лица, чиято дейност Комисията е проверявала и е запорирала имуществото им. Именно те са в основата на организираната срещу мен компроматна кампания\", смята шефът на Антикорупция.\n\r\n\"С оглед нормалното протичане на проверката и нейната безпристрастност излизам в отпуск, за да няма никакво съмнение, че по какъвто и да е начин бих повлиял на резултатите от същата\", става ясно от позицията.", "date": "2019.04.04", "title": "След съвета на Борисов: Шефът на КПКОНПИ излиза в отпуска"}
{"url": "https://www.dnes.bg/sofia/2019/04/04/pojar-v-magazin-za-alkohol-tyrgovska-voina-ili-huligani.406551", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        За втори път в рамките на няколко месеца столичен магазин за алкохол беше запален. Търговска битка или хулиганска проява стои в основата на пожарите? \n\r\nВ ранните часове в сряда мъже с качулки подпалват магазин \"Аванти\" в столичния кв. \"Люлин. Преди почти година, на 4 май, складът на търговската верига в кв. \"Красна поляна\" изгоря. Щетите тогава бяха за 4 млн. лева.\n\n\n\r\nТози път причинителите на пожара са заснети от видеокамери. \n\r\n\"Абсолютно всичко е записано. Виждат се бруталните дейности, които са предприети. На една от камерите се вижда добре лицето на един от извършителите. Това нападение е срещу марката, която се развива с бързи темпове. Хората са супер доволни от нас. Нямаме проблеми с никого. Извършителите трябва да се разкрият. На никого не дължим пари. На всеки помагаме. Досега не е имало подобни набези\", коментира собственикът на изгорелия магазин в кв. \"Люлин\" Светослав Йорданов. \n                    \n                    \n                \r\nТой изтъкна пред , че всичко е описано от застрахователите. \n\r\n\"Ние сме едни от малкото, които работим на светло. Щетите са за десетки хиляди лева\", категоричен бе той. \n\r\n\"Двата случая на палежи срещу \"Аванти\" трябва да са свързани. Прокуратурата и МВР трябва да си свършат работата. Във веригата работят над 300 човека. Ние сме голяма фирма, внасяме големи данъци. Остава ни чувство на горчивина и болка. Чувстваме се изоставени от държавата. Никой наш магазин не е получавал заплахи\", подчерта собственикът на верига \"Аванти\" Наталия Попова.", "date": "2019.04.04", "title": "Пожар в магазин за алкохол: Търговска война или хулигани?"}
{"url": "https://www.dnes.bg/akoshtete-vqrvaite/2019/04/04/navicite-koito-uskoriavat-stareeneto.406396", "text": "Всеки ден правим неща, които скъсяват евентуалната средна продължителност на живота ни. Имаме вредни навици, не се храним достатъчно здравословно, все нямаме време за редовни тренировки, работим повече, отколкото почиваме. Тези и още предпоставки карат тялото ни да старее и да се затруднява да се справя с вредните ни навици. А ето кои са те.\r\n\r\nДори работата ви да е свързана със седене в продължение на часове, трябва да направите всичко възможно да противодействате на това. Продължителното седене в една поза забавя метаболитните процеси, въздейства пагубно на кардиоваскуларната система и води до атрофия на мускулите. Ставите започват да ви болят, сякаш сте на 60-70 години, защото се появява локални възпаления в тъканите им, които причиняват скованост и болка.\r\n                    \n                    \n                \r\nЕдна чаша вино на ден може и да е полезна, но това не означава, че можете да си я позволявате редовно. Изследване, публикувано в JAMA Internal Medicine констатира, че 7 чаши алкохол на седмица е прекалено голямо количество за организма. Това количество намалява средната продължителност на живота и води до преждевременно стареене на клетките.\r\n\r\nТози витамин играе съществена роля в много процеси в организма. Трудно се набавя и е важно да се следят неговите нива, особено през зимата. Витамин D помага за потискане на възпаленията в тялото и подобряване на имунната система.\r\n", "date": "2019.04.04", "title": "Навиците, които ускоряват стареенето"}
{"url": "https://www.dnes.bg/world/2019/04/04/brexit-grajdanska-voina-ot-novo-pokolenie.406518", "text": "Политическото напрежение около Брекзит прилича на гражданска война от ново поколение. Разделението е толкова дълбоко, позициите са толкова непримирими, че е невъзможно да се намери \"Средната земя\". Поляризацията е видима. Няма кръв, насилие, оръжие, но всички останали елементи са налице. Това коментира , , в ефира на .\r\nБританският премиер Тереза Мей се нуждае отчаяно от ново удължаване на процеса, за да предложи за четвърти път някакъв план на гласуване на парламента, уточни Методиев.\r\n\"Досега в Европа, дори да имаше страни с по-отстъпчиви позиции, в момента те се обединиха заради хаоса преди европейските избори. Мей отива да чука на вече затворена врата. Втората врата, на която предложи развитие на процеса, е тази на опозицията в лицето на Джереми Корбин, на когото тя предложи серия от разговори, за да излезе от безизходицата. Вторият проблем ще дойде от собствената ѝ Консервативна партия, върху която тя вече губи контрол\", допълни той.\r\n                    \n                    \n                \"Паниката е видима. Големите финансови институции слагат на кантара Великобритания с 60-милинон и Европейския съюз с с 520-милионен пазар и предпочитат ЕС. Превантивно се изтеглят много от офисите към Европа, Франция, Германия, Холандия, Ирландия\".\r\nНа въпроса как се приема идеята за втори референдум гостът заяви, че ситуацията е \"за всичко има шанс за нищо няма шанс\".\r\n\"Идеята се отхвърля сред 40% от гражданите. На Мей не ѝ достигат 50-60 депутати, за да прокара споразумението във последния му вид. Всичко е предпоследно. Най-вероятното е напускане без сделка. Засега има усилие е норвежкият сценарий и оставане в митническия съюз\", поясни политологът. \r\n.", "date": "2019.04.04", "title": "Brexit - гражданска война от ново поколение "}
{"url": "https://www.dnes.bg/usa/2019/04/04/imidjyt-na-turciia-na-mejdunarodnata-scena-se-vloshava.406522", "text": "Турция се преориентира към други партньори извън НАТО като Русия и няколко държави в Близкия изток. Това каза Стоян Сталев, дипломат и бивш министър на външните работи на България, в ефира на .\r\nТой коментира охлаждането на отношенията между Турция и САЩ. Според него решението на Вашингтон да спре доставките, свързани със самолети F-35 към Турция, заради избора на Анкара да купи руски ракети S-400, е било очаквано.\r\n\"Това разклаща доверието в Турция от страна на НАТО и САЩ, което е сериозен повод за размисъл по отношение на перспективите на турската външна политика в бъдеще. Едно от важните качества за стабилността на Турция на международните пазари беше нейното членство в НАТО\", посочи още експертът.\r\n                    \n                    \n                Сталев говори и за президентските избори в Украйна.\r\n\"В демократичния свят има странна тенденция към избор на нови личности като водещи политици. Така беше с президента Тръмп, това се случва сега и в Украйна. Водещият кандидат след първия тур на изборите в Украйна е напълно необременен с политика човек\".\r\nХората искат да видят по-ясни сигнали от политиците и по-прагматично говорене, което е свързано с резултати, заяви гостът.\r\n", "date": "2019.04.04", "title": "Имиджът на Турция на международната сцена се влошава"}
{"url": "https://www.dnes.bg/health/2019/04/04/10-hrani-bogati-na-kalcii.406393", "text": "Свикнали сме да смятаме прясното и киселото мляко, както и останалите млечни продукти за най-добрите източници на калций сред храните. Това не е съвсем вярно, защото съществуват храни, които носят в състава си по-големи количества от полезния минерал.\r\nПолучаването на дневната доза калций е от голямо значение. Той подпомага образуването на костно вещество и неговата плътност. Важен е за мускулната функция, за регулиране на сърдечния пулс, допринася за образуването на кръвни съсиреци, което е от голямо значение в предотвратяването на кръвотечение и зарастване на рани.\r\n\r\nТази риба съдържа повече калций, отколкото очаквате. Още по-хубавото е, че тя съдържа и така важния за усвояването на калция витамин D.\r\n                    \n                    \n                \r\nАко в 1 чаша прясно мляко се съдържат приблизително 305 милиграма калций, в 1 чаша извара се съдържат около 380 милиграма. На един възрастен човек са му необходими средно по 1000 милиграма калций на ден.\r\n\r\nЧията е богат източник на калций. 100 г семена от чия съдържат около 630 милиграма калций.\r\n", "date": "2019.04.04", "title": "10 храни, богати на калций"}
{"url": "https://www.dnes.bg/cars/2019/04/04/ford-pokaza-novata-kuga.406502", "text": "Компания Ford представи следващото поколение на кросоувъра си Kuga. Моделът е преминал на нова платформа, получил е дизайн в стила на новия Focus, цяла гама хибридни силови агрегати и напълно нов салон с таблет на предния панел и цифрови уреди.\n\r\nНовият Ford Kuga е построен на модулната платформа C2, която е в основата на четвъртото поколение на Focus. Твърдостта на каросерията е увеличена с 10%, но теглото е намалено с 90 кг. в сравнение с предишната генерация.\r\nКросоуърът е с 89 мм по-дълът и с 20 мм по-нисък спрямо предшественика си. С 23 мм е увеличено разстоянието между двете оси, като това е довело и до увеличаване на пространството в салона.\r\nГамата двигатели за европейския пазар включва 1,5-литров бензинов турбомотор с мощност 120 или 150 к.с., като и два дизела - 1,5-литров със 120 к.с. и 2,0-литров със 190 к.с.. Те могат да работят с 6-степенна механична скоростна кутия или с автомат с 8 предавки. Задвижването е предно или към четирите колела.\n                    \n                    \n                \r\nВ компанията ударно залагат на хибридните модификации, в чиято основа са бензинови мотори. Те са стандартни или плъг-ин (зареждащи се от мрежата). Има и хибриден вариант на базата на дизелов двигател.\r\n", "date": "2019.04.04", "title": "Ford показа новата Kuga "}
{"url": "https://www.dnes.bg/eu/2019/04/04/brexit-da-se-otloji-reshiha-vyv-velikobritaniia.406535", "text": "Долната камара на британския парламент одобри законопроект, който задължава премиерката Тереза Мей да поиска отлагане на излизането на страната от Европейския съюз с цел избягване на Брекзит без сделка, предадоха световните агенции.\n\n\n\n\r\nТекстът бе прокаран в Камарата на общините само с един глас разлика - 313 \"за\" при 312 \"против\".\n\r\nЗаконопроектът, внесен от депутатката от лейбъристката опозиция Ивет Купър, бе одобрен бързо само за един ден вчера, като всички етапи бяха преминати за по-малко от шест часа. Сега той отива в Камарата на лордовете. Очаква се горната камара на британския парламент да разгледа проекта още днес, съобщи Франс прес.\n                    \n                    \n                \r\nРойтерс отбелязва, че по принцип Камарата на лордовете одобрява законопроекти по-бавно. Според депутата от управляващата Консервативна партия Оливър Летуин, който също е участвал във внасянето на текста, обаче проектът има огромна подкрепа в горната камара на парламента.\n\r\nАко Камарата на лордовете одобри закона, за да влезе той в сила, е необходимо да бъде утвърден от кралица Елизабет Втора - нещо, което е формалност. Това може да стане още тази седмица, съобщи ТАСС. \n\r\nЗа да бъде отложен обаче Брекзит, ще е необходимо и единодушното съгласие на останалите страни членки на ЕС, припомня Ройтерс.\n\r\nЗаконопроектът бе внесен с цел избягване на потенциално хаотичен развод без споразумение.\r\nВъв вторник британската премиерка консерваторка каза, че ще иска ново кратко отлагане на Брекзит след 12 април, за да работи с лидера на лейбъристите Джереми Корбин за прокарване на отхвърленото на три пъти от Камарата на общините споразумение за развода, договорено от Тереза Мей с Брюксел, припомня Ройтерс.\n\r\nКупър заяви, че новият закон въпреки това е необходим, за да очертае ясна процедура при отлаганията на Брекзит.\n\r\nТекстът задължава премиерката да търси одобрението на парламента за всяко забавяне и позволява на депутатите да предлагат различна продължителност на съответното отлагане, посочва Ройтерс.\n\r\n\"Може би от решаващо значение е, че (новият закон) ще покаже на ЕС, че (британската) премиерка има подкрепата на парламента за това, което иска\", заяви Ивет Купър по време на дебатите в Камарата на общините.\n\r\nТереза Мей каза, че ако не успее да договори единен подход с Джереми Корбин, тогава британското правителство ще предложи редица варианти за бъдещите отношения с ЕС и ще ги подложи на гласуване в парламента.\n\r\nВъв Великобритания е много необичайно законопроект, който не е предложен или подкрепен от правителството, да бъде одобрен от парламента, отбелязва още Ройтерс. Кабинетът изрази безпокойство както по повод, според него, многото слабости в текста, така и защото той създава прецедент.\n\r\nПодкрепящият Брекзит депутат консерватор Бил Кеш нарече законопроекта \"конституционна революция\".\n\r\nКамарата на общините отхвърли на три пъти договореното от британската премиерка споразумение за развода с Европейския съюз - на 15 януари, както и на 12 и на 29 март. Така не бе изпълнено условието на ЕС, който се бе съгласил Брекзит да бъде отложен за 22 май, ако долната камара на британския парламент одобри сделката на Мей до края на миналата седмица, припомня ТАСС.\n\r\nСега Великобритания трябва да напусна съюза без споразумение до 12 април, ако не предложи на Брюксел алтернативни варианти.", "date": "2019.04.04", "title": "Brexit да се отложи, решиха във Великобритания"}
{"url": "https://www.dnes.bg/obshtestvo/2019/04/04/bpc-otstrani-ot-dlyjnost-igumena-na-bachkovskiia-manastir.406536", "text": "Игуменът на Бачковския манастир е отстранен от високия пост, решил единодушно Св. синод. Дядо Самуил бе пратен да го управлява през 2017 г., а предшественикът му Симон отиде да служи в Русенско. Тогава владиците взеха решението, след като неочаквано били потърсени от кредитори, пише \"\". \n\n\r\nСамуил е добър духовник, но лош мениджър, бе лаконичният коментар на един от митрополитите, подкрепили наложителната промяна.\n\r\nБачковският манастир е вторият по големина и значимост у нас, а близостта му до Пловдив и Асеновград го прави вероятно най-посещавания през почивните дни и за църковни празници.\n                    \n                    \n                \r\nТуристи обаче се оплакали, че игуменът не отваря портите и не приема посетители. Група миряни обяснили, че искали да влязат в обителта в 11 ч, но Самуил се молел и отказал да ги посрещне.\n\r\nЗаради много сигнали и факта, че архимандритът не се грижел за добрия вид на манастира, е отстранен като игумен на Бачковската ставропигиалная света обител “Успение Богородично”.\n\r\nОт сряда игуменът на Троянския манастир поема и Бачковския. Величкият епископ Сионий е един от най-добрите стопани, той възстанови Троянската обител, която пое преди 5 г., и върна предишната ѝ слава. \n\r\nДядо Сионий ще остави пълномощник в Троянския манастир, за да успее да помогне на Бачковската обител.", "date": "2019.04.04", "title": "БПЦ отстрани от длъжност игумена на Бачковския манастир"}
{"url": "https://www.dnes.bg/index/2019/04/04/bylgariia-75-25-sporazumenieto-na-chyrchil-i-stalin-na-svetlo.406488", "text": "Москва, 1944 г. Уинстън Чърчил пристига за среща с Йосиф Сталин. Двамата големи разговарят по темата коя от двете страни какво влияние да има в страните от Югоизточна Европа, след като войната приключи. \n\r\nВ мемоарите си Уинстът Чърчил описва, че разпределението на влиянието всъщност трае едва няколко минути. Няма текст, а Сталин и Чърчил преговарят с бележка, която години по-късно ще бъде исторически документ и сега за първи път ще бъде показана. \n\r\nВ историята договорката между двамата големи лидери остава под името \"Процентното споразумение\", а Чърчил я нарича \"палавата бележка\".Националният архив на Великобритания сега публикува същата тази бележка, част от изложба, посветена на Студената война, съобщи \"The Telegraph\".\n                \n                \r\nНа листа ясно се виждат процентите влияние, за които двамата големи се договарят за Гърция, България, Унгария, Румъния и Югославия. \n\r\nСам Чърчил в мемоарите си й дава легендарното име \"палавата бележка\" и признава, че този начин на подялба на влияние и решаване на съдбата на милиони хора може да бъде \"коравосърдечно\". Той казва, че американските му съюзници биха били \"шокирани, ако видят колко грубо\" го е направил. \n\r\nНа бележката се вижда написано: \n\r\n\n\r\nСъвсем в началото, върху подялбата на влиянието над Гърция се вижда синьо тикче, за което Чърчил в мемоарите си казва, че е написано от Сталин. \n\r\nКураторът на изложбата, Марк Дънтон, обяснява пред британския \"Daily Telegraph\", че \"палавата бележка\" е плод на късните преговори между Чърчил и Сталин. \"И двамата са си пийнали стабилно количество уиски\", казва Дънтон. \n\r\nСпоред него е важно, че бележката ще бъде достъпна за широката публика, защото в \"това малко парче хартия\" е толкова исторически значимо. \n\r\n\"Съдбата на милиони е решена със замаха на химикал, резултат от неофициална среща\", обяснява кураторът. \n\r\nВ \"палавата бележка\" обаче не фигурира Полша, за която се знае, че Чърчил е искал да задържи под западно влияние, но в крайна сметка тя попада в обсега на Москва след 1945 г. \n\r\nВъпреки преговорите в Москва, британският премиер е обмислял \"Операция Немислимото\" - война с Русия, която е целяла да изтласка силите на Сталин от Източна Европа. \n\r\nИзложбата, която ще продължи от 4 април до 9 ноември, отбелязва 70 години от създаването на НАТО.", "date": "2019.04.04", "title": "България – 75/25... Споразумението на Чърчил и Сталин – на светло "}
{"url": "https://www.dnes.bg/teatar/2019/04/04/stara-zagora-se-prevryshta-v-teatralna-stolica.406537", "text": "Второто издание на Международния студентски театрален фестивал \"Данаил Чирпански\", което ще се състои от 5-ти до 9-ти април, отново ще превърне Стара Загора в център на европейския студентски театър. Това съобщават от пресцентъра на общината. Фестивалът е създаден в памет на Данаил Желев - Чирпански, който загина след пътен инцидент през 2016 г. Дани и неговите мечти поставиха началото на една традиция, която помага на други талантливи млади артисти да вървят смело по своя път и да се усъвършенстват, припомнят организаторите.\n\n\n\r\nОткриването е с вход свободен на 5 април от 18.00 ч. в Драматичния театър \"Гео Милев\", със специалното участие на спектакъла \"Кралят Елен\" на Театър \"Азарян\", София, пише БТА. \n                    \n                    \n                \r\nПрез фестивалните дни жителите и гостите на града ще могат да гледат 5 спектакъла от основната програма, 2 специални представления от Англия, 1 спектакъл на открито, както и да се насладят на съпътстващата програма, която включва концерти и лекции.\n\r\nНачало на основната програма ще даде македонската група от Факултета за драматични изкуства към Университета \"Св. Св. Кирил и Методий\", Скопие, на 6 април от 16.30 ч. в Драматичния театър \"Гео Милев\". Представлението е от автора Деян Дуковски, който беше жури на първото издание на фестивала през 2017 г.\n\r\nВ същия ден от 19.30 ч. в Държавния куклен театър - Стара Загора Полският университет за кино, телевизия и театър в Лодз ще представи авторския спектакъл \"Треска\", който се фокусира над обществото, загубило общочовешките ценности, вторачено в телефонния и телевизионния екран.\n\r\nНа 7 април от 15.00 ч. в Парк \"5-ти октомври\" за малки и големи ще се проведе авторският спектакъл на театър \"МАЛЕ-МАЛЕ\" - София, \"Концерт на куклите\".\n\r\nУчастниците от Руския институт за театрално изкуство (ГИТИС) ще представят на българската публика спектакъла по пиесата на А. Н. Островски \"Луди пари\" - класически текст, който разглежда материализма на съвременното общество на 7 април от 17.00 ч. в Драматичния театър \"Гео Милев\".\n\r\nНа сцената на Държавния куклен театър - Стара Загора, в неделната вечер (7 април) от 21.30 ч. , Англия ще представи първия специален спектакъл от програмата - \"Копла: Кабаре\".\n\r\nНа 8 април от 17.00 ч. в Драматичния театър публиката ще може да се наслади и на българското участие от НАТФИЗ \"Кръстьо Сарафов\" - \"Хора с Куфари\" от Ханох Левин - спектакъл, който разказва за живота, който минава в очакване на по-добри времена.\n\r\nИзраелската трупа от Театралния департамент на Университета в Тел Авив също ще представят дипломен спектакъл от Ханох Левин. Представлението \"Убийство\", което показва вечния парадокс на войната и омразата между различните култури, е на 8 април от 20.00 ч. в Държавния куклен театър - Стара Загора.\n\r\nВторото представление от Англия е мюзикъл, направен специално за фестивала. Алехандро Постиго, познат като студент от първото издание, е създател на спектакъла \"История на насилието\" вече като част от преподавателския екип на Музикалния колеж на Лондон към Университета на Западен Лондон. \"История на насилието\" ще бъде и последното представление от програмата на фестивала на 9 април от 17.00 ч. в Кукления театър.\n\r\nЗакриването на фестивала с церемония по награждаването ще се проведе с вход свободен на 9 април от 20.00 ч. в Драматичния театър \"Гео Милев\".\n\r\nВсички представления от програмата, ако не е посочено друго, са с вход от 5 лева под формата на дарение, срещу което се получава покана с конкретно място в салона. Дарение може да се направи на касите на Драматичния театър \"Гео Милев\" и Държавния куклен театър - Стара Загора в дните от 4-ти до 9-ти април 2019 г. Всички събрани средства ще се използват за Международния студентски театрален фестивал \"Данаил Чирпански\". Всички спектакли от програмата ще бъдат със субтитри на английски.\n\r\nФестивалът се осъществява с подкрепата на Министерството на културата, Община Стара Загора, Драматичния театър \"Гео Милев\", Държавния куклен театър - Стара Загора, Регионалната библиотека \"Захарий Княжески\".", "date": "2019.04.04", "title": "Стара Загора се превръща в театрална столица"}
{"url": "https://www.dnes.bg/usa/2019/04/04/djo-baidyn-granicite-na-lichnoto-prostranstvo-se-prenachertaha.406538", "text": "Бившият вицепрезидент на САЩ Джо Байдън обеща да бъде по-внимателен при \"уважаването на личното пространство\", предадоха световните агенции.\n\n\r\nВъв видеозапис, публикуван в Туитър, демократът Байдън признава, че поведението му към жени в миналото е накарало някои хора да се чувстват дискомфортно.\n\r\n\"Социалните норми започнаха да се променят, те се промениха. И границите на защитата на личното пространство бяха преначертани\", казва той.\n\r\nТова е първият обществен коментар на Байдън, след като Луси Флорес, бивша щатска законодателка в Невада, го обвини миналата седмица, че през 2014 г. се приближил към нея отзад и я целунал по тила. След това друга жена каза, че той я е хванал за главата и си отъркал носа в нейния нос през 2009 г.\n                    \n                    \n                \r\nИ двата инцидента станали по време на политически прояви, пише БТА. \n\r\nБайдън се опитва да потуши скандала в момент, когато с очаква да обяви, че ще се бори за номинацията на Демократическата партия за президентските избори в САЩ през 2020 г. Очаква се той да направи съобщение по въпроса по-късно този месец.\n\r\nСпоред проучвания 76-годишният Байдън би бил фаворит в борбата за номинацията на демократите.", "date": "2019.04.04", "title": "Джо Байдън: Границите на личното пространство се преначертаха"}
{"url": "https://www.dnes.bg/obshtestvo/2019/04/04/katastrofata-v-makedoniia-zaradi-obleden-dvigatel.406574", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Отговорността за техническото състояние на катастрофиралия преди дни в Северна Македония самолет е на Германия. Причината е, че машината е била регистрирана там и местни механици е трябвало да я поддържат. Това обяви в \"България сутрин\" бившият главен инспектор \"Безопасност на полетите\" към Министерството на транспорта Ангел Борисов.\n\n\n\n\n\r\nСпоред него една от причините за катастрофата е обледеняването на двигателя, тъй като самолетът е летял в много лоши метеорологични условия. Борисов също така сподели, че в такава тежка ситуация и пилотът, и самолетът не са могли да реагират.\n                    \n                    \n                \r\n\"Имало е силна турбуленция, но тя не може да доведе до такова стръмно снижаване. Имало е обледеняване заради ниските температури. Той е летял в много тежки метеорологични условия. Лошата видимост още повече е утежнила обледеняването. И пилотът, и машината не са могли да реагират. Отговорността за техническата изправност на самолета е на Германия, тъй като той е регистриран там. Възможно е да е регистриран там заради данъчни облекчения. Самолетът трябва да е минал през няколко прегледа. Отговорността за състоянието му е тяхна\", каза той.\n\r\nАвиоекспертът допълни, че не е било логично пилотът да се опита да заобиколи облачността като се насочи към върха, в който по-късно се разбива. Борисов допълни, че е възможно пилотът да не е изчакал отговора на авиодиспечера в Скопие, когато е поискал извънредно кацане, и сам да е решил да продължи да лети за София.\n\r\n\"Прогнозата е била ясна за пилота и диспечъра. Пилотът решава да тръгне, въпреки че знае че има облаци. Не е много логично да тръгне към този връх. Разговорите на български и македонски също не са много нормални. След като иска извънредно кацане в Скопие е възможно диспечерът да се е забавил с отговора си, тъй като кацането му не е аварийно и затова той да е решил да продължи към София\", обясни Борисов пред .", "date": "2019.04.04", "title": "Катастрофата в Македония заради обледен двигател?"}
{"url": "https://www.dnes.bg/notifikacii/2019/04/04/anoreksiiata-veche-pokosiava-i-6-godishni-deca.406559", "text": "Анорексията вече покосява и деца на шест-седемгодишна възраст. Тя е една от четирите вида хранителни разстройства. Другите три са булимията, пристъпното преяждане и орторексията – манията по здравословното хранене, заяви Дафина Йотова, лицензиран когнитивно-поведенчески консултант и училищен психолог пред \"Монитор\".\r\nТези разстройства не засягат само младите, и по-специално момичетата, каквото е общоприетото мнение. Един от последните пациенти на Йотова е 11-годишен тийнейджър с тежка анорексия. Момчето страда от манията, че е дебело, месеци след като бива изписан от болница, където лекарите спасили живота му.\r\n„Хранителните разстройства са външна проява на дълбоко скрити психични проблеми на личността. Те засягат хора с чувство за голям перфекционизъм в професията или в училище“, обяснява Дафина Йотова. „Когато те не успеят да се справят с всичко, което са си поставили за цел, започват проблемите – безпаметно преяждане и предизвикване на повръщане за очистване или неконтролируем пристъп на преяждане. Повечето хора обаче не отчитат преяждането като болестен проблем.“\r\n                \n                Хранителните разстройства са изключително тежки за лечение. Възможно е да бъдат излекувани, но да се отключат след години отново.\r\nПсихолозите използват терапия, създадена специално за хранителните разстройства от Кристофър Феърбърн, и към момента тя дава най-добри резултати в световен мащаб. Разстройствата се лекуват по схемата на италианеца Рикардо Далеграве. Тя цели да се промени поведението на пациента към храненето. Ако заболяването е в ранна фаза, специалистите успяват да се справят и без медикаменти. В противен случай в болница им се дават медикаменти за потискане на тревожността.\r\nОрторексията също се оформя като не по-малко опасно хранително разстройство последните години. Тя представлява модното сега залитане по здравословното хранене и приемането на храни най-вече в суров вид, което може да прерасне в сериозен проблем. Тя е вид анорексия и последствията са същите.\r\nПроучванията показват, че не винаги преживяна травма или ниска самооценка са основна причина за отключване на анорексични проблеми. Оказва се, че някои хора са генетично предразположени към хранителни разстройства, но социалният фактор все още играе голяма рола.\n\r\nПсихологът Дафина Йотова съветва родителите да наблюдават хранителните навици на децата си, особено в пубертета. Основен симптом е съсредоточеното внимание върху тялото,външния вид и храната. Често ще чувате от детето „дебел“, „дебела“ съм, без да има основание за това.\r\nПромяната в настроението също се проявява при засегнатите, тъй като мозъкът реагира на глад. Може да се изпадне в депресия, апатичност, без желание за разговори, отдръпване от приятелите и дори отбягване, стига се до самоналожена социална изолация.\r\nЙотова препоръчва на родителите дори само при един от симптомите, особено самоизолацията, да потърсят консултация при психолог още преди да разговарят с детето. ", "date": "2019.04.04", "title": "Анорексията вече покосява и 6-годишни деца!"}
{"url": "https://www.dnes.bg/politika/2019/04/04/ot-ns-za-georgiev-shtom-ima-symnenie-da-proveriavat.406569", "text": "Когато има съмнение, е напълно нормално да има проверки. Около тази теза се обединиха депутати по повод проверката на прокуратурата срещу шефа на КПКОНПИ Пламен Георгиев заради луксозното му жилище.\n\r\nПо-рано главният прокурор Сотир Цацаров разпореди на Върховната касационна прокуратура да извърши проверка как Пламен Георгиев си е купил апартамент с огромна тераса. Ще бъдат проверявани и сина на шефа на Националното следствие Борислав Сарафов, както и съпругата на шефа на ВКС Лозан Панов.\n\n\r\n\"Напълно в логиката на нещата е да има проверка за имотите на председателя на КПКОНПИ, за да се установят фактите и обстоятелствата и да няма никакво съмнение в обществото\", коментира Данаил Кирилов от ГЕРБ, който по-рано бе номиниран за новия правосъден министър на мястото на Цецка Цачева.\n                    \n                    \n                \r\nСпоред него излизането на Пламен Георгиев в отпуск е \"коректното поведение на държавен служител, когато се извършва проверка\".\n\r\nЮлиан Ангелов от \"Обединени патриоти\" също се съгласи, че е напълно нормално Георгиев да се оттегли, докато текат проверките, за да няма съмнения за намеса.\n\r\n\"За моралния казус всеки си носи кръста и всеки си преценява дали да си подаде оставката. Не оправдавам никого, всеки трябва да си вземе решение. Други хора го направиха, за което ги адмирирам\", каза депутатът от ВМРО.\n\r\nРамадан Аталай от ДПС пък не пожела да коментира проверката, но посочи, че \"казусът е интересен\".\n\r\nВеселин Марешки настоя, че всеки, за когото има съмнение, трябва да бъде проверяван.\n\r\n\"Всички граждани, без значение на каква позиция са, би трябвало да са равни пред закона. Затова поощрявам всеки, за който има съмнение, да бъде проверяван, но в крайна сметка, всеки е невинен до доказване на противното\", заключи лидерът на \"Воля\".", "date": "2019.04.04", "title": "От НС за Георгиев: Щом има съмнение, да проверяват"}
{"url": "https://www.dnes.bg/obshtestvo/2019/04/04/liubimi-no-i-vredni-lakomstva-hranim-li-decata-si-s-petrol.406547", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nНай-любимите лакомства за децата често са и най-вредни за здравето им. Сухи пасти, желирани бонбони и зрънчо – всички те съдържат вещества, които дори в малки количества могат да доведат до последствия за здравето на децата.\n\r\nПреди няколко седмици международно изследване показа, че във всяка трета вафла на пазара се съдържа канцерогенно вещество. Вече се говори, че в детските храни има дори химикал, който е получен от... петрол.\n\r\n\"В случая става въпрос за един антиоксидант. Той се прилага за трайността на продукта. Последствията са по-лоши. Там става въпрос за баланс между ползи и рискове. Родителите не могат да си правят илюзии, че ще има храна, която ще разнасят по цял ден, ще стои по лавките и с нея всичко ще е наред\", коментира микробиологът Сергей Иванов в \"България сутрин\".\n                    \n                    \n                \r\nСпоред диеотолога д-р Анна Йорданова има подобрение в храненето на децата през последните години. По думите ѝ има и вредни реклами, които увеличават консумацията и карат самите деца да искат тази храна.\n\r\n\"Един от най-основните проблеми остава затлъстяването и всички последващи проблеми от него. Това дали ще се развие рак при едно дете, е въпрос на много неща\", \n\r\nСергей Иванов обясни, че редовната консумация на вредни храни води до лоши последствия.\r\n\"Децата, които консумират големи количества подобни храни, са предразположени към други болести и родителите трябва да са наясно с това, че купувайки подобни неща всеки ден, те не се грижат за здравето на децата си\", категоричен бе микробиологът.\n\r\nД-р Иванова посочи, че за да яде едно дете полезна храна, тя трябва да е направена вкусна или то да е мотивирано с някаква награда. По думите ѝ принуждаването не дава резултат.", "date": "2019.04.04", "title": "Любими, но и вредни лакомства – храним ли децата си с... петрол!?"}
{"url": "https://www.dnes.bg/sofia/2019/04/04/spirat-vodata-v-chast-ot-kv-dragalevci-v-petyk.406584", "text": "На 05 април 2019 г. (петък), във връзка с пресвързване на уличен водопровод на ул. „Акад. Петър Динеков“ кв. „Драгалевци“ се налага спиране на водоподаването от 09:00  до 21:00 часа на клиентите на „Софийска вода”, живеещи в района на:\r\nпо ул. \" Акад. Петър Динеков \" от №7 до №14 \r\nпо ул. „Къпина“ от ул. „Акад. Петър Динеков“ до ул. „Къпина“ №20.\n\r\n При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноски на адрес: ул. „Къпина“ ъгъла с ул. „Акад. Петър Динеков“.\r\n    \r\nРемонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.\n                    \n                    \n                \r\nЗасегнатите от прекъсването на водата, могат да получат повече информация от Телефонния център на “Софийска вода” АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx .\n\r\n“Софийска вода” АД предварително се извинява на своите клиенти за причинените временни неудобства!\n\r\nИнтернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.", "date": "2019.04.04", "title": "Спират водата в част от кв. \"Драгалевци\" в петък"}
{"url": "https://www.dnes.bg/politika/2019/04/04/ataka-tyrsi-novi-lica-za-evrolistata-si.406564", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        От партия \"Атака\" търсят нови лица в политиката. Засега политическата формация твърди, че ще поеме сама към предстоящите евроизбори. Трите формации в \"Обединени патриоти\" така и не успяха да се разберат. ВМРО определи Ангел Джамбазки за свой водач на листата. НФСБ заложи на лидера си Валери Симеонов. Волен Сидеров заяви, че няма да бъде в листата на \"Атака\", а ще заложи на нови лица, които самите симпатизанти ще посочат.\n\n\r\n\"Ние предлагаме нов вариант как да се избират българските политици. Няма нищо страшно в това една политическа формация да се яви самостоятелно на избори. Ако обществото не харесва старите политици – ние предлагаме алтернатива. \"Атака\" винаги е била партия, която е давала нещо ново на България. Това, което ние излагаме, се излага в цяла Европа и то от лидерите в политиката\", посочи депутатът от \"Атака\" Николай Александров.\n                    \n                    \n                \r\nВ студиото на \"България сутрин\" той подчерта, че големият печеливш от политиката трябва да бъде народът.\n\r\n\"Даваме абсолютна платформа, която ще бъде мажоритарна. Всеки кандидат може да бъде преместван в листата, в зависимост от желанието на гласоподавателите. Новите лица трябва да отговарят на конституционните изисквания за кандидати за евродепутати. Стига тези изисквания да са покрити, всеки може да се яви. Надяваме се да попаднем на нахъсани хора, които искат реално да променят ситуацията в България\", заяви народният представител.\n\r\nСтана ясно, че премиерът Бойко Борисов ще назначи Данаил Кирилов, сегашният шеф на правната комисия, на позицията на Цецка Цачева – правосъден министър.\n\r\n\"Винаги съм имал добра комуникация с Данаил Кирилов. Той е отговорен човек\", каза по темата Александров пред .\n\r\n\"Радев използва КСНС с политически цели. Никъде по света не се свиква КСНС, за да се разследва корупцията във властта. Винаги въпросът е \"защо сега\". Логичното е, че е именно сега поради приближаващите избори. Ситуацията с апартаментите на властта е резултат от действията на хора, които не са се поучили от грешките на другите в миналото\", коментира за финал Николай Александров.", "date": "2019.04.04", "title": "\"Атака\" търси нови лица за евролистата си "}
{"url": "https://www.dnes.bg/world/2019/04/04/zashto-katastrofira-samoleta-v-etiopiia-dnes-doklad-iziasniava.406541", "text": "Предварителният доклад за причините за самолетната катастрофа в Етиопия миналия месец се очаква да бъде публикуван днес, предаде Франс прес, като се позова на източници, близки до разследването.\r\nСпоред тях очакваният с голям интерес доклад ще бъде публикуван сутринта в Етиопия и вечерта в САЩ. Всички 157 души на борда загинаха при разбиването на самолет Боинг 737 МАКС 8 (Boeing 737 MAX 8) на Етиопските авиолинии (Ethiopian Airlines) югоизточно от столицата Адис Абеба на 10 март. Това бе втората катастрофа на самолет от този модел за по-малко от половин година след тази в Индонезия в края на октомври. След нея Боинг 737 Макс бяха спрени временно от летене.\n\n\r\n                    \n                    \n                Според експерти системата за стабилизиране на този модел самолети при полет (MCAS) e изиграла ключова роля за катастрофата в Етиопия. Този софтуер вече бе обвинен за разбиването на Боинг 737 МАКС 8 на индонезийската авиокомпания Лайън еър (Lion Air) на 29 октомври, при което загинаха всички 189 души на борда.\r\nАко предварителният доклад потвърди тази хипотеза, това би било облекчение за Боинг. Американската самолетостроителна компания вече работи по промени в MCAS, за да получи бързо разрешение за възобновяване на полетите на МАКС 8, отбелязва Франс прес.\r\nВ. \"Уолстрийт джърнъл\" писа, че двамата пилоти на разбилия се в Етиопия самолет първоначално са следвали процедурите за действие при спешни ситуации, препоръчани от Боинг, но не са успели да овладеят машината.\r\nКомпанията производител, която се опитва да възстанови доверието в нея, съобщи, че шефът й Денис Мюлънбърг е бил на борда на самолет 737 МАКС, изпълнил пробен полет с променена система MCAS.\r\nТелевизия Ей Би Си съобщи, цитирана от ТАСС, че етиопският Боинг се е разбил след сблъсък с птица или друг външен обект. Според американската медия в резултат се е повредил датчик, което е активирало системата за стабилизиране на полета.\r\nФедералното авиационно управление на САЩ междувременно обяви, че започва нов преглед на сигурността на Боинг 737 МАКС. В него ще участват също представители на НАСА и на международните авиационни власти.", "date": "2019.04.04", "title": "Защо катастрофира самолета в Етиопия? Днес доклад изяснява"}
{"url": "https://www.dnes.bg/politika/2019/04/04/patriotite-podkrepiha-kirilov-s-opit-e-raboti.406576", "text": "Юлиан Ангелов от малкия коалиционен партньор \"Обединени патриоти\" определи номинирания за нов правосъден министър Данаил Кирилов като един от най-запознатите с българското законодателство. Патриотът добави и че според него Кирилов ще бъде добър министър.\n\n По-рано премиерът Борисов обяви, че в стола на подалата оставка Цецка Цачева заради \"Апартаментгейт\" ще седне досегашният шеф на правната комисия Данаил Кирилов.\n\r\n\"Кирилов е един от хората, които са най-добре запознати със законодателството и смятам, че ще бъде един добър министър. Когато трябва да работи, понякога му се налага да работи по 24 часа, не се отказва\", каза Юлиан Ангелов.\n                    \n                    \n                \r\nТой подчерта и че според коалиционното споразумение е право на ГЕРБ да номинира правосъден министър, но дали ще бъде избран, било друг въпрос.\n\r\nЯвор Нотев от \"Атака\" също подкрепи кандидатурата на Кирилов и каза, че гледа вече на него като на правосъден министър.\n\r\nРамадан Аталай от ДПС обаче бе скептичен и посочи, че всеки законопроект на Кирилов е създавал проблеми.\n\r\n\"Като гледам за работата му в Народното събрание - всеки законопроект създаваше проблеми. Дано в министерството да не е така\", каза Аталай.\n\r\nВеселин Марешки пък заяви, че не може авансово да определи дали Кирилов ще е добър или лош министър, но все пак \"Воля\" вероятно щяла да подкрепи кандидатурата му.", "date": "2019.04.04", "title": "Патриотите подкрепиха Кирилов: С опит е, работи!"}
{"url": "https://www.dnes.bg/usa/2019/04/04/nov-sluchai-na-iztekli-lichni-danni-ot-facebook.406573", "text": "В интернет са изтекли множество данни на потребители на социалната мрежа Facebook. Това се казва в доклад, публикуван в сряда на сайта на международната компания за защита на информацията \"ЪпГард\", информират Асошиейтед прес и ТАСС, цитирани от БТА.\r\n \r\nОказва се, че данните са били съхранявани неправомерно в облачен сървър на Amazon от две фирми, които преди време са разработвали приложения за Facebook. Двете фирми са мексиканската \"Култура Колектива\" и американската \"Ат дъ Пул\". Информацията не е била защитена с  пароли и всеки желаещ е можел да ги получи. \r\n \r\nМексиканската компания е запазила в базата си около 146 гигабайта данни за потребилите на Facebook, включително около 540 милиона техни коментара, също и имена на акаунти. Американската фирма пък качила в облака данните на близо 22 000 потребители на  социалната мрежа - имена, имейли, адреси и френдлисти. \r\n \r\nОт \"ЪпГард\" съобщават, че докато базата на \"Ат дъ Пул\" е била премахната много бързо от открит достъп, то данните на  \"Култура колектива\" са били достъпни поне няколко месеца, въпреки многократните сигнали към собствениците на компанията и операторите на Amazon.\r\n \r\nТова е поредния случай на проблем с изтичане на данни на потребители на Facebook. През  2018 г. стана ясно, че платформата е споделила неправомерно данните на 87 млн. потребители, главно в САЩ, с политическата консултантска фирма \"Кембридж Аналитика\".\r\n \r\nИ въпреки някои добри постижения в предотвратяването на опити за намеса в избори, Facebook не може да гарантира, че платформата й няма да бъде използвана за въздействие върху изборите за  европейски парламент през май, заяви вчера Марк Зукърбърг.", "date": "2019.04.04", "title": "Нов случай на изтекли лични данни от Facebook"}
{"url": "https://www.dnes.bg/temida/2019/04/04/romite-ot-voivodinovo-prebili-komandos-na-svoboda-s-uslovni-prisydi.406580", "text": "Освобождаване от ареста и 3 години условно с 5 години изпитателен срок за Борис Пакетов, както и 1 година условно с 3 години изпитателен срок за брат му Асен. Това са параметрите на споразумението, което ромите от Войводиново сключиха с Районната прокуратура в Пловдив, съобщава Монитор. \n\n\n\r\nСпоразумението бе одобрено от Районния съд в града и влиза в сила веднага. Не може да бъде обжалвано или протестирано.\n\r\nАсен и Борис Пакетов пребиха жестоко командоса Валентин Димов, на 33 години, навръх Богоявление в село Войводиново.\n\r\nПричина за побоя била направена забележка от Димов, след като братята изскочили внезапно пред колата на военния.\n                    \n                    \n                \r\nСелото се вдигна на масови протести след случая, с искане за изселване на ромите от махалата.\r\nСлед ескалиране на случая вицепремиерът Красимир Каракачанов предложи за обсъждане стратегия, която да се справи с ромските проблеми у нас. Кметът на община Марица пък нареди да бъдат бутнати всички незаконни постройки в ромската махала на селото.\r\nНа среща между управата на община Марица, ромски организации и представители на комитета от Войводиново пък се взе решение да се търсят възможности да бъдат предоставени жилища на ромите, които останаха без покрив след минаването на багерите.\r\n ", "date": "2019.04.04", "title": "Ромите от Войводиново, пребили командос, на свобода с условни присъди "}
{"url": "https://www.dnes.bg/notifikacii/2019/04/04/polski-general-zaplashi-rusiia-s-iadren-udar.406579", "text": "Ако Русия нападне западните страни, НАТО може да използва срещу нея ядрено оръжие. Това заяви о.з. генералът от полската армия Валдемар Скшипчак в интервю, публикувано на сайта  Wirtualna Polska.\n\r\nСпоред генерала Полша е фронтова държава, един от първите рубежи на Алианса на пътя на руската заплаха. Според него в случай на война Полша сама не може да спре Русия. Скшипчак посочи, че няма да помогнат дори допълнителните сили на НАТО, разположени в неговата страна, а на съюзниците ще им трябват няколко седмици, за да се притекат на помощ. \n\r\nСкшипчак определи силите на Алианса като отслабващи и неефективни – като пример той посочи превземането на полуостров Крим. „Решенията се взимат прекалено късно.... (…) Когато в НАТО се събудиха, Крим и Източна Украйна вече бяха в ръцете на Путин“, каза той. \n                \n                \r\nСкшипчак разказа, че по времето на Студената война американците са планирали да спрат Червената армия на територията на Полша с ядрени удари – и такива планове в случай на агресия от страна на Русия съществуват и до днес. \n\r\nТой определи подобен сценарий като неприемлив за полската държава, но подчерта: „Ако започне война, никой няма да пита за нашето мнение. И ние не можем да променим географското си положение“. \n\r\nОпасенията, свързани с евентуална руска агресия, по думите му се разпростират не само върху днешна Русия, но и времето, когато начело на страната няма да бъде президентът Владимир Путин. \n\r\nПрез февруари полският министър на отбраната Мариуш Блашчак заяви, че Полша планира да похарчи близо 50 милиарда долара за модернизация на армията си, пише Лента.ру.", "date": "2019.04.04", "title": "Полски генерал заплаши Русия с ядрен удар"}
{"url": "https://www.dnes.bg/obshtestvo/2019/04/04/niska-bezrabotica-ikonomisti-nastoiavat-ne-e-istina.406557", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nСтатистика на НСИ посочват, че безработицата у нас е рекордно ниска. Според икономистите Мика Зайкова и Георги Вулджев данните на НСИ не отговарят на истината. \n\r\nСпоред статистическия институт през февруари в България е имало 157 хиляди безработни, а през януари с 1000 повече. Миналият февруари пък цифрата на безработни е била 182 000. Зайкова обаче е категорична, че статистиката не е много точна, тъй като от тези 157 хиляди близо 60 000 са трайно безработни от над 2 години.\n\r\n\"Ниският коефициент на безработица е добра новина дори и когато икономическият растеж е в застой. Тази новина обаче не отговаря на истината. Самата система, която следи безработицата, не отчита случващото се в живата икономика и гетата. От 157 хиляди безработни около 58 хиляди са трайно безработни от над 2 години. 12,6% от младите хора у нас са безработни. Причината е, че те не искат да работят за жълти стотинки. Ние сме на последно място по внедряване на иновации. На пазара на труда се търсят предимно хора с основно или по-ниско образование\", обясни Зайкова.\n                    \n                    \n                \r\nГеорги Вулджев пък допълни, че данните на Евростат и НСИ се разминават. Той разкри, че трябва да се направи цялостна фискална реформа.\n\r\n\"Безработицата е изоставащ индикатор. Дори и да настъпва криза, това ще си проличи в други сфери. В последните месеци има повече работни места. Сега обаче ще има проблеми в промишления сектор. Там ще започнат да намаляват работните места. Трябва да се проведе цялостна фискална реформа. Един от проблемите у нас е, че сме свръхцентрализирани. Тези статистики за безработица и заетост най-лесно могат да бъдат объркани при анализ\", каза Вулджев пред .\r\n ", "date": "2019.04.04", "title": "Ниска безработица? Икономисти настояват: Не е истина!"}
{"url": "https://www.dnes.bg/sofia-film-fest/2019/04/04/vim-venders-pak-v-sofiia-shte-predstavi-hotel-za-milion-dolara.406548", "text": "Световноизвестният режисьор Вим Вендерс пристига в София на 5 април по покана на българския еврокомисар по цифровата икономика и цифровото общество Мария Габриел, предава София Филм Фест\r\nНосителят на \"Оскар\", германски режисьор, фотограф, писател и сценарист, ще е на посещение в България, за да се включи заедно с комисар Габриел в две важни дискусии с българските граждани, посветени на европейските политики.\r\nОт 14.00 ч. Мария Габриел и Вим Вендерс ще дискутират въпросите за безопасността в интернет с ученици от Втора английска езикова гимназия \"Томас Джеферсън\". Вим Вендерс е посланик на кампанията #SaferInternet4EU на Европейската комисия.\r\nОт 18.00 ч. същия ден двамата ще посетят Дома на киното за специална прожекция на филма \"Хотел за милион долара\". Непосредствено след прожекцията, в 20.15 ч. еврокомисарят Мария Габриел и Вим Вендерс ще влязат в диалог с публиката в киносалона на тема \"Европа създава: нови възможности за европейските творци\". В дискусията ще вземе участие и министърът на културата Боил Банов.", "date": "2019.04.04", "title": "Вим Вендерс пак в София, ще представи \"Хотел за милион долара\""}
{"url": "https://www.dnes.bg/obshtestvo/2019/04/04/uvolneniiat-igumen-razbrah-ot-sait-za-reshenieto.406586", "text": "От приятели и познати научих за решението на Светия Синод за освобождаването ми от длъжността игумен на Бачковския манастир, което после видях и на сайта на Българската патриаршия. Това каза пред журналисти досегашният игумен на Светата обител архимандрит Самуил, цитиран от БТА.\n\r\nНа негово място Светият синод назначи Негово преосвещенство Величкия епископ Сионий. Въдворяването ще бъде на 7 април след литургията в манастира край Бачково.\r\nАрхимандрит Самуил каза още, че не е получил официален документ и че не е имал разногласия със Светия синод на БПЦ. Продължавам да служа на Бог, тъй като навсякъде има хора, всички се нуждаят от молитва, навсякъде може да се служи Света литургия, каза още дядо Самуил.\r\nТой добави, че ако ръководството на църквата нямат нищо конкретно за бъдещето му, той ще се върне във Видинската епархия, откъдето дойде в Бачковския манастир.", "date": "2019.04.04", "title": "Уволненият игумен: Разбрах от сайт за решението "}
{"url": "https://www.dnes.bg/obshtestvo/2019/04/04/liubitel-pilot-malkite-samoleti-sa-mnogo-zavisimi-ot-vremeto.406575", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Любителят пилот Мирослав Хинков не смята, че самолетите са станали по-опасни след зачестилите катастрофи, особено тази, при която четирима българи загинаха в Северна Македония. Той е категоричен, че за да може човек да лети спокойно, той трябва да спази всички процедури и да бъде изключително добре обучен.\n\n\n\n\r\nХинков, който лети вече повече от 10 години, също така допълни в \"България сутрин\", че най-безопасно се лети, когато човек не се чувства толкова сигурен във възможностите си и има респект към машината.\n\r\n\"Всичко при летенето е въпрос на обучение и следване на процедури. Пилотът трябва да провери всичко по изправността на самолета. След това идват метеорологичните условия. Малките самолети са изключително зависими от тях. Трябва да направи и логистика с международните летища. Изпадал съм и в сериозни ситуации. Преди години за малко да изгубя контрола над самолета. Когато започне обледеняване или турбуленция, човек трябва да е подготвен за да може да ги избегне. Самолетите не са станали по-малко безопасни или по-опасни. Най-безопасно е, когато не се чувстваш толкова сигурен в себе си. Трябва да имаш респект към самолета\", каза Хинков пред \n                    \n                    \n                \r\n ", "date": "2019.04.04", "title": "Любител пилот: Малките самолети са много зависими от времето"}
{"url": "https://www.dnes.bg/obshtestvo/2019/04/04/lekari-ot-pirogov-spasiha-dete-s-anomaliia-na-pikochniia-mehur.406591", "text": "Лекари от \"Пирогов\" спасиха дете с много рядка аномалия на пикочния мехур, съобщиха от клиниката. Шефът на детската урология д-р Стоян Пеев и шефът на травматологията проф. Диян Енчев извършиха сложна интервенция на момче в неонатална възраст, което се ражда с екстрофия на пикочен мехур.\r\nПо време на операцията лекарите са изградили нов пикучен мехур и са извършили сложна реконструкция на тазовите кости. Интервенцията е продължила над 12 часа.\r\nЕдно на 100 000 деца у нас се ражда с екстрофия на пикочен мехур, което е една от най-тежките малформации в детската урология.\r\nТова е комбинирана малформация, при която липсват предна стена на пикочния мехур, част от коремната стена, а тазовият пръстен не е затворен. Детето не може да извършва по нормален начин физиологичните си нужди.\r\n                    \n                    \n                При екстрофия на пикочен мехур се налагат поредица от последващи операции с цел постигане на нормален здравен и социален статус.\r\nВ момента детето се възстановява в детската урология на \"Пирогов\". \r\n ", "date": "2019.04.04", "title": "Лекари от \"Пирогов\" спасиха дете с аномалия на пикочния мехур"}
{"url": "https://www.dnes.bg/notifikacii/2019/04/04/sin-na-bivsh-policai-se-zabi-vyv-vitrina-na-ofis-v-bansko.406607", "text": "25-годишен син на бивш полицай заби автомобила си във витрината на офис в град Банско, съобщава Труд.\n \r\nВ офиса е имало двама души, но те не са пострадали. Младият шофьор е управлявал кола с марка БМВ. Той е возил още двама младежи, които заедно хукнали да бягат след причинената катастрофа. \r\nПолицията все пак задържала недобросъвестните граждани. Според експертите причината за каскадата е несъобразена скорост, довела до загуба на управлението. По случая е образувано досъдебно производство.\r\n ", "date": "2019.04.04", "title": "Син на бивш полицай се заби във витрина на офис в Банско"}
{"url": "https://www.dnes.bg/obshtestvo/2019/04/04/vzemat-dnk-probi-ot-blizki-na-zaginalite-v-severna-makedoniia.406609", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Разследването на самолетната катастрофа, при която загинаха четирима българи в Северна Македония, продължава. Прокуратурата в страната е категорична, че на борда на самолета не е имало експлозия. Огънят, който е опожарил машината, е избухнал при удара ѝ в земята. По-късно днес ще станат ясни всички версии на разследващите за катастрофата.\n\r\nВластите в страната все още не могат разкрият самоличностите на загиналите. Поради тази причина е нужно да бъде направен ДНК тест. Вътрешният министър Младен Маринов призна, че близки на загиналите вече пътуват за Северна Македония, за да дадат проби, съобщи \n                    \n                    \n                \r\n\"Невъзможно е загиналите в катастрофата да бъдат разпознати по външни белези. Затова и техни близки пътуват към Северна Македония, за да дадат проби за ДНК анализ. Самият тест също ще отнеме време\", каза Маринов.\r\nПрокуратурата в Северна Македония пък работи по всички версии за катастрофата. Ще бъде разследвано дали инцидентът е вследствие на лошото време или на човешка грешка.\n\r\n\"Ще бъде разследвано всичко. Като се започне от техническата документация на самолета, издадените разрешителни на пилота, изправността на машината, управлението на пилота, комуникацията му с диспечъра. Всички тези елементи ще се анализират внимателно\", каза говорителят на местната прокуратура Елизабета Недановска.\r\n                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\n ", "date": "2019.04.04", "title": "Вземат ДНК проби от близки на загиналите в Северна Македония"}
{"url": "https://www.dnes.bg/politika/2019/04/04/starata-ili-novata-formula-pensionerite-shte-izbirat-do-2023-g.406620", "text": "До 2023 г. бъдещите пенсионери ще могат да избират по старата или по новата методика да им се изчисли пенсията. Това приеха единодушно депутатите на първо четене с поправки в Кодекса за социално осигуряване.\n\n\n\n\r\nДо спешните промени се стигна, след като премиерът Борисов разпореди да не се допуска намаляване на пенсията на нито един пенсионер, тъй като се оказа, че новата формула може и да е по-неблагоприятна за някои.\n\r\nОт началото на 2019 г. влезе новата методика, с която в осигурителния доход, от който се изчисляват пенсиите за трудова дейност, не се включва осигурителният доход за период от три последователни, избрани от лицето години от последните 15 години осигурителен стаж до 1 януари 1997 г., както и осигурителният доход за периода 1997 г.- 1999 г., което беше възможно до края на 2018 г. \n                    \n                    \n                \r\nСпоред вносителите на проекта от ГЕРБ има все още много хора, които са получавали по-високи трудови вазнаграждения преди 2000 г, а впоследствие, в края на трудовата си кариера, поради различни причини, включително и да могат да натрупат необходимия осигурителен стаж за пенсиониране, са приемали по-нископлатена работа. Така прилагането на новите разпоредби за изчисляването на пенсиите с начална дата след 31 декември 2018 г. е по-неблагоприятно за тези лица. \n\r\nЗатова управляващите предлагат в следващите 4 години бъдещите пенсионери да избират методиката, която е по-благоприятна за тях. \n\r\nЗа тези, които вече са подали документи за пенсиониране след 1 януари 2019 г., пък се дава срок от 6 месеца, в който да посочат по коя от двете методики да се изчисли пенсията им.", "date": "2019.04.04", "title": "Старата или новата формула? Пенсионерите ще избират до 2023 г."}
{"url": "https://www.dnes.bg/politika/2019/04/04/dala-li-e-ninova-30-miliona-leva-na-mihail-mikov-da-sdade-bsp.406626", "text": "На фона на скандала \"Апартаментейт\", в който се оказаха замесени политици от властта и червените критики срещу управляващите, ГЕРБ контраатакуваха с въпрос. \n\n\n Според Тома Биков, ако соцлидерката Корнелия Нинова е била депутат от ГЕРБ, досега да е подала оставка 10 пъти, но понеже етичният стандарт в БСП е на по-ниско ниво, от ГЕРБ можели само да задават въпроси. \n\r\n\"Ние питаме предлагала ли е тя 30 милиона лева на Михаил Миков, за да се откаже от лидерското място в БСП, чакаме отговор веднага, ако тя замълчи по този въпрос ще приемем че отговорът е \"да\", както се казва \"мълчаливо съгласие\", след като има претенциите да е морален стожер трябва да отговори на този въпрос\", коментира Биков. \r\n \r\nСпоред него БСП е партия, която непрестанно губи избори и предвид това цената изглежда висока. \n                    \n                    \n                \r\n\"Въпросът е откъде са дошли тези пари, как биха били върнати и какви ангажименти са били поети\", коментира той.  \n\r\nСпас Гърневски пък отсече, че в червените редици има толкова милиардери, че тази цена е \"жълти пари за политическата върхушка и за тях такива суми вероятно са нормални\".\n\r\nТома Биков смята, че в момента има фронт срещу управляващото мнозинство,  но според него българските граждани няма да позволят страната да потъне  в хаос, \"както иска Нинова и приятелите й\". \n\r\nИначе Гърневски отново нападна червената шефка за приватизацията на \"Техноимпекс\" и за Пловдивския панаир. \n\r\n\"По едно време ние с Нинова бяхме в СДС, аз съм бил кмет на Пловдив, тя не беше токова известна, но искам да попитам как успя тази млада синя активистка да извърши приватизация на \"Техноимпекс\" с доста авоари, до ден днешен не е отговорила на този въпрос, но и в момента идват хора и питат къде поне е архива на това дружеството, защото са работили там дълги години и сега не могат да си извадят документи да се пенсионират\", каза той. \n\r\nГърневски допълни, че Нинова е единственият български действащ политик, уволнен от собственото си правителство от поста зам.- министър на икономиката заради съмнения за участия в сделки.\n\r\n\"Да застане тази госпожа, която като ангел небесен цялата в бяло обикаля с черната кобила страната и сее отрова сред обществото\", призова той.", "date": "2019.04.04", "title": "Дала ли е Нинова 30 милиона лева на Михаил Миков да сдаде БСП?"}
{"url": "https://www.dnes.bg/balkani/2019/04/04/bylgarin-zadyrjan-v-atina-za-ubiistvo-na-biznesmen.406628", "text": "Български гражданин на 30 години е бил задържан днес във връзка с убийството на 46-годишния бизнесмен с гръцко и австралийско гражданство Янис Макрис в южното атинско предградие Вула на 31 октомври 2018 г., съобщава в. \"Катимерини\".\r\nПолицията смята, че той е мъжът, който е застрелял Макрис.\r\nИзданието посочва, че според кадри от охранителни камери Макрис е бил убит малко след като излязъл от дома си и се качил в паркирания пред него черен автомобил. Нападателят изтичал до превозното средство и започнал да стреля през прозореца.\r\nАвстралийски следователи разследваха дейността на 46-годишния бизнесмен, за когото има подозрения, че е свързан с трафик на наркотици на стойност 13 милиона долара и опит за убийство на престъпен бос в Сидни.\r\nСмята се, че Макрис е притежавал фирма, предлагаща охранителни услуги в гръцкия грда Калитеа, и че е инвестирал значителни суми в нощни клубове на остров Миконос, посочва в. \"Катимерини\", цитиран от БТА.", "date": "2019.04.04", "title": "Българин задържан в Атина за убийство на бизнесмен"}
{"url": "https://www.dnes.bg/health/2019/04/04/11-mln-smyrtni-sluchai-ot-nezdravoslovno-hranene.406614", "text": "Проучване за 2017 г. показва, че 1/5 от смъртните случаи в 195  страни по света са свързани с нездравословно хранене, съобщават Ройтерс  и Франс прес, предапоха от БТА.\r\nПропорцията на свързаните с  неправилното хранене смъртни случаи е най-висока в Узбекистан и  най-ниска в Израел. САЩ заемат 45-о място, Великобритания - 23-то, Китай  - 140-о, Индия - 118-о.\r\nПод нездравословни се разбират  храните, изобилстващи на сол, захар, и преработеното месо. Всички те  допринасят за сърдечносъдови заболявания, рак и диабет, докато средната консумацията на здравословни храни като ядки, семена, мляко и пълнозърнести продукти е твърде ниска.\r\nПроучването Глобалното бреме на болестите проследява тенденциите в храненето от 1990 до 2017 г. по 15 показателя.\r\n                    \n                    \n                Директорът  на Института за оценка на здравето и ръководител на проучването,Крис  Мъри, отбелязва, че докладът потвърждава това, което мнозина мислят от  години.\r\n\"Нашата оценка показва, че основните рискови фактори  за здравето, свързани с храненето, са прекомерната консумация на натрий и  недостатъчната консумация на здравословни храни като пълнозърнести  продукти, плодове, ядки, семена и зеленчуци\", казва Мъри.\r\nИзследването  показва, че консумацията на напитки с добавена захар надвишава с десет  пъти препоръчителната, докато приема на важни храни, като ядки и семена,  пада под средното препоръчително ниво.\r\nЕкспертите напомнят,  че храненето, изобилстващо от сол, захар и \"лоши\" мазнини е известен  рисков фактор за сърдечносъдови болест, инсулт, диабет и много видове  рак.\r\nГлобалната диета също включва по-малко от четвърт от  препоръчителното количество пълнозърнести продукти - средно 29 грама  дневно, вместо 125 грама, и почти двойно над препоръчителното количество  преработено месо.\r\nИзследване показва, че идеалната диета за  добро здраве набляга на удвояването на пълнозърнестите продукти,  варивата, ядките, плодовете и зеленчуците, като в същото време трябва да  се намали наполовина приема на червеното месо и добавената захар, и  ограничаването на рафинираните въглехидрати.\r\nОт 11-те милиона  смъртни случая през 2017 г. близо 10 милиона са в резултат на  сърдечносъдови заболявания, около 913 000 - на рак, и близо 339 000 - на  диабет тип 2.", "date": "2019.04.04", "title": "11 млн. смъртни случаи от нездравословно хранене"}
{"url": "https://www.dnes.bg/rusia/2019/04/04/stoltenberg-prizova-rusiia-da-se-otkaje-ot-novi-raketi.406613", "text": "\"Хитлер не можеше да бъде спрян с мирни протести. Сталин  не можеше да бъде спрян с думи. Ислямска  държава не можеше да бъде победена с диалог!\". Това каза в словото си пред Конгреса на САЩ генералният  секретар на НАТО Йенс Столтенберг. Той е във Вашингтон по случай честванията за 70-годишнината от създаването на Алианса, предава агенция Фокус.\r\n \r\n\"В един идеален свят, нямаше да има нужда да харчим никакви пари за отбрана, но не живеем в такъв\", споделя той.\r\n \r\nВ речта си Столтенберг изтъкна важността на НАТО за запазването на мира в периода след Втората  световна война и посочи, че \"от двете страни на Атлантическия океан се задават въпроси относно  заздравяването на партньорствата в Алианса.\"\r\n \r\nТой на коментира и заплахата за НАТО от страна на Русия. По думите му са нужни реални стъпки за възпирането й и предположи, че дори и диалогът с Москва да се подобри, отношенията си остават трудни.\r\n \r\nСтолтенберг обясни, че държи на Договора за ядрените ракети със среден обсег, но отбеляза, че изтеглянето\r\nна САЩ от него е в отговор на действията на Руската федерация и че Алиансът се готви за свят, в който споразумението не съществува. \r\n \r\nСекретарят отбеляза, че европейските съюзници и Канада, взети заедно, са увеличили своите бюджети до  41 милиарда и че до края на следващата година ще достигнат сумата от 100 милиарда долара. \r\n \r\n\"Сега е време да преодолеем нашите различия, защото в бъдеще ще ни е нужен още по-голям съюз\", завърши\r\nЙенс Столтенберг.\r\n \r\n\r\n\r\n\r\n\r\n\r\n\r\n\r\n ", "date": "2019.04.04", "title": "Столтенберг призова Русия да се откаже от нови ракети"}
{"url": "https://www.dnes.bg/crime/2019/04/04/razbiha-rabotilnica-za-falshivi-banknoti-v-dimitrovgrad.406572", "text": "Работилница за фалшиви банкноти бе разкрита от криминалисти в Димитровград. Това е станало, след като 26-годишен мъж от града е задържан за изготвяне на неистинските парични средства, съобщават от Областната дирекция на МВР в Хасково.\r\nВ сряда служителите на реда са се сдобили с информация, че мъжът разпространява фалшиви пари. Той агитирал хората, че ако успеят да ги обменят и вкарат в обращение, 15 лева от 20-левовата банкнота ще останат за тях, а 5 лева ще бъдат за него. \r\nПоследвала е проверка в жилището му на улица \"Битоля\" в града. В дома са открити 53 неистински купюри с номинал от 20 лева и 4 купюри с номинал от 5 лева.\r\nНамерени са и цветен принтер и 21 заготовки с напечатани едностранно банкноти от 20 лева. Банкнотите, принтера и заготовките са били предадени с протокол на разследващите. \r\nМъжът, познат на органите на реда, е задържан до 24 часа по образуваното досъдебно производство, уточняват от полицията.", "date": "2019.04.04", "title": "Разбиха работилница за фалшиви банкноти в Димитровград"}
{"url": "https://www.dnes.bg/usa/2019/04/04/gotovi-sme-da-otdeliame-po-2-ot-bvp-za-otbrana.406562", "text": "България има готовност да изпълни предсрочно ангажимента си в рамките на НАТО да  отделя годишно по 2 на сто от брутния вътрешен продукт за отбрана. Това написа във фейсбук профила си  външният министър на страната Екатерина Захариева. Тя е на среща на НАТО във Вашингтон по повод 70-годишнината от създаването на Алианса. \r\n \r\nПовишаването на инвестицията в отбрана на страните-членки на НАТО е политическо желание именно на американския президент Доналд Тръмп. Към момента САЩ отделя най-много от всички държави -  3,39% от БВП, сочи последния доклад на НАТО. Договорената цел за всички е достигане на поне 2% от БВП, но засега малко държави го изпълняват. \r\n \r\nНа събитието Захариева е имала среща със специалния икономически съветник на американския президент Доналд Тръмп - Питър Наваро. В разговора министър Захариева е запознала Наваро с решението на правителството да избере да започне преговори с правителството на САЩ за закупуването на 8 броя самолети F-16V Block 70. \r\n \r\n\"Ще дойдат преговорни екипи от четири министерства, така че да направим добра сделка и за двете страни - ние да можем да купим най-модерния нов самолет, който се произвежда, а цената да бъде все пак коригирана\" - коментира Захариева пред bTV.\r\n \r\nОбсъдени са и усилията на българското правителство за енергийна диверсификация -  развитието на проекта за газов интерконектор с Гърция като част от Южния газов коридор и желанието на България да участва в проекта за терминал за втечнен природен газ в  Александруполис. Захариева е подчертала, че страната ни има амбицията да се превърне  в регионален разпределителен център чрез изграждане на газов хъб \"Балкан\" край Варна.\r\n \r\nЕкатерина Захариева добавя, че през 2018 г. България беше премахната от \"Списъка за наблюдние\" на Търговския представител на САЩ, относно защитата на интелектуалната собственост. Страната ни беше в него в продължение на 5 години заради неспазване на стандартите за защита на авторските права.\r\n \r\n\"Постигнатият резултат е сериозен успех на българските институции и силен положителен знак към чуждестранните инвеститори, както и предпоставка за засилване на интереса на американския бизнес към България. Американските компании засилват интереса си към България в технологичната сфера.\r\nПредварителните данни за 2018 г. показват нарастване на взаимния стокообмен с близо 26% до 903,6 млн. щ. д.\" - пише още Захариева.\r\n \r\nПред Наваро тя е изложила и аргументите на България за започване на преговори с България\r\nза членство в Организацията за икономическо сътрудничество и развитие. ", "date": "2019.04.04", "title": "Готови сме да отделяме по 2% от БВП за отбрана"}
