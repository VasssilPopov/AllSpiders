{"url": "https://www.dnes.bg/eu/2019/10/09/tova-li-e-celta-na-boris-djonsyn-brexit-bez-sdelka.425565", "text": "Това все още не е официалната политика на правителството.\n\r\nНо в британските правителствени кръгове и в средите на ЕС отсега е ясно, че става по-вероятно да няма споразумение на срещата на Европейския съвет следващата седмица, пише Лора Кюнсбърг от Би Би Си.\n\r\nВъпреки твърденията на премиера, че неговите предложения са \"честен и разумен компромис\" - и сигнали към британския премиер, че някои страни членки са били готови през лятото да обмислят въпроса за споразумение - по думите на един чиновник, досега ЕС не е показал желание \"да отстъпи и на сантиметър\".\n\r\nСпоред източник от премиерската канцелария, в разговор с Джонсън, германската лидерка Ангела Меркел \"е дала да се разбере, че е все по-малко вероятно да се стигне до сделка\" и дори е казала, че ЕС може да наложи вето на оттеглянето на Северна Ирландия от митническия съюз. Той добави, че \"преговорите в Брюксел са пред провал, въпреки че Великобритания измина дълъг път\".\n                    \n                    \n                \n                \n                \n                \r\nНо на Даунинг стрийт номер 10 нямат никакво намерение да се откажат от общите принципи на това, което предлагат по отношение на митническия съюз или на така наречения принцип на съгласието за получаване на одобрението на северноирландските политици за плановете на премиера.\n\r\nТака че, ако се изключи политическо измъкване, достойно за Худини, този премиер се готви да аргументира защо Brexit без споразумение е най-доброто решение.\n\n\n\nКакто вече сме обсъждали неведнъж, британският парламент промени закона, за да затрудни това в максималната възможна степен. Но кабинетът на премиера все се зарича да направи всичко по силите си, за да продължи напред - очаквайки нови заплетени съдебни спорове, въпреки растящия скептицизъм, че това ще даде някакъв резултат.\n\r\nПреди всичко, източници в правителството обещават, че ще създават възможно най-големи затруднения пред ЕС, може би предизвиквайки го да наложи отлагане на една несклонна към съдействие и неспокойна администрация.\n\r\nЗа техните опоненти това може да изглежда капризно и контрапродуктивно, но не бива да се съмнявате, че ако този месец не се стигне до споразумение, правителството на Борис Джонсън няма изведнъж да стане безконфликтно и склонно към сътрудничество.\n\r\nИ ако се стигне до вероятния развой на събитията, при който срокът за Brexit се удължава, по политически причини Даунинг стрийт номер 10 иска да създаде впечатлението, че е действал под принуда.\r\n\n\r\nМинистри се надяваха, че техните предложения може да бъдат изслушани и взети предвид от ЕС. Но има недоволство, че това не изглежда да се е случило.\r\nВисокопоставен източник ми каза, че преговорите \"се очаква да бъдат диалог, а не сесия на въпроси и отговори\", което предполага, че вместо да се хване на работа, ЕС просто връзва ръцете на британските преговарящи, като задава въпрос след въпрос, след въпрос.\n\r\nИзточници казват, че ЕС трябва да слуша \"хората, които спечелиха референдума, а не тези, които загубиха\".\n\r\nТе отправят и предупреждението, че Брюксел ще направи \"историческа погрешна преценка\", ако очаква, че да се каже \"не\" сега ще доведе до по-спокойни времена в бъдеще.\n\r\nОт британска вътрешнополитическа гледна точка в момента се води дискусия дали бъдещ консервативен манифест трябва да включва очертанията на потенциално споразумение с ЕС или директен план за незабавно напускане без споразумение.\n\r\nДоколкото ми е известно, решение по този проблем все още не е взето.\r\n/БТА/", "date": "2019.10.09", "title": "Това ли е целта на Борис Джонсън – Brexit без сделка?"}
{"url": "https://www.dnes.bg/sofia/2019/10/09/incidentyt-na-avtogara-serdika-pri-parkirane.425588", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nИнцидентът на автогара \"Сердика\", при който автобус се блъсна в сградата на автогарата, е станал при паркиране. Зад волана на превозното средство е била жена, която има дългогодишен стаж. \nИнцидентът е станал между 12:30 и 13:30 часа, а автобусът се е връщал от курс в Португалия, разказа репортер на Bulgaria ON AIR.\n\r\n\"Вероятно при паркиране е станал инцидентът. Никой не е пострадал. В чакалнята, за щастие, е нямало пътници. Има щети, които ще бъдат осчетоводени. Ще видим колко ще струва този инцидент. От 2002 г. жената, която е шофирала автобуса, е зад кормилото. Тя твърди, че ѝ е прималяло. Не знаем в резултат на какво. Вероятно някакви прегледи ще дадат отговор на този въпрос\", каза Весела Смилец, координатор на \"Юнион ивкони\".\n                    \n                    \n                \n                \n                \n                \r\nСигналът за инцидента е подаден днес около 13.00 ч., съобщават от СДВР. При него няма пострадали.\r\nИзясняват се причините за инцидента. По информация на компанията, чийто автобус се вряза в автогарата, превозното средство е било изрядно.", "date": "2019.10.09", "title": "Инцидентът на автогара \"Сердика\" - при паркиране"}
{"url": "https://www.dnes.bg/blizak-iztok/2019/10/09/trymp-za-operaciiata-v-blizkiia-iztok-nai-loshoto-reshenie.425600", "text": "Президентът на САЩ Доналд Тръмп обяви, че интервенцията на САЩ в Близкия изток е била \"най-лошото решение\", някога вземано за страната и сега той ще се погрижи за сигурното изтегляне на американските войници от региона, предава AFP.\n\r\nТръмп беше подложен на остра критика заради изненадващото обявление на Белият дом, че Вашингтон ще изтегли част от войските си от границите на Сирия.\n\r\n\"Влизането в Близкият изток беше най-лошото решение, някога вземано в историята на нашата страна. Отидохме на война под фалшиви и вече опровергани причини\", написа президентът в Twitter, като уточни, че говори за обвиненията към режима на Садам Хюсеин в Ирак от 2003 г., който тогава беше обвинен в притежание на оръжия за масово поразяване.\r\n \r\n                    \n                    \n                \n                \n                \n                \"Такива нямаше! Сега ние бавно и внимателно връщаме нашите велики войници и армия у дома.\", добави президентът.\r\n ", "date": "2019.10.09", "title": "Тръмп за операцията в Близкия изток: Най-лошото решение!"}
{"url": "https://www.dnes.bg/index/2019/10/09/toi-oshte-e-po-populiaren-ot-isus-djon-lenyn-dnes-shteshe-da-navyrshi-79-g.425561", "text": "Без съмнение Джон Ленън е един от най-известните музиканти, които някога са се разхождали по Земята. Заедно с Пол, Ринго и Джордж, той е част от една музикална революция, без която светът нямаше да е същия днес. Когато казва, че Бийтълс са по-популярни от Исус, не греши – подобно музикално събитие като Четворката от Ливърпул никога повече не се случва. Днес емблематичният Джон Ленън щеше да навърши 79 години... ако не беше покосен от куршума на Чапман.\r\nКой знае още колко хубава музика щеше да създаде през това време Джон. Дори и след разпадането на Бийтълс, Ленън прави качествени парчета, които оглавяват класациите по цял свят. Чрез музиката той разпространяваше своето съобщение за мир и обединение. Ето и някои от най-запомнящите се песни, които Джон някога е създавал.\r\n                \n                \n                \r\n\"Още след като се родиш, те те карат да се чувстваш малък\", пее Ленън в Working Class Hero заедно с Plastic Ono Band. Песента е включена в първия самостоятелен албум на Джон след разпадането на Бийтълс и изразява възмущението му от разделението на класи в обществото, които обричат децата дори и докато са още малки. Вокалите в нея са на Ленън, китарата напомня на стила на Боб Дилън, а творбата е изпълнявана многократно и от други легенди като Дейвид Боуи и Мерелин Менсън.\r\n\r\nЛенън пише Julia заедно с Маккартни. Песента посвещава на починалата си майка и Йоко Оно. Той пее \"Детето на океана ме вика\" използвайки думите като метафора за името на Йоко, което на японски значи \"дете на морето\". Песента става част от емблематичният Бял албум на Бийтълс.\r\n\r\nНяма човек на Земята, който да не е чувал Stand by me на Бен Кинг. Ленън също харесва песента и тя се превръща в една от класиките, на които той прави кавъри. Записва своята версия за Rock n Roll.\r\n\r\nДокато в Julia Джон разказва за това, колко отдалечен се чувства от майка си след смъртта й, то в Beautiful Boy (Darling Boy) той не пропуска да сподели колко силна връзка има със сина си Шон. Тя е написана като приспивна песен за единственото му дете с Йоко Оно.\r\n\r\nНяма как да не споменем и Imagine - една от най-популярните песни на Джон. Песента вижда бял свят в пика на Виетнамската война. В нея Ленън представя една мирна утопия без граници. \"Представете си всички хора да живеят заедно в мир\", пее някогашният Бийтъл. Творбата е съпротива на действията на САЩ, а тъй като историята се повтаря, през 2018 г. Йоко прави кавър на Imagine. ", "date": "2019.10.09", "title": "Той още е по-популярен от Исус: Джон Ленън днес щеше да навърши 79 г."}
{"url": "https://www.dnes.bg/health/2019/10/09/zashto-da-gotvite-s-olio-ot-orizovi-trici.425482", "text": "Съществуват много алтернативи на слънчогледовото олио като полезни мазнини за готвене, но не всички имат еднакво добри свойства след термична обработка, като например зехтинът екстра върджин, който е подходящ повече за сурова консумация, както и кокосовото масло, което пък оставя кокосов дъх в ястия.\r\nОлиото или масло от оризови трици е един чудесен избор, който можете да направите за вашата здравословно приготвена домашна храна. С него може да се готви и същевременно да се добавя в пресни салати, дори десерти. Лекият му вкус на ядки не разваля общото \"звучене\" на ястието, което приготвяте, а при термична обработка това олио не губи свойствата си.\r\nОлиото от оризови трици се прави при студено пресоване на люспите на ориза при рафиниране, където всъщност се намират и всички хранителни вещества в него. Затова е и толкова полезно.\r\n                    \n                    \n                \n                \n                \n                За какво всъщност е полезно олиото от оризови трици?\r\n\r\nТова олио е богато на омега-3 мастни киселини. В него се съдържат полиненаситени и мононенаситени мастни киселини, които повлияват положително нивата на лошия холестерол и стимулират добрия. Това предпазва от влошаване на липидния профил, намалява риска от образуване на твърди плаки и полепването им по кръвоносните съдове.\r\n\r\nС течение на годините кожата губи своята еластичност и блясък. И тъй като олиото от оризови трици е богато на подхранващи и дълбоко хидратиращи мастни киселини, то се отразява чудесно и върху кожата, като действа отвътре. Освен това, една от активните съставки на това олио, оризанол, стимулира растежа на клетките на капилярите, като подобрява кръвообращението във всички слоеве на кожата, правейки я по-млада.\r\n", "date": "2019.10.09", "title": "Защо да готвите с олио от оризови трици?"}
{"url": "https://www.dnes.bg/notifikacii/2019/10/09/blizo-70-kg-viagra-zadyrjaha-na-kapitan-andreevo.425541", "text": "Около 68 кг контрабанден продукт за полова мощ задържаха митническите служители от Главна дирекция \"Митническо разузнаване и разследване\" при проверка на товарен автомобил на „Капитан Андреево“, съобщават от Агенция „Митници“. \n\n\r\n\r\nСлучаят е от преди 10 дни, когато на българския митнически пункт пристига товарен автомобил с турска регистрация, влизащ в България от Турция. Шофьорът на камиона - турски гражданин, декларирал, че превозва търговски стоки от Турция за Великобритания през България.\r\n\r\nАвтомобилът е селектиран за щателна митническа проверка, включително и с рентгенова апаратура, при която в левия долап на ремаркето и в шофьорската кабина са открити 488 стъклени опаковки по 240 грама и 43 грама билков екстракт- афродизиак.\r\n\r\nКонтрабандната стока е задържана. На шофьора на камиона е съставен акт по Закона за митниците.", "date": "2019.10.09", "title": "Близо 70 кг виагра задържаха на \"Капитан Андреево\" "}
{"url": "https://www.dnes.bg/obshtestvo/2019/10/09/izpityt-za-knijka-samo-pred-slujitel-na-avtomobilna-administraciia.425575", "text": "Кабинетът готви промени в дейността на Изпълнителна агенция \"Автомобилна администрация\". Те ще засягат издаването на лицензи, контролната и  административно наказателната дейност, както и организирането на  изпитите на кандидатите за водачи, съобщиха от Министерския съвет.\r\nЗа подобряването на контролната и административно наказателна дейност  са предвидени структурни промени чрез тристепенна система, която ще  включва осем регионални дирекции с контролни функции, вместо сега  съществуващите 27 областни отдела. \n\nОбластните отдели ще  запазят административните си функции по обслужването на граждани, както и  дейности по провеждането на изпити на кандидатите за водачи.\r\n                    \n                    \n                \n                \n                \n                Контролната  дейност ще бъде организирана в осем регионални дирекции: София,  Пловдив, Бургас, Варна, Стара Загора, Плевен, Русе и Враца. В рамките на  новите регионални дирекции ще има средно 8 или 9 контролни екипа, с  изключение на София, като по този начин ще могат да се осигурят над 15  екипа.\r\nЩе бъде създадена информационна система, която да обхване всички  етапи на пътния контрол, прилагане на система за анализ на риска при  избор на пътните превозни средства и предприятия за контрол, както и  изграждането на електронни системи, позволяващи постоянен контрол на  предприятията.\r\nПри организирането и провеждането на изпитите на кандидатите за  водачи е планирано създаването на интегрирана електронна система за  контрол на изпитите чрез провеждане на практическите изпити в моторни  превозни средства, оборудвани с видеонаблюдение и датчици, отразяващи  автоматично грешките.\r\nПо този начин ще бъде ограничен субективния фактор и ще се осигури  контрол върху маршрута на изпита. Изпитът ще се провежда само от  служител на ИА \"Автомобилна администрация\", без присъствието на  представител на учебния център, което ще гарантира провеждането му в  контролирана среда, пише в съобщението.\r\nПо отношение на предоставянето на лицензи и разрешителни за извършване на превоз на пътници и товари, ще бъдат приложени мерки за намаляване на административната тежест за компаниите чрез ускорено и улеснено издаване на лицензи, повишаване на ефективността на ИА \"Автомобилна администрация\" и намаляване на условията за злоупотреби.\r\nПланира се надграждане на информационната система за резервиране на еднократни разрешителни и за автоматизирано разпределение на многократните ЕКМТ/СЕМТ разрешителни, допълниха от МС.", "date": "2019.10.09", "title": "Изпитът за книжка - само пред служител на Автомобилна администрация"}
{"url": "https://www.dnes.bg/stranata/2019/10/09/jena-postrada-na-pytia-pernik-sofiia-v-bolnica-e.425606", "text": "Една жена е пострадала при катастрофа на пътя Перник - София при 285-и км. Това съобщиха за \"Фокус\" от пресцентъра на МВР. \r\n\r\nТя се намира в спешния център, за да й се окаже първа помощ. Сигналът е постъпил в полицията към 16.10 часа. \r\n\r\nУдарили са се две коли преди кръстовището на светофара преди Драгичево. \r\n\r\nВероятно става дума за неспазване на дистанция, като една кола е ударила движещата се пред нея.\r\n\r\nТрафикът не е затруднен, но има на място пътни полицаи, в които регулират движението.\r\n ", "date": "2019.10.09", "title": "Жена пострада на пътя Перник - София, в болница е "}
{"url": "https://www.dnes.bg/obshtestvo/2019/10/09/mariia-gabriel-se-sreshtna-s-bil-geits.425608", "text": "Комисарят за цифровата икономика и общество Мария Габриел се срещна със съоснователя на Майкрософт (Microsoft) Бил Гейтс. Двамата обсъдиха как може да се задълбочи сътрудничеството по общи приоритети за научноизследователска и развойна дейност за глобално здраве и чиста енергия, съобщи представителството на Европейската комисия в България.\r\nСпециален ударение те поставиха на съвместното финансиране за клинични изпитвания на лекарствени продукти за справяне с инфекциозните заболявания, засягащи предимно Африка на юг от Сахара. Стана ясно, че е нужна гъвкавост при финансирането на стратегически изследвания за болести, свързани с бедността. Комисар Габриел отбеляза, че Европейската комисия вижда това партньорство в контекст на Глобалното здравно партньорство с държавите-членки и африканските страни и може да бъде в рамките на бъдещата програма Хоризонт Европа.\r\n                    \n                    \n                \n                \n                \n                Двамата разискваха и важността на бюджета за изследвания и иновации, които са от съществено значение за изпълнението на \"зелената сделка\", както и възможностите, предоставяни от това партньорство. Фондацията на Бил Гейтс възнамерява да увеличи своята част от бюджета с 20 милиарда щатски долара на година.\r\n\"Нужно е да развием по-тясно сътрудничество между множество участници на инвестиционния фронт, за да се превърнат политическите приоритети в инвестиционни стратегии. Това е от съществено значение, за да имаме пробивни иновации в полза на компаниите, гражданите ни и за отговор на предизвикателствата на климата и енергията\", заяви българският еврокомисар Мария Габриел.", "date": "2019.10.09", "title": "Мария Габриел се срещна с Бил Гейтс "}
{"url": "https://www.dnes.bg/akoshtete-vqrvaite/2019/10/09/krai-s-rusite-kosi-ashli-bensyn-smeni-cveta.425522", "text": "Ашли Бенсън изненада феновете си с промяна във външния си вид.\r\nРусата коса беше като запазена марка на актисата, но сега тя я е боядисала в по-тъмен цвят. Заложила е на шоколадово кафяво - цвят, който е актуален за есента.\r\n \r\nЗвездата от тийнейджърския сериал \"Малки сладки лъжкини\" показа новата си прическа чрез публикация в социалната мрежа Instagram. Ашли се е снимала с най-добрия си приятел -актьора Ремингтън Франклин. На фотоса се вижда, че тя вече е брюнетка и косата ѝ е кестенява.\r\n \r\nАктрисата все още залага на хитовата прическа боб, така че косата ѝ е къса - до рамото.\r\n \r\nПреди време Бенсън сподели, че съжалява за някои процедури, на които е подлагата косата си по време на снимките на \"Малки сладки лъжкини\".\r\n \r\n", "date": "2019.10.09", "title": "Край с русите коси! Ашли Бенсън смени цвета"}
{"url": "https://www.dnes.bg/obshtestvo/2019/10/09/utre-den-na-traur-v-pamet-na-feldshera-dimityr-fakirov.425605", "text": "Община Тополовград обяви утрешния ден - 10 октомври, за Ден на траур в памет на фелдшера Димитър Факиров, съобщиха от Общината.\r\nВчера сутринта в здравната служба на село Орешник бе открит трупа на 72-годишния фелдшер на селото. Полицията пое разследването и малко по-късно задържа бившия рейнджър във Френския чуждестранен легион Иван Пачелиев - Димончето. \n\n\r\nСъс заповед на временно изпълняващия длъжността кмет на Община Тополовград утре се забранява провеждането на публични тържества и радостни ритуали през целия ден.\r\nВременният градоначалник изпрати съболезнователно писмо до семейството на Димитър Факиров, станал жертва на жестоко убийство.\r\n                    \n                    \n                \n                \n                \n                В него се казва: \"Дълбоко сме покрусени от жестокостта на престъплението, при което загина г-н Факиров. Той беше един от добрите медици на Община Тополовград. Ще го запомним като добър професионалист, скромен и добър човек. Скърбим заедно с Вас!“\r\nВ знак на съпричастност към неговите близки националният флаг на всички общински сгради ще бъде свален наполовина.", "date": "2019.10.09", "title": "Утре – Ден на траур в памет на фелдшера Димитър Факиров "}
{"url": "https://www.dnes.bg/za-da-se-razbirame/2019/10/09/4-prichini-zashto-toi-vi-izbiagva.425479", "text": "Мъжете и жените имаме различен подход в любовта. В началото на едно ново познанство нещата вървят сравнително добре. Понякога нещата се объркват и той започва да се дистанцира. Какви могат да бъдат причините за неговото отдръпване? Вижте 4 възможни.\r\n\r\nМного мъже правят грешката да \"тестват\" емоциите на жената, която харесват, започвайки да си играят с тях, за да разберат дали тя изпитва чувства. Разбира се това е незряло поведение, което трябва да ви е като червен флаг дали въпросният мъж заслужава вниманието ви.\r\n\r\nНе играйте неговата игра, защото в момента, който той усети това, ще се почувства като победител. Може да му заявите, че в подобни игри няма да участвате и че ако иска да бъде с вас ще трябва да положи усилия.\r\n                    \n                    \n                \n                \n                \n                \r\nТова е една от възможните причини един мъж да стои на дистанция. Когато не е сигурен в емоциите, които изпитва той е предпазлив, нуждае се от време да помисли.\r\n\r\nДайте му време и пространство, за да подреди мислите си. Колкото повече го притискате да бъде с вас сега и на момента, толкова повече го отдалечавате. Просто му дайте нужното време, грижете се за себе си, а между временно, ако се появи друг обожател не го отхвърляйте. Несигурният в чувствата си към вас може твърде дълго да мисли и да ви загуби времето в чакане.\r\n", "date": "2019.10.09", "title": "4 причини защо той ви избягва"}
{"url": "https://www.dnes.bg/index/2019/10/09/moiata-borba-po-populiarna-ot-hari-potyr-v-latviia-istina-li-e-tova.425577", "text": "\"В Латвия Адолф Хитлер е по-популярен от Хари Потър\". Това е едно от заглавията в руския сайт, контролиран от Кремъл, Baltnews. Някога Латвия бе част от Съветския съюз, но днес е част от Европа. А Русия се опитва да възстанови влиянието си върху страната чрез разпространяването на дезинформация, като тази, че \"Моята борба\" на Фюрера е по-популярна от творбата за магьосници на Роулинг.\r\nКореспондентът на BBC Стийв Росенберг решава да провери наистина ли Хитлер е по-популярен от Хари Потър в бившата членка на Съветския съюз.\r\nПървата му спирка, разбира се, е една от най-големите книжарници в Латвия. Когато нейната съдържателка е попитана колко копия от \"Моята борба\" е продала през 2018 година, тя отговаря кратко точно и ясно: \"Нито едно\".\r\n                \n                \n                \"Нито едно копие. Не я продаваме. Няма я в нито една книжарница в страната\", казва Ираная Белинкая. Когато Росенберг я пита какво мисли за информацията, че най-четената книга в Литва е \"Моята борба\", тя отговаря: \"Това са пълни безсмислици\".\r\nНо ако хората не си купуват книгата на Хитлер, може би латвийците я взимат от библиотеката? Росенберг проверява и там.\r\nОказва се, че според статистиката от всички библиотеки в страната, \"Моята борба\" е взимана едва 139 пъти за цели три години, а Хари Потър – 25 000 пъти.\r\nНо навярно читателите искат да останат максимално анонимни за това я поръчват по интернет от сайтове за втора ръка? Историята на Baltnews се позовава на източници именно в този сектор. Росенберг открива собственичката на сайта, в чиято секция за най-поръчвания заглавия, \"Моята борба\" наистина се намира близо до първото място.\r\n\"Тази класация е според кликовете, а не поръчките. Интересното е, че 70% от тях са анонимни, сравнено с тези за популярни книги, като Хари Потър, където 70% са регистрирани потребители\", обяснява Рита Рискова. По думите й вероятността това да са тролове или хора с фалшиви акаунти е голяма.\r\nРъководителите на Baltnews също се съгласяват да се срещнат с Росенберг. От сайта уточняват, че статията не била публикувана за да угоди на определена политическа цел.\r\n\"Днес е лято и това е истина. Но BBC вероятно няма да се интересуват от това да напишат статия, че е лято\", казват те.", "date": "2019.10.09", "title": "\"Моята борба\" по-популярна от Хари Потър в Латвия. Истина ли е това?"}
{"url": "https://www.dnes.bg/obshtestvo/2019/10/09/ideia-detski-za-vsichki-malchugani-i-1000-lv-pomosht-pri-rajdane.425592", "text": "Експертна група предлага еднократното обезщетение при раждане да стане 1000 лева за осигурените майки, да има детски добавки за всички деца и данъчни облекчения за семействата с деца. Това са мерки за подобряване на демографското състояние, обсъдени преди няколко дни в Националния съвет по демографска политика към Министерския съвет. За предложенията стана известно от становище на Българската стопанска камара.\r\nПредложенията са разработени от експертна група към вицепремиера Марияна Николова. В групата са участвали експерти от различни области, които имат отношение към демографската политика, включително и от БАН, съобщава БТА.\r\nПредлага се еднократното обезщетение при раждане да стане 1000 лева, но само за осигурените майки. Размерът на помощта през 2019 г. е 250 лв. за първо дете, 600 лв. за второ дете, 300 лв. за трето дете и 200 лв. за четвърто и всяко следващо дете.\r\n                    \n                    \n                \n                \n                \n                Второто предложение на експертите предвижда промяна на режима за изплащане на детски добавки, като се премахва доходния критерий. Изплаща се на всяко дете в повишен размер.\r\nВ момента месечната помощ за семейство с едно дете е 40 лева, за две - 90 лева, за близнаци - 75 лева. Това е при подоходен критерий от 400 лева на член от семейство. При доход от 400 лв. до 500 лева се изплаща 80 процента от размера на помощта.\r\nЕкспертната група е изчислила, че за промяната са необходими още около 55 млн. лева.\r\nСледващите мерки са свързани с предоставяне на данъчно облекчение за семейства с деца. Първият вариант е да се предостави годишна данъчна отстъпка от по 1200 лева отделно за второ, както и за всяко последващо дете, родено след 1 януари 2019 година и ненавършило пълнолетие.\r\nЗа целта от сумата от годишните данъчни основи общо за двамата родители се приспадат по 1200 лева отделно за второ и за всяко последващо дете, родено след 1 януари 2019 година и ненавършило пълнолетие. Данъчното облекчение се предоставя на семейство, самотен родител или осиновител. То се ползва до размера на годишния данък върху доходите. Ако този размер е достатъчно голям, облекчението се ползва изцяло и в семейството остават по 100 лева месечно за всяко второ или последващо дете. В противен случай въпросният данък не се плаща, а отстъпката се ползва частично, обясняват от експертната група.\r\nПри втория вариант се предвижда данъчната отстъпка да се предоставя не до навършване на пълнолетие, а до навършване на 10 години. Годишната обща данъчна отстъпка от прилагането на мярката отново не надхвърля 37,2 млн.лв. за първата година и през следващите години нараства с по още 37,2 млн.лв. годишно, докато на 10-та година се стабилизира на около 370 млн. лв.\r\nИма и трети вариант, който предвижда приспадане от годишната облагаема основа за всяко дете по 5 процента.\r\nВ момента в семейството остават по 20 лева годишно при едно дете, 40 лева при две деца, 60 лева при три и повече деца. \"При такъв нищожен размер помощите не функционират като стимулатор на раждаемостта. Те не мотивират никого, поради което са чист разход и не могат да бъдат мислени за инвестиции в бъдещето на страната. Сегашното статукво в тази област няма никакъв ефект върху раждаемостта\", пише в анализа на текущото състояние. В него се посочва още, че според доклад на БАН от 2018 година 60 процента от онези, които искат да имат още едно дете, обаче не вземат конкретно решение, посочват като причина за въздържането своите ограничени финансови възможности.\r\nОт БСК изразяват принципна подкрепа за подхода, доколкото в обосновките е посочено, че подобни решения дават осезаем резултат в държави със сходна демографска ситуация и проблеми (Унгария, Русия и др.). В същото време обаче от камарата оценяват разчетения нетен ефект върху доходите като незначителен. В Унгария след въвеждането на данъчните облекчения за деца мярката е довела от 6000 до 18 000 раждания в повече през периода 2011-2013 година. Относителният дял на жените в Унгария, сключващи брак, е нараснал с 50 на сто за последните 8 години, най-вече от 2015 година насам. В Русия раждаемостта е нараснала от 10,3 промила през 2006 година до 13,3 промила през 2015 година - увеличение с 31 на сто в рамките само на 8 години.\r\nЕкспертната група предлага и облекчение за ипотечните заеми на млади семейства с деца - държавата да изплаща части от ипотечния заем за закупуване на жилище на семейство в размер на 2000 лева при раждането на второ дете, 5000 лева при раждането на трето дете, и по 2000 лева при раждането на всяко следващо.\r\nСпоред БСК предвидената подкрепа не постига съществено облекчаване на жилищните заеми за млади семейства. При средна месечна вноска по жилищни кредити между 600 и 700 лева и най-често срещан срок на кредита между 20 и 25 години предложените размери няма да окажат решаващо влияние върху решението за покупка на жилище от младите семейства с деца и разрешаване на проблемите със семейното планиране, отбелязват от работодателската организация.\r\nОт БСК посочват, че могат да бъдат обсъдени и данъчни облекчения за млади семействата с деца, които ползват единствено жилище за семейството под наем, напр., възможност за приспадане на част от разходите за наем от общата годишна данъчна основа. Подобна възможност може да се предвиди и по отношение на разходи за такси в детски градини, полуинтернатни групи (занималня) и др.\r\nЕкспертната група предлага и безплатни детски ясли и градини - идеята е държавата да възстановява финансовите средства на общините в размера на таксите, които плащат родителите, но определени като държавен стандарт. За тези, които посещават детски ясли и градини, където таксите са по-високи, да им се възстановяват от държавата по държавни стандарти. Сега родителите плащат различни такси в различните общини. След като се направят стандарти за издръжка и за плащане на такси ще може да се калкулира разхода.\r\nЕдната от мерките предвижда и въвеждане на задължително целодневно безплатно предучилищно образование в детските градини и училищата, които разполагат с необходимата база, за всички деца в страната от четиригодишна възраст нагоре от 2020 година. Предвижда се и частично поемане на престоя в частни детски ясли и градини в размер на държавния стандарт за такса за ясли и градини.\r\nВъвеждане на самостоятелни практики на патронажните сестри, осигуряване на статут на здравноосигурени на всички неосигурени бременни жени и на майките до навършването на една година на децата, разширяване и адекватно остойностяване на дейностите по програмата за майчино здравеопазване чрез увеличаване на броя на ултразвуковите изследвания с две допълнителни, скринингов тест на щитовидната жлеза при желана бременност и др. са част от мерките.\r\nПредлага се и предоставяне на преференциален заем на младежи, приети в български висши училища срещу поети задължения за трудова заетост в страната за период от 5 години. Заемът се отпуска въз основа на договор с работодател, като половината от средствата се осигуряват от държавата чрез данъчни облекчения за работодателя. Заемът се опростява при изчитане на срока в изпълнение на поетите задължения за трудова заетост в страната за определения срок. В случай на неизпълнение на тези задължения, заемат се връща с лихвите.", "date": "2019.10.09", "title": "Идея: Детски за всички малчугани и 1000 лв. помощ при раждане"}
{"url": "https://www.dnes.bg/world/2019/10/09/strelbata-v-germaniia-e-terorizym-policiiata-presledva-zapodozrenite.425609", "text": "Двама души, заподозрени за стрелба край синагогата в източногерманския град Хале, са откраднали кола и са на път по аутобан, който води за Мюнхен, каза кметът на съседното градче Ландсберг, където по-късно също бе чута стрелба, предаде Ройтерс.\r\nАня Вернер съобщи това, след като двама души бяха убити при стрелбата в Хале, последвана от подобен инцидент в Ландсберг, откъдето обаче не се съобщава за жертви.\r\nДПА съобщи, че охраната на синагогата в Хале е успяла да попречи на нападателите, чийто брой засега е неизвестен, да проникнат в еврейския храм, където по същото време е имало между 70 и 80 богомолци. На видео, предадено от местния тв канал MDR, се вижда мъж с каска и връхна дреха в маслинено-зелен цвят, да стреля в Хале. Той излиза от кола и стреля 4 пъти иззад колата от дългоцевна пушка. Не става ясно срещу какво стреля той.\r\n                    \n                    \n                \n                \n                \n                Инцидентът съвпада с Йом Кипур - най-свещения ден в годината за юдаизма. Това кара някои коментатори да свържат нападението с десен екстремизъм. Повечето агенции говорят за двама нападатели. Полицията съобщи за задържането на един заподозрян, но предупреди в Туитър, че няколко души са избягали от мястото на стрелбата в Хале с една или повече коли.\r\nНемският тв канал n-tv, цитиран от ТАСС, съобщава, че според очевидец един от нападателите на синагогата се опитал да нападне и намираща се наблизо закусвалня за дюнери. Той хвърлил вътре пиротехническо изделие и стрелял по витрината, но никой там не е пострадал.\r\nВестник \"Билд\" съобщава че злосторниците са ранили шофьор на такси и вероятно са отвлекли колата му.\r\nВ ход е полицейска операция за издирване и залавяне на нападателите. Макар случаят още да не е приключен, той вече бе поет от федерална прокуратура. Според списание \"Шпигел\" тази процедурна стъпка говори, че атаката се разглежда като тероризъм съгласно германския закон.\r\nВластите в 240-хилядния Хале са затворили градската гара като предохранителна мярка, докато операцията е в ход.", "date": "2019.10.09", "title": "Стрелбата в Германия е тероризъм. Полицията преследва заподозрените"}
{"url": "https://www.dnes.bg/temida/2019/10/09/sydiite-pusnali-polfriiman-toi-triabva-da-izleze-ot-busmanci.425611", "text": "Съдебният акт за предсрочно условно освобождаване на Джок Полфрийман подлежи на незабвно изпълнение. Това се казва в становище на състава с председател Калин Калпакчиев и членове Весислава Иванова и Виолета Магдалинчева, които на 19 септември пуснаха австралиеца от затвора. В момента той се намира в центъра за настаняване на чужденци в Бусманци. Становището е публикувано на сайта на Софийския апелативен съд.\n\r\n\"Във връзка с публичните изявления, отразени по случая за условното предсрочно освобождаване на австралийския гражданин Джок Полфрийман, в това число и прессъобщението на прокуратурата от 8 октомври, което отразява изявление на главния прокурор пред австралийския посланик, съдържащо твърдение за незаконност на състава, съдебният състав отбелязва, че на този етап никой от членовете му не разполага с възможност да коментира огласените твърдения за пристрастност\", се казва в становището. Това било така, защото имало висящо дело пред ВКС.\n\n                    \n                    \n                \n                \n                \n                \r\nТе обаче смятали \"за свой дълг да информират обществото затова, че постановеният съдебен акт е влязъл в сила и подлежи на незабавно изпълнение\".\n\r\n\"Инициираната с искането на главния прокурор процедура за възобновяване на делото не променя този факт\", казват тримата съдии.\n\r\n\"Всякакви спекулации досежно изпълнението му, в това число и отнесените до бъдещото произнасяне на ВКС по отправеното искане за възобновяване, не са в съответствие с установения правов ред. Ако са налице други основания за задържането на чуждия гражданин, различни от тези по делото, то следва да се изтъкват именно те, а не предстоящото произнасяне на върховната съдебна инстанция\", са казва още в становището на тримата.", "date": "2019.10.09", "title": "Съдиите, пуснали Полфрийман: Той трябва да излезе от Бусманци!"}
{"url": "https://www.dnes.bg/politika/2019/10/09/i-deputatite-s-usloviia-kym-severna-makedoniia-za-es.425579", "text": "След като правителството даде зелена светлина на Северна Македония и Албания за ЕС, депутатите се готвят да приемат декларация по този повод. \n\r\nПроектът на документа е подкрепен от почти всички парламентарно представени сили. \n\r\nВ него се посочва, че България запазва последователната си подкрепа за поставяне на реалното начало на процеса на присъединяване към ЕС на Северна Македония и Албания със започването на преговори на двете страни. \n В същото време е подчертано, че българският парламент ще продължи да следи за напредъка на изпълнението на Договора за приятелство, добросъседство и сътрудничество между България и Македония, както и за прилагането на Закона за малцинствата в Албания. \n                    \n                    \n                \n                \n                \n                \r\nНародното събрание призовава официалните представители на Северна Македония да прилагат ефективно, без забавяне и на добра воля Договора за приятелство, добросъседство и сътрудничество от 2017 г., да се придържат стриктно към чл. 8 от Договора, а именно към \"обективното, основаващо се на автентични и основни на доказателства исторически извори за научно тълкуване на историческите събития, да се въздържат от действия, които се свързват с опити за подкрепа и насърчаване на претенции за признаване на т. нар. \"македонско малцинство\" в България, включително и в международни организации като Съвета на Европа и многостранни формати. \n\r\nС текстовете се предлага още 44-ото Народно събрание да призове официалните представители на Северна Македония да бъдат реабилитирани жертвите и репресираните от югославския комунистически режим заради българското им самосъзнание, да се придържат стриктно към установената и ратифицирана от парламентите на двете страни клауза по отношение на официалния език на Северна Македония, да прилагат изцяло договореностите, постигнати в рамките на Съвместната мултидисциплинарна експертна комисия по исторически и образователни въпроси, като същите бъдат отразени в учебните програми и материали в най-кратки срокове. \n\r\nВносителите предлагат още парламентът да призове югозападната ни съседка да се прекрати всякаква форма на \"говор на омраза“ по отношение на България и на гражданите на Република Северна Македония с българско самосъзнание, включително в медии, надписи на паметници, паметни плочи и др. \n\r\nС текстовете на проектодекларацията се предлага да се отправи призив и към официалните представители на Република Албания да приемат своевременно вторичното законодателство, относно прилагането на Закона за малцинствата, да гарантират в максимална степен правото на българското национално малцинство да изучава книжовния български език като майчин, да преведат преброяването на населението, съгласно на най-високите европейски стандарти.", "date": "2019.10.09", "title": "И депутатите с условия към Северна Македония за ЕС "}
{"url": "https://www.dnes.bg/notifikacii/2019/10/09/74-godishen-motorist-e-ranen-blysna-go-mikrobus.425584", "text": "Възрастен мъж е в тежко състояние, след като е бил ударен от микробус. \r\n\r\nИнцидентът е станал малко след 14.00 часа на изхода на село Петко Каравелово, съобщи \"Фокус“ като цитира говорителя на Областна дирекция на МВР – Велико Търново. \r\n\r\nПо първоначална информация товарен микробус е блъснал мотоциклет, управляван от 74-годишен мъж от селото.\r\n\r\nДядото е пострадал тежко и е настанен в болница във Велико Търново. \r\n\r\nНа мястото на произшествието има полицейски екипи, които регулират движението, което се осъществява в едната лента.\r\n ", "date": "2019.10.09", "title": "74-годишен моторист е ранен, блъсна го микробус"}
{"url": "https://www.dnes.bg/world/2019/10/09/oshte-edna-strelba-v-germaniia-tozi-pyt-v-landsberg.425591", "text": "Нова стрелба, този път в град Ландсберг, е имало този следобед в Германия, съобщават от германската полиция, цитирани от Ройтерс.\r\nПо-рано този следобед в Хале двама души загинаха след като бе открита стрелба. Органите на реда казаха, че един човек е арестуван, но в града положението остава несигурно. \nПолицията заяви, че други нападатели може все още да са на свобода, след като няколко човека са избягали с кола от мястото на стрелбата.\r\nПо думите на очевидци един от нападателите носел бойно облекло и бил въоръжен с автоматично оръжие.\r\nМестни медии съобщиха, че стрелбата в Хале е станала близо до синагога и магазин за дюнери. Има предположения, че мотивът може да е свързан с десен екстремизъм. Нападението е извършено на еврейския празник Йом Кипур.\r\n                    \n                    \n                \n                \n                \n                Полицията заяви в Twitter, че работи за стабилизиране на ситуацията и призова местните жители да останат бдителни.\r\nВ. \"Билд\" съобщава също за хвърлена граната на еврейско гробище в Хале. Според изданието по-късно е имало стрелба в близкото селище Видерсдорф.", "date": "2019.10.09", "title": "Още една стрелба в Германия, този път в Ландсберг"}
{"url": "https://www.dnes.bg/snimka-na-denia/2019/10/09/zlatna-esen-v-chetvyrtyk-tiho-toplo-slynchevo.425555", "text": "На топло и слънчево време ще се радваме в четвъртък, \n\r\nПрез нощта над България ще бъде предимно ясно. Над западната половина от страната ще е почти тихо, докато на изток ще духа слаб южен вятър. Минималните температури ще са предимно между 4 и 9 градуса. \n\r\nВ сутрешните часове на места в низините и котловините на Южна България видимостта ще бъде намалена.\n\r\nПрез деня ще преобладава слънчево време. По-значителни увеличения на облачността ще има привечер над северозападните райони от страната и през нощта срещу петък на места там ще превали. Ще духа слаб, в Дунавската равнина - умерен западен вятър. \n                \n                \n                \r\nДневните температури ще се повишат и максималните ще бъдат между 21 и 26 градуса, в София - около 22 градуса.\n\r\nНад планините ще преобладава слънчево време. Ще духа умерен, по високите и открити части - до силен западен вятър. Максималната температура на височина 1200 метра ще е около 18 градуса, на 2000 метра - около 11 градуса.\n\r\nПо Черноморието ще бъде предимно слънчево. Ще духа до умерен западен вятър. Максималните температури на въздуха ще са 22-24 градуса. Температурата на морската вода е 19-20 градуса.", "date": "2019.10.09", "title": "Златна есен в четвъртък: Тихо, топло, слънчево"}
{"url": "https://www.dnes.bg/notifikacii/2019/10/09/turciia-zapochna-operaciia-mirna-prolet-v-siriia.425595", "text": "Операцията \"Мирна пролет\", която притесни държавните глави на много държави по света, е започнала, съобщи президентът на Турция Реджеп Ердоган в Twitter.\r\nКюрдите съобщиха, че турски бойни самолети нанасят удари по техни  позиции. Няколко мощни експлозии разтърсиха сирийския град Рас ал Аин на  границата с Турция.\r\nА в акаунта си в Twitter Ердоган написа: \"Операцията започна. Нашата цел е да наложим мир в региона. Нашите военни части започнаха операция \"Мирна пролет\" срещу терористичните организации заедно със сирийската национална армия. Нашата цел е да унищожим коридора на тероризма, който се опитва да се формира на нашата южна граница и да донесем мир и стабилност в региона\".", "date": "2019.10.09", "title": "Турция започна операция \"Мирна пролет\" в Сирия "}
{"url": "https://www.dnes.bg/notifikacii/2019/10/09/nai-goreshtoto-liato-nad-400-rekorda-v-severnoto-polukylbo.425539", "text": "Почти 400 температурни рекорда са поставени през лятото в Северното полукълбо през тази година, съобщава BBC, цитиран от БТА.\r\nОт 1 май до 30 август 2019 г. рекорди са били поставени в 29 държави, като една трета от тях са в Германия, Франция и Холандия, гласи анализ на института \"Бъркли ърт\".\r\nПрез цялото лято има 1200 случая на места в северното полукълбо, където температурата е най-висока за дадения месец.\r\nДанните са от метеорологични станции в Северното полукълбо, където се правят наблюдения от поне 40 години. Има и такива, работещи от 150 години.\r\nПрез горещите вълни в Европа през юни и юли бяха подобрени редица местни и национални рекорди. Във Франция температурата достигна 46 градуса Целзий - абсолютен рекорд. Рекорди бяха съобщени и във Великобритания, Белгия, Германия, Люксембург и Холандия.\r\n                \n                \n                Най-много температурни рекорди в обхванатите измервателни станции са подобрени през 2010 г., следвана от 2003 г.\r\nУвеличаващият се брой на рекордите за високи температури са част от дългосрочната тенденция за глобално затопляне, каза д-р Робърт Роди от \"Бъркли ърт\".\r\n\"В миналото обикновено около 2 процента от метеорологичните станции отбелязваха рекорд за висока температура през дадена година - обясни той. - Напоследък понякога има години като 2019 с 5 или повече процента от метеорологичните станции с нов рекорд\".\r\nЮли 2019 г. беше най-горещият месец в света, откакто се правят измервания. Предишният рекорд беше от юли 2016 г.\r\nГлобален рекорд беше поставен и за юни тази година.", "date": "2019.10.09", "title": "Най-горещото лято: Над 400 рекорда в Северното полукълбо "}
{"url": "https://www.dnes.bg/crime/2019/10/09/plovdivchanin-prodaval-v-neta-menteta-na-antichni-moneti.425564", "text": "Пловдивчанин е предлагал за продажба в интернет копия на антични монети, съобщиха от МВР.\r\nВ понеделник служители на \"Криминална полиция“ предприели претърсване на адреса на 50-годишния мъж, за когото имали предварителна информация, че въртял търговия в мрежата.\r\n\r\nПри процесуално-следствените действия в жилището му са открити множество инструменти, везни, микроскоп и матрици за изработка на фалшиви монети.\r\nИззети са и няколко монети от бял метал, чиято културно-историческа стойност предстои да бъде изяснена с експертиза. С полицейска заповед мъжът е задържан за срок до 24 часа.\r\nДен по-късно от колегите им от Второ РУ е задържан 64-годишен мъж, заподозрян за незаконна иманярска дейност. В имота му са намерени металотърсач и 21 монети, произходът и датирането на които също предстоят да бъдат анализирани.\r\nПо случаите са образувани две досъдебни производства. Работата на разследващите продължава под наблюдение на прокуратурата.", "date": "2019.10.09", "title": "Пловдивчанин продавал в нета ментета на антични монети"}
{"url": "https://www.dnes.bg/index/2019/10/09/sezonyt-na-virusite-lipsata-na-syn-ponijava-imuniteta.425598", "text": "Системното недоспиване, стресът и напрежението през деня могат да понижат имунитета ни. Това показва проучване на холандски учени, проведено след експеримент през 2018 година, съобщава Helath Line.\r\n15 млади мъже, които били в добро здраве, но нямали качествен сън, участвали в 2-седмичен експеримент. Те трябвало да се справят с различни ситуации, поставени под допълнително напрежение. Учените установили, че има промяна на белите им кръвни клетки, които се свързват с имунитета.\r\nСпоред резултатите, липсата на сън понижава значително защитните сили на организма и има по-голям риск човек да се разболее.\r\n\"Бъдещи проучвания ще ни дадат отговор по какъв начин безсънието срива имунитета на организма. Това ще помогне на хора, страдащи от хронично безсъние или на тези, които постоянно се борят с различни инфекции\", коментира д-р Катрин Акерман, ръководител на изследването.\r\n                \n                \n                Според екипа, имунната система може да се срине след 29 часа недоспиване. Разбира се, това може да стане и по-рано поради различни фактори.\r\n", "date": "2019.10.09", "title": "Сезонът на вирусите: Липсата на сън понижава имунитета"}
{"url": "https://www.dnes.bg/index/2019/10/09/djon-malkovich-v-kojata-na-dali-chyrchil-ainshtain-jokera.425602", "text": "\n\r\nФотографът Сандро Милър е работил много пъти с легендарния актьор Джон Малкович. За това, когато решава да започне работа по проекта си, с който да отдаде почит на най-великите портретни фотографии, първият човек, за когото се сеща е именно носителят на две награди \"Оскар\".\r\n\"Малкович, Малкович, Малкович: Почит към майсторите фотографи\" е проект, който успява да вкара актьора в обувките на известни личности като Салвадор Дали, Ейбрахам Линкълн, Джон Ленън и много други. Колекцията е съставена от близо 60 кадъра, заснета е в две сесии през 2014 и 2017 година.\r\nМилър и Малкович се срещат преди 20 години, когато и двамата работят за театър в Чикаго. Скоро, осъзнават, че между тях има химия.\r\n                \n                \n                \"Джон се превърна в моя муза, казва Милър пред CNN. - Той винаги е отворен за всичко. Никога не каза не за нито една идея, която имах за портрет. Сега имаме поне 200 портрета, които сме направили заедно.\"\r\nИдеята на Милър за портретите идва през 2013 година, когато се възстановява от лечение на рак.\r\n\"Имах много време с мислите си. Започнах да се сещам за всички онези ментори, прекрасните фотографи преди мен, от които съм имал възможността да се уча. Когато затворех очите си, можех да видя тези изображения пред себе си, защото са толкова добре запечатани в главата ми. Изображения, които, когато ги видиш в музей или галерия, краката ти омекват\", казва Милър.\r\nТой проучва изображенията до най-малкия детайл. Обмисля дали да не повика различен актьор за всяко едно от тях, ала знае, че геният на Джон ще му свърши най-добра работа. Актьорът от своя страна претърпявал пълна трансформация.\r\n\"Той оставяше тялото си на Джон Малкович и отиваше в друго. Стана Мерилин Монро. Стана Уинстън Чърчил. След това отново претърпяваше трансформация и се превръщаше отново в Джон Малкович\", казва фотографът.", "date": "2019.10.09", "title": "Джон Малкович в кожата на Дали, Чърчил, Айнщайн, Жокера..."}
{"url": "https://www.dnes.bg/index/2019/10/09/zveno-29155-tainata-ruska-organizaciia-celiashta-da-destabilizira-evropa.425582", "text": "Двата опита за отравяне на българския търговец на оръжие Емилиян Гебрев, неуспешният опит за преврат в Черна гора, кампания за дестабилизиране на Молдова, както и опита за отравяне на Сергей Скрипал във Великобритания - всичко това са операции на връхсекретно звено на  руското военно разузнаване, чиято цел е да  дестабилизира Европа, твърди \"Ню Йорк таймс\".\r\nСпоред вестника, цитиран от БТА, първоначално властите не мислели, че има връзка между отделните операции, освен факта, че носят белезите на  руските разузнавателни служби.\r\nНо според източници на западните служби за сигурност се оказва, че тези операции, и потенциално много други, са част от координирана и  продължаваща кампания за дестабилизиране на Европа, изпълнявана от  елитно звено на руското военно разузнаване, което се занимава с подривна  дейност, саботажи и убийства.\r\n                \n                \n                Името на групата било Звено 29155 и тя действала от поне едно десетилетие. Западните служби обаче я засичат неотдавна. Представителите на разузнавателни служби на четири западни страни  казват, че не е известно колко често се мобилизира това звено и  предупреждават, че е невъзможно да се знае кога и къде агентите му ще  нанесат удар, пише вестникът.\r\nПредставителите на европейските служби обаче са озадачени от видимата небрежност в изпълнението на тези операции. Скрипал оцеля от опита за убийство, както и Гебрев. Опитът за преврат в Черна гора привлече голямо внимание, но в крайна сметка се провали, а година по-късно Черна гора стана член на НАТО. Източниците на вестника казват, че е възможно в бъдеще да открият други операции на това звено, които са били успешни.\r\nСпоред експерти от разузнаването, дори неуспехът на тези операции може да се използва във водената от Русия психологическа война. \"Не става дума, че са станали много по-агресивни. Искат присъствието им да се усети. Това е част от играта\", казва бивш началник на естонското разузнаване, цитиран от \"Ню Йорк таймс\".", "date": "2019.10.09", "title": "Звено 29155 – тайната руска организация, целяща да дестабилизира Европа"}
{"url": "https://www.dnes.bg/usa/2019/10/09/amerikanci-se-izgavriha-s-aligator-davat-mu-bira.425569", "text": "Властите в щата Флорида арестуваха двама души в Палм сити, защото накарали уловен от тях алигатор да пие бира, съобщава Франс прес.\n\n\n\r\nСцената се разиграла на 26 август през нощта. Тогава 22-годишният Ноа Озбърн хванал с голи ръце алигатор. Неговият 27-годишен приятел Тимоти Кепки сипал на животното бира в пастта. От пуснатото в интернет видео се видяло, че алигаторът реагирал агресивно на гаврата.\n\r\nДвамата мъже са арестувани миналия четвъртък, след което са пуснати на свобода под гаранция.\n\r\nТимоти Кепки си признал, че самият той бил почерпен, когато решил да нагости влечугото с бира, но не бил пиян. Той уверил полицаите, че пуснал по живо по здраво животното.\r\n                    \n                    \n                \n                \n                \n                Във Флорида срещите с алигатори са често срещано явление, припомня агенцията. Тези животни често посещават басейните, а понякога и домовете на жителите на този щат. \n\r\nВластите препоръчват на гражданите да не дават храна на алигаторите, още по-малко да им предлагат бира, пише БТА.", "date": "2019.10.09", "title": "Американци се изгавриха с алигатор, дават му бира "}
{"url": "https://www.dnes.bg/blizak-iztok/2019/10/09/deistviiata-na-turciia-v-siriia-shte-predizvikat-nova-bejanska-vylna.425613", "text": "Вероятно ще има нова много сериозна бежанска вълна вследствие на военните действия на Турция в Северна Сирия. Това пред \"Фокус\" арабистът проф. Владимир Чуков. \n\r\n\"Няма човек, който след като започва военна операция в такъв широкомащабен профил, протичаща малко повече от хиляда километра от нашата родна граница с Турция, да не се притеснява. Това, което би следвало да очакваме, е много сериозна последствия не само за Турция, но и за съседна Европа\", подчерта той.\n\n\r\n\"Вероятно ще има нова много сериозна бежанска вълна вследствие на това, което се планира от турските власти да се направи в северните части на Сирия. Можем само с тревога и безпокойство да приемем това, което реши да направи турският президент Ердоган с неговите въоръжени сили\", каза още Чуков. \n                    \n                    \n                \n                \n                \n                \r\n\"Нека да си припомним какви бяха отношенията между Брюксел и Анкара през годините. Нека да си припомним в какви сериозни кризисни моменти изпадаха двустранните отношения и начинът, по който Анкара отреагираше\", припомни той. \n\r\nЧуков изрази съжаление и посочи, че не вярва нито на коментара на Жан Клод Юнкер, нито становището преди няколко дена на Европейската комисия, още по-малко на това, което се случва Източното Средиземноморие. \n\r\n\"Не вярвам турците и Ердоган да се стреснат и да се впечатлят и да прекратят каквито и да било действия\", допълни проф. Чуков.", "date": "2019.10.09", "title": "Действията на Турция в Сирия ще предизвикат нова бежанска вълна!"}
{"url": "https://www.dnes.bg/rusia/2019/10/09/rusiia-da-destabilizira-es-peskov-otseche-pulp-fiction.425612", "text": "Прессекретарят на Кремъл Дмитрий Песков смята, че всички публикации в западни медии, в които се говори, че Русия чрез своите спецслужби се опитва да дестабилизира положението в Европа, са от типа \"криминално четиво\".\r\n\r\nОтговаряйки на журналистически въпрос дали Кремъл е заинтересован от дестабилизация на Европа, Песков отговори: \"Нищо подобно. Това са публикации, нека ги наречем, от типа криминално четиво, pulp fiction на английски\".\n\r\n\r\nПесков подчерта, че руският президент Владимир Путин неведнъж е казвал, че \"Москва е заинтересована от изграждане на добри отношения с Европа като цяло и с европейските страни на двустранна основа\", пише БТА.\r\n\r\nВ публикация вчера американският всекидневник \"Ню Йорк таймс\" писа, че в руските разузнавателни служби съществува специално подразделение за дестабилизация на ситуацията в Европа.", "date": "2019.10.09", "title": "Русия да дестабилизира ЕС? Песков отсече: Pulp fiction! "}
{"url": "https://www.dnes.bg/sofia/2019/10/09/unikalna-nahodka-ot-tyrnovskata-knijovna-shkola-pokazvat-v-ban.425578", "text": "Томичовият псалтир гостува за първи път у нас. Ценният ръкопис от \"Втория златен век\" на България излиза за първи път от архивите на Държавния исторически музей в Москва. \r\nПсалтирът ще бъде показан в Националния археологически музей и институт към БАН. Събитието е посветено на 150 години Българска академия на науките. Тази вечер е официалното откриване на изложбата, която ще продължи 2 месеца, пише БНР. \n\r\nС богатите си илюстрации Томичовият псалтир, заедно с Манасиевата хроника и Лондонското евангелие, е един от най-важните книжовни паметници, останали от периода на Второто българско царство от времето на цар Иван Александър (1331–1371). \r\nПроизведението, създадено от Търновската книжовна школа и по-специално в Килифаревския манастир, е открито през 1901 година в Македония от сръбския професор и колекционер Сима Томич и се съхранява в Държавния исторически музей в руската столица. Томичовият псалтир никога след това не е излизал от фондовете на музея. \n                    \n                    \n                \n                \n                \n                \r\nСъдържа 301 листа във формат фолио. Псалтирът включва песнопенията на Светия пророк и цар Давид. Той е отражение на реална социална ситуация – бубонната чума. Миниатюрите тълкуват и изобразяват словесния текст. Този псалтир съдържа великолепни химнографски произведения – като акатиста на Света Богородица, превеждан от стареца Йоан в Света гора. Илюстриран е с 25-30 миниатюри.\n\r\nПаметникът е бил подложен на сериозна реставрация и българската публика ще има възможност първа да види реставрирания псалтир. Проф. Аксиния Джурова е дългогодишна изследователка на псалтира и разказва за една възстановена залепена миниатюра, която изобразява Давид и Голиат.", "date": "2019.10.09", "title": "Уникална находка от Търновската книжовна школа показват в БАН"}
{"url": "https://www.dnes.bg/crime/2019/10/09/spipaha-bylgarka-i-britanec-u-nas-izdirvani-v-palma-de-maiorka.425560", "text": "Окръжната прокуратура във Варна задържа 27-годишна българка и и 38-годишен британец, издирвани с Европейска заповед за арест, издадена от властите в Палма де Майорка.\r\nДвамата са задържани за срок до 72 часа, съобщиха от Апелативната прокуратура във Варна.\r\nСъдебните власти на Палма де Майорка ги търсят за извършени две тежки криминални престъпления, които се наказват и по българското  законодателство.\r\nЗадържаните са хванати във Варна, като британецът също живее в българския крайморски град.\r\n ", "date": "2019.10.09", "title": "Спипаха българка и британец у нас, издирвани в Палма де Майорка"}
{"url": "https://www.dnes.bg/stranata/2019/10/09/zadyrjaha-brakonier-sys-185-kg-riba-na-iastrebino.425523", "text": "Установен е бракониер на язовир \"Ястребино\" край Антоново. От водата на водоема са извадени 1250 метра бракониерски мрежи и 185 кг уловена риба в тях. Това съобщи след нощната акция ръководителят на доброволците от Централната рибно-опазваща организация Шенол Хасанов, пише БТА. \n\n\n\r\nАкцията е била съвместна - участвали са доброволци на ЦРОО, представители на ИАРА и на полицията. Бракониерът е установен с помощта на термокамера. Доброволците забелязват лице вблизост до язовира, открита е и опъната 200-метрова мрежа в работно състояние. При последващ обход с лодка от водата са извадени още 1000 метра мрежи. Извадена е и уловената в тях риба - голямо количество бяла риба, каракуда и костур - общо близо 185 кг. Голяма част от рибата е била мъртва.\n                    \n                    \n                \n                \n                \n                \r\nБракониерът е задържан. Образувано е досъдебно производство. Рибата ще бъде дарена, обясни Хасанов.\n\r\nПри акция на доброволците от ЦРОО клон Ястребино предната вечер са открити една мрежа с дължина 200 метра и 7 коша за улов на раци с уловени в тях около 5 кг раци.", "date": "2019.10.09", "title": "Задържаха бракониер със 185 кг риба на \"Ястребино\" "}
{"url": "https://www.dnes.bg/obshtestvo/2019/10/09/bls-za-oreshnik-nedopustimo-e-zalojnici-sme-na-prizvanieto-si.425543", "text": "Недопустимо е медиците да стават заложници на собственото си призвание и  докато се борят да спасят поредния човешки живот, да бъдат принуждавани  да защитават своя собствен, заявява в своя позиция Българския лекарски съюз по повод убийството на фелдшера в здравната служба на тополовградското село Орешник.\r\nБЛС е потресен от жестокото убийство на 72 годишния здравен работник. Съсловната организация изразява безпрекословната си подкрепа към близките на Димитър Факиров.\n\n\r\nПодобна жестокост, отнела живота  на медик, посветил десетилетия, за да помага на хората е необяснима, неприемлива и извън границите на човешкия разум, категорични са от БЛС.\r\n                    \n                    \n                \n                \n                \n                Съсловната организация не веднъж е осъждала всяка форма на физическа и вербална агресия над медицински лица,  неведнъж.\n\r\nСлучилото се в с. Орешник обаче не е поредната проява на осъдително и неприемливо отношение към представители на медицинското съсловие, а жестоко, потресаващо потъпкване и преминаване на всички човешки и\r\nморални граници.\n\r\nБЛС подкрепя бързите действия на институциите, които за няколко часа задържаха и предстои да повдигнат обвинение “за убийство на медицински специалист, при и по повод изпълнение на служебните му задължения”.\r\nСъсловната организация настоява законът да бъде приложен с цялата му строгост при престъплението в Орешник.", "date": "2019.10.09", "title": "БЛС за Орешник: Недопустимо е! Заложници сме на призванието си"}
{"url": "https://www.dnes.bg/sofia/2019/10/09/mylchaliv-protest-pred-parlamenta-protiv-zakona-za-gorivata.425547", "text": "\nТърговци на горива се събраха на мълчалив протест пред парламента. Те настояват да се отложи срока на влизането в действие на наредба в Закона за горивата, съобщава БНТ. \n\r\n\r\n\r\nДребните търговци и превозвачи са категорични, че няма да се регистрират по сега дeйстващите изисквания, които определят като непосилни.\r\n\r\nЗаконът за регулирането на административните дейности и търговията с нефт и нефтени продукти беше приет в началото на годината, но реално не работи заради отлагането на подзаконовите нормативни актове.\r\n\r\nПреди предложението на Валери Симеонов от \"Обединените патриоти\" наредбата трябваше да влезе в сила на 27 октомври.", "date": "2019.10.09", "title": "Мълчалив протест пред парламента против Закона за горивата "}
{"url": "https://www.dnes.bg/notifikacii/2019/10/09/oon-moje-da-niama-pari-za-zaplati-idniia-mesec.425548", "text": "ООН може да няма достатъчно пари за заплати на служителите следващия месец, ако държавите членки не платят дължимите вноски, заяви генералният секретар Антониу Гутериш, цитиран от Ройтерс.\n\r\n\"Този месец ще достигнем най-големия дефицит през десетилетието. Има опасност . . . да влезем в ноември без достатъчно пари за покриване на разплащателната ведомост\", каза Гутериш пред бюджетната комисия на Общото събрание на ООН. \"Нашата работа и нашите реформи са застрашени\", заяви той.\n\r\nГутериш каза, че ако не е полагал усилия от януари за намаляване на разходите, ООН нямало да има средства за годишната сесия на Общото събрание миналия месец.\n\r\nСАЩ са държавата, която внася най-много пари в ООН - те са осигурили 22 процента от възлизащия на над 3,3 милиарда долара редовен бюджет за 2019 г., от който се плаща за политически, хуманитарни, икономически дейности, разоръжаване, социални въпроси и комуникации.\n                \n                \n                \r\nВашингтон дължи около 381 милиона долара за предишни редовни бюджети и 674 милиона долара за бюджета за 2019 г.\n\r\nАмериканският президент Доналд Тръмп казва, че САЩ носят несправедливо голямо бреме от разходите на ООН и настоява за реформи на организацията. Гутериш полага усилия за подобряване на дейностите на ООН и намаляване на разходите, припомня БТА.\n\r\nГоворителят на ООН Стефан Дюжарик заяви, че досега 129 държави са платили своите вноски за 2019 г., които възлизат на почти 2 милиарда долара.\n\r\nГенералният секретар каза, че миналия месец е въвел извънредни мерки, за да се справи с недостига - свободни длъжности не могат да бъдат запълнени, позволени са само важни пътувания, някои срещи може да се наложи да бъдат отменени или отложени.\n\r\nМироопазващите мисии на ООН се финансират от отделен бюджет, който е 6,7 милиарда долара за годината до 30 юни 2019 и 6,51 милиарда долара за годината до 30 юни 2020.\n\r\nСАЩ отговарят за почти 28 процента от бюджета за мироопазване, но обещават да платят само 25 процента, както изисква американското законодателство. В момента Вашингтон дължи около 2,4 милиарда долара за мироопазващи мисии.\r\nДържавите с най-голям принос в тази област са Етиопия, Индия, Бангладеш, Непал и Руанда.\n\r\nВойниците от мироопазващите сили на ООН получават месечна заплата от 1428 долара, сочат данни от юли 2019 г. Разходите за мироопазващите операции на ООН възлизат на по-малко от половин процент от глобалните военни разходи, посочва ООН.\r\n ", "date": "2019.10.09", "title": "ООН може да няма пари за заплати идния месец"}
{"url": "https://www.dnes.bg/politika/2019/10/09/podchinen-na-karakachanov-v-shemata-s-panikata-v-sliven.425553", "text": "След като МВР и ДАНС започнаха да търсят кой стои зад слуховете, че ще отнемат децата на ромски семейства в Сливен, се оказаха ,че в схемата има замесен и служител на Министерството на отбраната. \n\n\n\n\r\nВ понеделник стотици родители от ромските квартали в Сливен и Карнобат, панически хукнаха да прибират децата си от училище, защото някой ги наплашил, че социалните ще им ги отнемат.\n\r\nВъв вторник стана ясно, че в Сливен истерията е тръгнала от една ромка, която наскоро се била разделила със съпруга си и социалните отишли да посетят дома й за да видят при какви условия живеят децата й. \n\r\nВицепремиерът Томислав Дончев днес съобщи, че и служител от пресцентъра на Министерството на отбраната е сред хората, разпространявали фалшиви новини как ще бъдат отнемани деца от родителите им.\n                    \n                    \n                \n                \n                \n                \r\n\"Говорих с вицепремиера Красимир Каракачанов и той ми обеща, че ще вземе мерки\", заяви Дончев.\n\r\n\"Ако някой се е заигравал с темата, ще бъдат взети мерки\", ангажира се от своя страна и Каракачанов.\n\r\nВ организирането на истерията са участвали както външни фактори, така и български политици, чиновници и евангелски пастори, заяви още Дончев. \n\r\nСпоред него това е кампания, която продължава с месеци, заяви още вицепремиерът.\r\n ", "date": "2019.10.09", "title": "Подчинен на Каракачанов в схемата с паниката в Сливен "}
{"url": "https://www.dnes.bg/muzika/2019/10/09/martinna-i-rumynski-producent-s-obshta-pesen-you-and-i.425550", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nБългарската певица Мартина и румънският продуцент Guy Elberg представиха новата си песен - \"You and I\". Сингълът е с румънско звучене, а видеоклипът е заснет в Тел Авив.\n\r\n\"Въобще не е лятно парчето. Усещам една меланхолия\", сподели изпълнителката в \"България сутрин\".\n\r\nПевицата разказа, че двамата с Guy са се запознали в социалните мрежи и спонтанно са решили да работят заедно.\n\r\nСпоред продуцента една от тайните на добрите колаборации между българи и румънци е, че стилът в музиката на двете държави доста се доближава под въздействието на Балканите. \n\r\n\"Още когато направихме песента, когато направих това звучене, имах цялостната визия за нея и как трябва да изглежда клипът. Тел Авив е най-подходящ. Гледката на стария град доста подхожда на стилистиката\", разказа Elberg пред \n                    \n                    \n                \n                \n                \n                \r\nСпоред него песента не е лятна, нито есенна, а звучи като за смяната на сезоните. \n\r\nПарчето вече се върти в България, Азербайджан, Турция и други държави.", "date": "2019.10.09", "title": "Martinna и румънски продуцент с обща песен \"You and I\""}
{"url": "https://www.dnes.bg/stranata/2019/10/09/shofior-zagina-na-miasto-sled-udar-v-dyrvo.425545", "text": "Възрастен мъж е загинал при пътно произшествие край луковитското село Дъбен, съобщават от областната дирекция на МВР в Ловеч.\r\n\r\nИнцидентът е станал във вторник около 12.00 часа на пътя между селата Дъбен и Торос. При управление на \"Фолксваген\", на ляв завой, мъжът загубил контрол над управлението на колата, която напуснала пътното платно и се блъснала в дърво. \r\n\r\nВ следствие на удара водачът е починал на място. По случая е образувано досъдебно производство.", "date": "2019.10.09", "title": "Шофьор загина на място след удар в дърво "}
{"url": "https://www.dnes.bg/sofia/2019/10/09/chetiri-plevenski-sela-s-hrom-i-nitrati-vyv-vodata.425549", "text": "Хром и нитрати над допустимите норми са открити при мониторинга на питейната вода на четири селища с централно водоснабдяване в Плевенско. Това съобщиха от Регионалната здравна инспекция /РЗИ/ в Плевен.\n\n\r\nДве водни проби от село Долни Вит са показали наличие на хром около два пъти и половина над допустимото по стандарта за качество на питейната вода. По две проби от селата Муселиево и Евлогиево също имат завишение на хром, но там то е малко над допустимото. В село Драгаш войвода при лабораторните изследвания на РЗИ е установено, че наличието на нитрати е високо. В едната проба то е два пъти над допустимото, а при другата - пет пъти.\n                    \n                    \n                \n                \n                \n                \r\nОт РЗИ са изследвани през последната седмица питейната вода на 6 населени места, като са взели 12 проби. Показателите на четири от тях са се оказали в рамките на утвърдения стандарт за качество, пише БТА. \n\r\nОт инспекцията уточняват, че при епидемиологичните проучвания на чревните инфекциозни заболявания не е доказана причинна връзка с питейната вода.", "date": "2019.10.09", "title": "Четири плевенски села с хром и нитрати във водата"}
{"url": "https://www.dnes.bg/index/2019/10/09/blagodarenie-na-novo-styklo-usmivkata-na-mona-liza-e-po-iasna.425530", "text": "Усмивката на \"Мона Лиза\" в Лувъра стана по-ясна, след като беше поставена зад ново, по-прозрачно бронирано стъкло, съобщи Ройтерс, цитиран от БТА\r\nКартината на Леонардо да Винчи е зад предпазно стъкло от 50-те години на миналия век, когато посетител я залива с киселина. Следват още няколко опита да бъде повредена.\r\nТехнологията за производство на бронирани стъкла значително се подобри и затова предишното стъкло, което беше на 15 години, беше сменено, каза Венсан Делиювен, куратор за италианското изкуство от 16-и век в Лувъра.\r\n\"Сега \"Мона Лиза\" е зад изключително прозрачно стъкло, което наистина оставя впечатление, че си много близо до картината\" - каза Делиювен.\r\n                \n                \n                На 24 октомври Лувърът открива изложба с творби на Леонардо по случай 500-годишнината от смъртта му. В нея ще бъдат представени 120 произведения - освен картини, ще има рисунки, скулптури и ръкописи, някои заети от европейски и американски галерии. \"Мона Лиза\" обаче ще остане на обичайното си място в крилото \"Денон\".", "date": "2019.10.09", "title": "Благодарение на ново стъкло – усмивката на Мона Лиза е по-ясна"}
{"url": "https://www.dnes.bg/stranata/2019/10/09/10-dushi-v-aresta-za-alo-izmami-pribrali-nad-300-bona.425558", "text": "Десет души са задържани при спецакция срещу организирана група за телефонни измами, съобщи зам-главният прокурор Иван Гешев. \n\r\n\r\nТе са арестувани за шест престъпления, извършени в периода декември 2018 - август 2019 г., за сумата от над 300 000 хил. лв. Осем от задържаните са били заловени на територията на град Ветово, а останалите двама са от други населени места в България.\r\n\r\nГешев каза, че това е третият случай през последните шест месеца срещу подобен вид престъпни групи. Той допълни, че Ветово е едно от местата с концентрация на хора, които се занимават с този вид престъпления.", "date": "2019.10.09", "title": "10 души в ареста за ало измами, прибрали над 300 бона "}
{"url": "https://www.dnes.bg/health/2019/10/09/prognoza-vseki-vtori-shte-e-s-nadnormeno-teglo-sled-5-godini.425554", "text": "Очаква се всеки втори да е с наднормено тегло след 5 години, в момента 40% от хората над 18 години в света са със затлъстяване, каза проф. Здравко Каменов, началник на Клиниката по ендокринология и болести на обмяната в Александровска болница.\r\nПо думите му проблемът е по-голям при жените, отколкото при мъжете, а България се нарежда на едно от първите места по показателите за наднормено тегло и затлъстяване. Сред българките 32 на сто са с наднормено тегло, посочи проф. Каменов.\r\nИндексът на телесна маса е обективен критерий, който показва дали човек страда от затлъстяване, но не само теглото е важно за определяне на това дали страда от наднормено тегло и затлъстяване, каза доц. Пламен Попиванов, началник на Отделението по клинична дензитометрия и костни метаболитни заболявания в същата болница.\r\n                    \n                    \n                \n                \n                \n                Лекарят обясни, че разпределението на килограмите в мускулна, костна, мастна тъкан и др. също е от съществено значение. Ако обиколката на талията при мъжете е над 102 см и над 88 см при жените, се приема, че има повишен риск от развитието на хронични заболявания.\r\nУсложненията, които може да настъпят вследствие на затлъстяването, са сънна апнея, дислипидемия, сърдечно-съдови заболявания, диабет тип 2, тумори, остеоартрит, депресия и др. Рискът от развитие на усложнения намалява значително, ако телесното тегло се редуцира поне с 5 на сто, каза още доц. Попиванов, цитиран от БТА.\r\nЗатлъстяването може да се коригира, но към болестта трябва да се подхожда мултифакторно, каза Наталия Темелкова, ендокринолог в Александровска болница.\r\nТерапията трябва да включва физически упражнения, промяна в начина на живот, в начина на хранене, а когато се налага, се включват медикаменти или бариатрична хирургия, обясни доц. Темелкова.\r\nЛекарят подчерта, че в страната ни има регистрирани три медикамента за намаляване на теглото. Няма универсална диета, каза още тя и уточни, че липсата на яйца и мляко в храненето на веганите крие рискове за в бъдеще. Четири-пет парченца френски сирена и чаша червено вино набавят нужното количество калории за деня, подчерта тя.\r\n ", "date": "2019.10.09", "title": "Прогноза: Всеки втори ще е с наднормено тегло след 5 години"}
{"url": "https://www.dnes.bg/index/2019/10/09/trudno-vi-e-da-izkarate-knijka-okazva-se-che-v-bylgariia-e-lesno.425520", "text": "В България да се сдобиеш със свидетелство за управление на автомобил не е много сложно - плащаш си за курс, изкарваш няколко часа кормуване, след това теоретичен  и практичен изпит, и след няколко дни отиваш щастлив да си вземеш документа от КАТ.\r\nНо в някои държави по света не е толкова лесно. Така например, в Австралия обучението продължава 4 години, в Германия ти е нужен кредит, а швейцарците задължително карат през зимата. Ето кои са някои от държавите, в които вземането на книжка не е лесна задача:\r\n. Обучението по практика е трудно за много курсисти. Те могат да шофират колата под надзора на инструктора, докато той не прецени, че кандидатът е напълно подготвен за изпита. Цената за курса на обучение е най-малко 1000 евро, но по-неспособните трябва да плащат за допълнителни часове. Много бъдещи шофьори плащат за обучението си с кредит.\n                \n                \n                \r\n. В тази страна със суров климат обучението през зимата е задължително. Там е един от най-трудните теоретични изпити, който отнема 45 мин. През това време курсистите трябва да отговорят на 70 въпроса. Важно е не само да отговорят правилно на всички, но и да го направят бързо.\r\n. Ако в тази азиатска държава курсистът не е проверил автомобила си преди практически изпит, не го допускат да го издържи. Освен това се взима предвид общото личностно състояние на бъдещия шофьор.  Недостатъчно сериозен човек зад волана означава липса на концентрация и неразбиране на опасностите от шофирането на автомобил.\n\r\n. Изискванията за изпита са близки до тези в Япония. Със съществената разлика, че в южноафриканската държава проблемът може да бъде решен \"в кулоарите\".\r\n. Това е страната с най-строги условия за получаване на книжка. Обучението отнема цели 4 години, като курсистът трябва да положи четири изпита - два теория и два практика. За самостоятелно управляване на МПС се издава един от следните сертификати: L (учащ се, курсист), P1, P2 и \"книжка за възрастни\". Всеки местен може да се запише на курс след навършване на 16 години. Преди да навърши 21 години обаче никой австралиец не може да получи последното ниво. Две години след като шофира с правата P2, той може да получи постоянна шофьорска книжка.\r\n\n\r\n \r\n \r\n ", "date": "2019.10.09", "title": "Трудно ви е да изкарате книжка? Оказва се, че в България е лесно! "}
{"url": "https://www.dnes.bg/politika/2019/10/09/kabinetyt-kaza-da-na-severna-makedoniia-za-es-no-kakvo-predstoi.425557", "text": "Правителството реши, че България подкрепя разширяването на ЕС със Северна Македония и Албания. \r\nЗа Северна Македония обаче ще има ясни условия, увери вицепремиерът и външен министър Екатерина Захариева. \n\r\n\"Изпълнението на духа и буквата на Договора ни за добросъседство със Северна Македония е важно условие, за да дадем подкрепата си за старт на преговорите за членство в ЕС\", каза тя.\n\n\n Освен това Северна Македония трябва да преустанови и да се въздържа от провеждането на политика, независимо под каква форма, на подкрепа и насърчаване на претенциите за признаване на македонско малцинство в България. \n                    \n                    \n                \n                \n                \n                \r\n\"Република Северна Македония безрезервно и срочно да приведе позицията си и действията в международните организации, например в Съвета на Европа, и форми, в съответствие с чл. 11 на Договора за добросъседство, като ясно декларира, че няма исторически и демографски основания да се търси малцинствен статут\", посочи Захариева. \n\r\nСред другите условия е Северна Македония да декларира с вербална нота до страните от ООН, че по отношение на езиковата клауза, се изпълнява договора с България е неговата цялост. \"Република Северна Македония трябва да премахне от табели и надписи върху паметници и паметни плочи, сгради текстове, насаждащи открито омраза към България\", отсече вицето.\n\r\nСъщо така ще трябва да задейства процес на реабилитация на жертвите на югославския комунистически репресивен режим, репресирани заради българското си самосъзнание.\n\r\n\"По отношение на Смесената мултидисциплинарна експертна комисия по исторически и образователни въпроси трябва да постигне конкретни резултати. Относно важни личности и събития в периода до 1944 година за общата ни история: Гоце Делчев, Илинденско-преображенското въстание, трябва да подмени информационни табели и други означения върху исторически монументи и паметници на културата. При отбелязване на събития и личности, където вече има постигнати договорености: политически фигури, представители на държавни институции трябва да се придържат към постигнатите договорености\", добави още Захариева. \n\r\nБългария настоява още да се преодолее говорът на омразата в публичното пространство, включително спрямо лица, които се определят като българи и са с българско самосъзнание. \n\r\n\"Разбира се ние не можем да настояваме това да се случи във всички медии, но в медиите, финансирани от държавни бюджет, това трябва да бъде преустановено\", каза още вицепремиерът. \n\r\nСтана ясно, че за нас е много важно правителството преди свикването на втората конференция, на която ще се отвори първата глава, ще настояваме за ясни ангажименти за останали общи за историята ни събития и личности. \n\r\n\"Също така ще настояваме за ясен график за промяна на учебните материали по \"История\", \"Български език\", \"География\". Ясен ангажимент за отразяване на постигнатите договорености не само в учебните материали, но и във всички финансирани от държавата документални филми и музеи\", посочи още Захариева. \r\nТя подчерта, че в цялата позиция има ясна етапност. \n\r\n\"За започване на преговорите условието беше подписването на договора и първи резултати от него\", припомни Захариева. \n\r\n\"Първа междуправителствена конференция, втора - хоризонтален критерий по всички глави и разбира се тогава, когато някога след много години се стигне до взимане на решени, България ще се съгласи за фактическото присъединяване на Република Северна Македония само, когато е изпълнила всички критерии по преговорните глави\", добави още вицепремиерът, цитирана от \"Фокус\".\n\r\nДругият вицепремиер Красимир Каракачанов увери, че скоростта на преговорите със Северна Македония зависи от тяхната политическа воля да бъдат честни, а не да се опитват да ни разиграват, както го правеха в последните две години. \n\r\n \"България няма да спре сега Македония за започване на преговори, но преди реалното започване на преговорите има няколко етапа: първа, втора междуправителствена конференция. Затова много ясно в българската позиция е записано, че преди насрочването на първата междуправителствена конференция Македония трябва да изпълни следните условия и това ще зависи дали такава междуправителствена конференция ще бъде насрочена и кога, преди втората междуправителствена конференция има друг пакет от условия, който те трябва да спазят и изпълнят\", добави още той. \n\r\nСпоред  него резултатите от съвместната комисия със Северна Македония не могат да бъдат сурогат между истината и политическата им пропаганда, а трябва да бъдат ясно и точно отчетени. \n\r\nОт думите му стана ясно, че едно от условията, които България поставя пред Северна Македония, е завършване на работата на междуправителствената историческа комисия. \n\r\n\"За нас това означава не опит да се търси някакъв компромис между историческите факти и истина и \"измислиците, които те са си наложили през последните 50 - 60 години. Те си представят, че от една страна са историческите факти, а от друга политическите факти или измислени аргументи. И нещо средно да се направи. Не, историята не може да бъде компромис\", добави още той.", "date": "2019.10.09", "title": "Кабинетът каза \"Да\" на Северна Македония за ЕС, но какво предстои?"}
{"url": "https://www.dnes.bg/muzika/2019/10/09/duet-maniia-praznuva-iubilei-20-godini-na-muzikalnata-scena.425527", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Песните на Дани и Юлия от дует \"Мания\" продължават да звучат вече 20 години.\n\r\n\"20 години - нито е малко, нито е много, но в крайна сметка не сме ги усетили. Трябва голяма дисциплина, да бъдем сериозни. Много ни помага, че сме сестри. От малки сме неразделни, това само ни води напред. Цял живот се чувстваме като близначки. Много ни е силна връзката\", споделиха певиците пред репортер на  по време на една от репетициите си. \n\r\n\"Мания\" ще отбележи годишнината си със специален концерт, който ще се състои утре от 20.00 часа в столичния Music Jam Club. Група \"Акага\" също ще вземат участие в юбилейното събитие. \r\n                    \n                    \n                \n                \n                \n                Присъстващите на концерта ще чуят още уникални изпълнения на гайда и тъпан, ще чуят на живо и Орлин Палов. А Дани и Юлия са подготвили още изненадани за почитателите си.\n\r\nДвете признаха в \"България сутрин\", че спорят за дребни неща, но бързо им минава. По думите им Юлия е организираната, а Дани е хаотичният артист в дуета.\n\r\n\"Не залагаме само на пеенето, ще има и хореография\", подчертаха сестрите по повод голямото събитие.", "date": "2019.10.09", "title": "Дует \"Мания\" празнува юбилей - 20 години на музикалната сцена"}
{"url": "https://www.dnes.bg/obrazovanie/2019/10/09/panika-sred-romite-i-v-pazardjik-ne-puskat-decata-na-uchilishte.425563", "text": "Мълвата за отнемане на деца от училище достигна и Пазарджишко. Засегнати са две учебни заведения в Пещера и училището в ромския квартал на град Пазарджик. Част от децата отсъстват от учебните занятия, съобщи БНР.\n\r\nСигналът за отнемането на деца от училище е тръгнал в Пещера от вчера, но паниката сред родителите бързо е овладяна, каза началникът на образованието към община Пещера Диана Балканджийска. \n\n Някои казват, че от Facebook са видели нещо, други казват, че някой е дошъл да им каже, но за съжаление, не можахме да разберем\", посочи тя.\n\r\nСлухът е засегнал и голямото училище в пазарджишката ромска махала \"Кирил и Методий“.\n                    \n                    \n                \n                \n                \n                \r\n\"Дойдоха две майки и казаха: \"Господин Чавдаров, носи се слух, че две деца са откраднати и дойдоха може би десетина майки. Слухът се носи в най-крайната точка на квартала, така наречената Токай махала, там, където са най-бедни и неуки“, обясни директорът Веселин Чавдаров.\n\r\nЧаст от родителите споделиха, че някои от хората в квартала са получили клип, на който се вижда как деца се отнемат от социални служители и че това ще стане и в Пазарджик.\n\r\n\"Самата аз видях по телефона, че ги дърпат децата. Страх ни е\", каза майка на ученик.\n\r\nОт полицията в Пазарджик съобщиха, че търсят източника на слуха, но резултатите ще бъдат оповестени, след като премиерът бъде запознат.\n\r\nМедиатори работят на терен в ромските махали. Полицията разследва разпространяването на слуховете.\r\n ", "date": "2019.10.09", "title": "Паника сред ромите и в Пазарджик, не пускат децата на училище "}
{"url": "https://www.dnes.bg/sofia/2019/10/09/raion-studentski-shte-ima-novi-2-uchilishta-i-2-detski-gradini.425552", "text": "\"Планираме да изградим две нови училища на територията на район \"Студентски\". Едно в кв. \"Малинова долина\" и едно в Студентски град\"\", каза кандидатът за кмет на София Йорданка Фандъкова на среща с учители, лекари и медицински специалисти от район \"Студентски\", съобщава БТА.\n\n\r\n\n\r\n\"Изграждаме още две нови сгради на детски градини и санираме сградите на 55 СУ \"Петко Каравелов\" и 8 СУ \"Васил Левски\". Дворовете на училищата също ще бъдат реновирани и с нови спортни площадки\", каза Фандъкова.\n                    \n                    \n                \n                \n                \n                \r\nКандидатът за районен кмет Димитър Дилчев работи заедно с висшите училища за обособяването на студентски кампуси с контролиран достъп и обособяване на места за отдих, обучение и спорт на студентите. През следващата есен ще бъде реализиран първият студентски кампус.\n\r\n\"За мен е изключително важна подкрепата за учителите и медицинските сестри, които работят в училищата и детски градини. Преди три години се преборихме да започне най-знаковата и мащабна реформата в образованието именно с инвестициите в хората. Повишението на учителските заплатие гарантирано в бюджета на държавата\", каза Фандъкова.\n\r\n\"Длъжници сме на медицинските сестри, които работят заедно с учителите и помощник-възпитателите в училищата и детските ясли. Подписах споразумение със КНСБ и поех ангажимент да достигнем договорените суми в колективния трудов договор\",обясни Фандъкова.", "date": "2019.10.09", "title": "Район \"Студентски\" ще има нови 2 училища и 2 детски градини "}
{"url": "https://www.dnes.bg/eu/2019/10/09/namaliavat-broia-na-deputatite-v-italiia-shte-pestiat.425505", "text": "Италианският парламент даде одобрението си броят на депутатите да бъде намален. Основен радетел за тази реформа бе управляващото Движение \"Пет звезди\", предаде Асошиейтед прес.\r\n\r\nРеформата, приета с 553 гласа за срещу 14 против, предвижда броят на депутатите да бъде намален с почти една трета, от 945 на 600. \r\n\r\nТова беше едно от знаковите обещания в програмата на ДПЗ, което през август състави нелека управляваща коалиция с левоцентристката Демократическа партия.\r\n\r\nДПЗ винаги е обещавало да се бори срещу разхищението на средства и казва, че съкращаването на броя на народните представители ще осигури спестени разходи в размер на 300 000 евро на ден, пише БТА.\r\n\r\nИталия е втора по брой на депутатите в Европа след Обединеното кралство. Те са 630 в долната камара и 315 в Сената. \r\n\r\n ", "date": "2019.10.09", "title": "Намаляват броя на депутатите в Италия, ще пестят"}
{"url": "https://www.dnes.bg/obshtestvo/2019/10/09/izdirvat-570-000-dlyjnici-koito-ne-plashtat-navreme.425506", "text": "Мъж под 30 години, зодия Рак, със средно или висше образование е профилът на средния длъжник у нас. Това показва проучване на Асоциацията на колекторските агенции в България.\n\r\nНай-много длъжници има в градовете Благоевград и Варна.\n\r\nКолекторски фирми търсят 570 хиляди длъжници у нас, пише „Труд“. Общата сума, която те дължат, е в размер на 464,3 милиона лева. Това е обемът на възложените на фирмите за събиране вземания за първите шест месеца на тази година. \n\r\nРазмерът им все пак намалява, като за същия период на миналата година те са били 743,9 милиона лева, а длъжниците са били 636 хиляди, показват още данните на асоциацията.\n\r\nОсновната причина за спада в задлъжнялостта на населението е устойчивото подобряване на макроикономическата среда. Потребителите са по-платежоспособни, по-сигурни в доходите си и се стремят да погасяват задълженията си навреме, обясни данните Райна Миткова, председател на АКАБГ.\n                    \n                    \n                \n                \n                \n                \r\nПо думите й не е за пренебрегване и друг факт – финансовата култура на българите се подобрява, макар и постепенно. Те все повече разбират, че неплащането на дължимото носи единствено негативи за тях, което ги кара да бъдат по-стриктни и съответно да запазят доброто си кредитно досие, допълни тя.\n\r\nСредният размер на дълга на потребителите, който миналата година надхвърли психологическата граница от 1000 лева и достигна 1 162 лева, през първото полугодие на 2019 г. отново слиза в по-ниския диапазон и се равнява на 815 лева.\n\r\nМеждуфирмената задлъжнялост намалява, показва още изследването на Асоциацията на колекторските агенции в България.\n\r\n77% от издадените фактури у нас се плащат навреме през настоящата година, при 76% през миналата. Българските компании демонстрират най-добрите показатели по редовност на плащанията от 6 години насам. Подобна е и ситуацията в Европа, където по-голям процент от фактурите се плащат навреме през 2019 г. в сравнение с предходната 2018 г.\n\r\nБез сериозно изменение остава разпределението на кредиторите по сектори, показват още данните на асоциацията. Делът на банките остава най-съществен, макар да бележи понижение с около 5% спрямо същия период на 2018 година. Телекомите растат от 15% на 17%, докато възложените задължения по застрахователни продукти намаляват с 3 процентни пункта.\n\r\nМалък ръст се наблюдава при задълженията за комунални услуги – от едва 1% за първото полугодие на 2018 г. до 5% през настоящия отчетен период.\n\r\nОт 18% на 20% растат възложените за събиране бързи кредити.\n\r\nНов ръст, този път двоен – от 584,6 млн. на 1,180 млрд. лева отчитат от АКАБГ в обема на изкупения дълг у нас. Според асоциацията това се дължи на няколко сделки с банкови институции, които са продали пакети със сериозен обем в рамките на периода. И извън частните случаи активността при продажбата на задължения е висока.\r\n ", "date": "2019.10.09", "title": " Издирват 570 000 длъжници, които не плащат навреме"}
{"url": "https://www.dnes.bg/kino/2019/10/09/jokera-nai-gledaniiat-film-u-nas.425507", "text": "Награденият със \"Златен лъв\" от тазгодишния венециански фестивал \"Жокера\" привлече най-много зрители в киносалоните у нас, сочат обобщените данни. Премиерният уикенд за героя на \"DC Comics\", който от провалил се комедиант си проправя път към престъпния свят на Готъм сити, е бил гледан от 26 150 зрители и има 261 870 лева приходи.\n\r\nНа втора позиция е анимацията \"Загубеният Йети\" за малкия герой, който от Шанхай трябва да пропътува пътя до Хималаите. Бебето Йети и приключенията му с тийнейджърката Йи са гледани вече от 26 712 зрители и има 256 950 лева приходи за десетте дни у нас.\n\r\nНа трето място в топ 10 е бразилският научно-фантастичен филм \"Към звездите\". Историята, която ни води от Земята през Луната и Марс до края на Слънчевата система, с Брад Пит и Томи Лий Джоунс е с вече 29 619 зрители и има 303 981 лева приходи за трите седмици на екраните у нас.\n                    \n                    \n                \n                \n                \n                \r\nЧетвърто място е за втората премиера от миналия уикенд - \"Г-н Беля\". Анимационната история за едноименното куче, което от луксозния живот се пренася на улицата, е гледана от 4 589 зрители и има 45 953 лева приходи за първите три дни у нас.\n\r\nНа пето място е \"Да свалиш Уолстрийт\" - създаден по история от списание \"Ню Йорк\", описана от журналистката Джесика Преслър преди четири години. Черната комедия с Констънс Ву, Дженифър Лопес, Джулия Стайлс, Карди Би, Лизо и други, превъплътили се в стриптийзьорки преди и по време на икономическата криза в САЩ, е гледана от 33 388 зрители и има 303 362 лева приходи за трите седмици у нас.\n\r\nШесто място е за анимацията \"Angry Birds: Филмът 2\". Популярната и благодарение на силната кампания в супермаркетите история за Ред и неговите стари и нови приятели - прасетата, с които се съюзява, за да се справи с орлите от ледения остров, е вече седем седмици на екраните у нас и за това време са я гледали 70 940 зрители и има 652 337 лева приходи.\n\r\nСедмо място е за екшъна \"Рамбо: Последна кръв\", който изобилства от пейзажи от България, освен от Испания. Финалът на киноисторията по романа на Дейвид Морел, по който е заснет и първият филм от 1972 г., който този път е с местоположение САЩ и Мексико, е гледан от 13 960 зрители и има 125 795 лева приходи за трите седмици у нас.\n\r\nНа осмо място е \"То: част втора\", продължение на първия филм отпреди две години по книгата на Стивън Кинг. Историята, която продължава 27 години след първата среща на \"загубеняците\" със злокобният клоун Пениуайз, е вече пета седмица на екраните у нас и за това време е гледана от 64 031 зрители и има 580 131 лева приходи.\n\r\nДевето място е за филма на Куентин Тарантино \"Имало едно време... в Холивуд\". Два месеца след премиерата му у нас погледът към края на 60-те в меката на киното, възхода на телевизията, на спагети-уестърните и хипи-движението е видян от 82 642 зрители и има 789 001 лева приходи.\n\r\nАнимацията \"Цар Лъв\" е на десета позиция в римейка на класиката от началото на 90-те. Познатата и обичана история за Симба, Тимон, Пумба, Нала и пътят им през джунглата, както и познатото \"Хакуна матата\" кредо, е гледана от 290 648 зрители и има 2 871 110 лева приходи за трите месеца у нас. \r\n \r\n/БТА/\n\r\n ", "date": "2019.10.09", "title": "\"Жокера\" най-гледаният филм у нас"}
{"url": "https://www.dnes.bg/politika/2019/10/09/bylgariia-49-a-v-sveta-po-konkurentosposobnost.425508", "text": "България се изкачва две позиции по-нагоре, до 49-то място, в световната класация по конкурентоспособност от общо 141 изследвани държави. Това пише в новия Доклад за глобалната конкурентоспособност /Издание 2019 година/ на Световния икономически форум, съобщава Центърът за икономическо развитие /ЦИР/, партньор в България на Световния икономически форум. България е включена в класацията за първи път през 1999 година. Докладът се публикува редовно от 1979 година.\n\r\nМетодологията включва общо 98 показателя, обединени в 12 групи фактори. Всеки показател е оценен по скала от 0 до 100. Първите три страни в тазгодишната класация са Сингапур, САЩ и Хонконг. От държавите членки на ЕС най-близо до тях е Нидерландия и тя заема четвърто място.\n                    \n                    \n                \n                \n                \n                \r\nОсновните фактори на конкурентоспособността са: Институции, Инфраструктура, Информационни и комуникационни технологии, Макроикономическа стабилност, Човешко здраве, Умения, Продуктови пазари, Пазар на труда, Финансова система, Размер на пазара, Динамика на бизнеса и Способност за иновации, посочва БТА.\n\r\nСравнително близо до България са Естония /31-во място/, Чехия /32-ро място/, Словения /35-то място/, Полша /37-мо място/, Литва /39-то място/, Латвия /41-во място/, Словакия /42-ро място/, Унгария /47-мо място/ и Румъния /51-во място/. Страни като Гърция, Турция, Сърбия, Македония са по-назад в класацията.\n\r\nНай-доброто класиране на България е при фактора \"Внедряване на информационни и комуникационни технологии\" - 30-то място от 141. Следват \"Пазар на труда\" - 40-то място, и \"Макроикономическата стабилност\" - 43-то място. Относително добро е и класирането за \"Способност за иновации\" - 48-мо място, но общата оценка по този фактор е много ниска /45 от 100/.\n\r\nНа другия полюс са осемдесет и първото място по фактора \"Човешко здраве\" и седемдесет и третото място за \"Финансова система\". Не са особено високи и оценките за \"Размер на пазара\", \"Динамика на бизнеса\" и \"Продуктови пазари\". На тях съответстват и по-задни места в класацията. Значително подобрение има по фактора \"Инфраструктура\".\n\r\nВ показателя \"Защитата на правата на собственост и интелектуалната собственост\" сме на 101-во място, при \"Организираната престъпност\" - 111-то място. Твърде ниски са и оценките на България за ефективността на показателите съдебна система, надеждност на системата на полицията и на регулирането на икономиката.\n\r\nМакар и да отбелязва сериозно подобрение на редица показатели, трудности и проблеми изпитва и пазарът на труда. По показателя \"Лесно наемане на квалифицирани работници\" България е на 116-то място, \"Качество на професионалното обучение\" - 92-ро място,\"Умения на завършващите образование\" - 87-мо място.\n\r\nЗа фактора \"Инфраструктура\" България заема 56-място, което е относително благоприятна оценка. В същото време по показателя \"Качество на пътищата\" тя е на 102-ро място.\n\r\nИзводите от тазгодишния Доклад за глобалната конкурентоспособност подчертават значението на Четвъртата индустриална революция и включването на държавите в тези процеси. Това се очертава и като следващото глобално разделение - дигиталната пропаст между държавите с висок иновационен потенциал и тези, които ще останат встрани от дигитализацията. Все повече конкурентоспособността на икономиките ще зависи от промените, свързани с Четвъртата индустриална революция. В тази област България се представя повече от добре по всички показатели в обхвата на фактора \"Информационни и комуникационни технологии\" и по показателя \"Дигитални умения на активното население\", посочват експертите на Центъра за икономическо развитие.\n\r\nОт първостепенна важност е и качеството и ефективното функциониране на институциите. А България е класирана чак на 97-мо място по способността на правителството да гарантира устойчивост на политиките, пише в анализа. \n\r\n ", "date": "2019.10.09", "title": "България 49-а в света по конкурентоспособност"}
{"url": "https://www.dnes.bg/index/2019/10/09/receptata-dnes-pileshki-giuvech-s-chesyn.425408", "text": ":\r\n6-7 пилешки подбедрици или пилешко месо по ваш избор\r\n4 моркова\r\n1 голяма глава лук\r\n6 скилидки чесън\r\n1 и 1/2 кг картофи\r\n1 л пилешки бульон\r\n1 с.л. брашно\r\nсол, черен пипер на вкус\r\n2-3 листа сушен дафинов лист\r\n \r\n:\r\n \r\nОбезкостете месото и го нарежете на по-малки парчета като за манджа. По желание може предварително да го сварите и така ще може да ползвате и бульона от него. В добре загрята дълбока тенджера сложете мазнината и запържете месото до златисто от всички страни (около 6 мин). Отделете го в чиния и в същата тенджера прибавете нарязаните лук, моркови, чесън. След около 6-7 минути върнете месото при зеленчуците и добавете нарязаните картофи, подправките. В чаша сипете малко от бульона и го разбийте с малко брашно. Добавете го заедно с останалите в тенджерата. Гответе гювеча до готовност на месото и картофите.\r\n\r\n", "date": "2019.10.09", "title": "Рецептата Dnes: Пилешки гювеч с чесън"}
{"url": "https://www.dnes.bg/video-prognoza/2019/10/09/priiatna-esen-slynchevo-i-toplo-vreme-v-sledvashtite-dni.425509", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nДенят започна с ниски температури, но по-късно се очаква времето да бъде слънчево над цялата страна. \n\r\nВ сутрешните часове на места в низините и около реките на Южна България ще има ниски облаци и намалена видимост в някои райони. Ще духа слаб югозападен вятър. \n\r\nМаксималните температури ще са сравнително високи - от 18 до 23 градуса,\n\r\nНад планините времето ще бъде предимно слънчево. Вятърът ще бъде от югозапад, по-силен по високите била и върхове. Бързо ще се затопля. Температурата на височина 2500 м. ще достига 6 градуса, а на 1500 метра - 12.\n                \n                \n                \r\nВ четвъртък на фона на слънчево време затоплянето ще продължи. Следобед над Западна България ще се заоблачи и на места около планините за кратко ще превали. \n\r\nВ петък от северозапад на югоизток ще прониква с 3-4 градуса по-хладен въздух. Ще има временни заоблачавания и на места в северните и планинските райони ще превали слаб дъжд.", "date": "2019.10.09", "title": "Приятна есен: Слънчево и топло време в следващите дни"}
{"url": "https://www.dnes.bg/index/2019/10/09/do-posledno-bylgariia-ostava-v-bitkata-za-zavoda-na-folksvagen.425512", "text": "Въпреки основаването на дъщерно дружество на \"Фолксваген\" в Турция, което се счита за допълнителна стъпка към изграждането на завод на VW, България продължава да се бори за фабриката на производителя на автомобили със седалище във Волфсбург, . \n\r\n\"Ако не успеем с привличането на завода на VW, ще предлагаме парцел за производството на батерии или софтуер\", пояснява в интервю за германския икономически всекидневник Handelsblatt Росен Плевнелиев, бивш президент и почетен председател на \"Автомобилен клъстер България\".\"Надяваме се да влезем в бизнеса с \"Фолксваген\" с допълнителен завод за доставчици. Това е балансът според нас“, пояснява той.\n\n\n\nПлевнелиев посочва, че германските компании SAP, Bosch и Mercedes-Benz вече разработват свои продукти в най-бедната страна от ЕС. \n                \n                \n                \r\n\"Стигнахме много далеч с \"Фолксваген\". Не трябва да бъде така, че победителката Турция да получава всичко, а губещата България - нищо\", казва бившият държавен глава.\n\r\nДори ако все още няма резолюция на надзорния съвет на най-големия производител на автомобили в света, то от месеци се очертава решение в полза на Турция. \n\r\n\"В момента сме в последните етапи на преговорите с Турция и вземането на решение\", заявява говорител на VW пред германската медия.\n\r\nВ новия завод в Маниса близо до западния турски пристанищен град Измир, освен всичко друго, предстои да бъдат произвеждани новите модели Passat и Skoda Superb. VW възнамерява да инвестира около 1 млрд. евро в завода. С планираните 4000 служители от 2022 г. годишно трябва да бъдат произвеждани 300 000 автомобила. \"Фолксваген\" вече е създала филиал в Маниса за тази цел с капитал от около 150 млн. евро.\n\r\nМеждувременно очертаващото се решение за местоположението на завода в полза на Турция разочарова не само България, но и Балканите с общо 80 милиона жители. Страните от Югоизточна Европа спешно се нуждаят от работни места в промишлеността и технологиите, за да сложат край на по-нататъшната емиграция на младите и квалифицирани жители.\n\r\n\"На Балканите разочарованието от VW е голямо\", казва Плевнелиев пред Handelsblatt. \"Страните обръщат голямо внимание на това къде отиват инвестициите. От време на време западноевропейските политици критикуват липсата на върховенство на закона на Балканите. Но при инвестиционните решения като това на VW за Турция в крайна сметка роля имат само парите, а не и спазването на закона\", казва още Плевнелиев, който до 2017 г. беше държавен глава на България.\n\r\n\"Това отслабва позициите на германските политици с исканията им за повече върховенство на закона в балканските страни\", убеден е той. „Ердоган не спазва европейските правила. Хиляди са в затворите. А сега той е на практика подкрепен с милиардна инвестиция от Германия“.\n\r\nПроизводителният директор на VW Андреас Тостман защищава обаче решението срещу критиците: \"Очакваме да успеем да отговорим на нашите стандарти в Турция, както по отношение на качеството на продуктите, участието на служителите в решенията и зачитането на правата на човека в областите, на които можем пряко да повлияем\", заяви Тостман през миналата седмица. Кога ще бъде решаващото заседание на надзорния съвет на \"Фолксваген\", засега не е ясно. Очаква се сделка с Турция да бъде постигната през октомври.\n\r\n", "date": "2019.10.09", "title": "До последно: България остава в битката за завода на \"Фолксваген\""}
{"url": "https://www.dnes.bg/sofia/2019/10/09/eskeip-staia-no-v-grada-kak-ni-predizvikva-tymniia-prokobnik.425510", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nАко искате да изживеете силни емоции и да тествате своя интелект и интуиция, то ескейп стаите са подходящо приключение за вас. Те стават все по-популярни, като само в София те са десетки.\r\nСред тях има всякакви видове – от главоблъсканици, предизвикващи логиката ни, до игри със сюжети, пресъздаващи филми на ужасите.\n\r\nОтскоро ескейп стаите имат и нови вариации, под формата на градски куестове. Една от тях е играта,  наречена \"Тъмния прокобник\" , която е дело на Драгомир Вецев.\n\r\nВ нея могат да участват отбори от четирима човека, а загадките, съставящи цяла история, са над 20 на брой. Правилният отговор на всяка води към следващата, а теренът, на който се провежда играта, са централни софийски локации. \n                    \n                    \n                \n                \n                \n                \r\n\"Събират се четирима души на уговореното място и там получават плик. В него има загадка, която ще ги отведе до едно място, там получават нов плик с нова загадка и така се движи играта. Всички локации са на пешеходно разстояние. Ще отнеме не повече от 4 часа за всеки отбор\", обясни идеята на играта Драгомир Вецев.\n\r\n", "date": "2019.10.09", "title": "Ескейп стая, но в града: Как ни предизвиква \"Тъмния прокобник\"?"}
{"url": "https://www.dnes.bg/obshtestvo/2019/10/09/romi-v-panika-zaradi-decata-koi-si-igrae-sys-strahovete-im.425511", "text": "Обстановката в Сливен и района вече се успокоява и повечето деца са на училище, след като анонимен слух в последните дни накара стотици родителите в истерия да приберат децата си от час, защото можело да им бъдат отнети. Засегнати бяха и учебни заведения в Карнобат, Сунгурларе, Ямбол, Асеновград и др. \n\n\nТочният автор на сливенската афера, която вчера премиерът Бойко Борисов сравни с тази от Костинброд, остана неназован. Организираната провокация започна в социалните мрежи. \n\r\nЧовек като поиграе със страха на хората, взема превес в емоционално отношение. Базират се на голи неистини, някой казал нещо... и те на база на това направиха истерия. В махалите единствената социална дейност е през Протестантската църква. Самите деятели казват например, че ваксината е против Бога и оттам идва невежеството и канала за дезинформация, каза в ефира на \"България сутрин\" Христо Николов, който е председател на фондация ''Саворе''.\n                    \n                    \n                \n                \n                \n                \r\n\"Процесите са много странни, в социалните мрежи сега на всеки 10 информации - 9 са фалшиви. Няма по-сигурно място от едно българско училище - има охрана, хора, които се грижат за храната, топлото\", , бивш зам.-министър на образованието и директор на 119 СУ.  \n\r\nПо думите му няма от какво да се страхуват хората, защото у нас няма Стратегия за детето. Не било и проблем, че болшинството от хората нямат брак. А според него службите, когато имало дезинформация, трябвало да си вършат работата.  \n\r\n\"Ситуацията, която наблюдаваме в някои ромски квартали, е провокация. За съжаление нямам данни кой е автор на провокацията\", каза адвокат Виктор Костов.", "date": "2019.10.09", "title": "Роми в паника заради децата: Кой си играе със страховете им?"}
{"url": "https://www.dnes.bg/notifikacii/2019/10/09/deivid-hydylstoun-specheli-olimpiiska-kvota-za-bylgariia.425513", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        България с олимпийска квота в спортната гимнастика. Спечели я Дейвид Хъдълстоун, който изигра без грешка шестте си съчетания на Световното първенство в Щутгарт, съобщава  \n\r\n\r\nВъпреки че е само на 19 години, Хъдълстоун неслучайно е сравняван с величието в спортната гимнастика Йордан Йовчев. \r\n\r\n\"Много работа, много болка и сълзи, много старание и много мотивация\", разкри тайната на успеха младият спортист.\r\n\r\nМайка му е българка, а баща му е американец. Дейвид е роден в Холандия, но започва спортната си кариера на Каймановите острови.\r\n\r\n\"Харесвам си и обичам България. Семейството ми е в Щатите, но България ми е най-много на сърце\", откровен е Дейвид.", "date": "2019.10.09", "title": "Дейвид Хъдълстоун спечели олимпийска квота за България "}
{"url": "https://www.dnes.bg/mestni-izbori-19/2019/10/09/ako-stane-kmet-siderov-shte-kani-obrazovani-romi-vyv-vlastta.425515", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \"На тези избори \"Атака\" ще вдигне резултата си спрямо 2015 година, ще има завръщане на политическата сцена\", заяви кандидатът за кмет на София и лидер на партията Волен Сидеров в \"България сутрин\". \n\n\r\n\n\r\nТой коментира истерията в Сливен, предизвикана от фалшив сигнал за отнемане на деца от семействата им.\n\r\n\"Не смятам, че има основание да се предизвиква паника и че някой застрашава децата на тези семейства. Знам, че има силно присъствие на евангелистката църква при ромското население. Познавам някои от пасторите, не мисля, че това са хора, които ще пускат фалшиви новини\", заяви Сидеров.\n                    \n                    \n                \n                \n                \n                \r\nСпоред него ромското население е капсулирано отдавна и то по изкуствен начин.\n\r\n\"Напреженията в ромското население са постоянен проблем. То трябва да излезе от тази капсула. Ще поканя образовани хора от ромския етнос да застанат в общинската администрация и те да се грижат техните събратя да излязат от затвореното пространство\", заяви лидерът на \"Атака\". По думите му истерията в Сливен е насочена срещу властта. \n\r\nКандидатът за кмет на София коментира предстоящите избори и неговата програма за управление на столицата.\n\r\n\"Аз прелагам истинска смяна на модела на управление, тъй като огромните пари, които се дават за чистота и ремонти, отиват в частни фирми, а това може да се върши от общински фирми. Контролът да бъде по-добър, регламентът - по-ясен, отговорността - по-ясна\", .\n\r\nЕдна от първите точки в програмата му е спирането на гей парада в столицата.\n\r\n\"На тези зрелища не им е мястото в центъра на София. Не става дума за хомофобия. Става дума за демонстрация на нещо, което дразни основната част на населението и промива мозъците на подрастващите\", коментира политикът.\n\r\nЛидерът на \"Атака\" коментира и нашумелия скандал между него и БНТ. Част от министрите определиха поведението му като неприемливо и недопустимо.\n\r\n\"Всички, които се изказаха по повод това мое участие, не са го гледали цялото предаване. Трябва да съжалява ръководството на телевизия, което вкара жандармерия в студио все едно става държавен преврат\", категоричен бе Сидеров.\n\r\nПо думите му скандалите относно неговата личност са били медийно украсени, а той не е правил нищо престъпно.", "date": "2019.10.09", "title": "Ако стане кмет: Сидеров ще кани образовани роми във властта "}
{"url": "https://www.dnes.bg/crime/2019/10/09/razbiha-grupa-za-telefonni-izmami-vyv-vetovo.425514", "text": "Специализирана полицейска операция се провежда във Ветово, съобщиха от пресцентъра на Прокуратурата на Република България. \r\n\r\nОт там уточняват, че е разбита група за телефонни измами. \r\n\r\nРаботата по случая продължава, като по-късно през деня пред полицейското управление във Ветово заместник главният прокурор Иван Гешев и главният секретар на МВР Ивайло Иванов ще направят изявление.", "date": "2019.10.09", "title": "Разбиха група за телефонни измами във Ветово"}
{"url": "https://www.dnes.bg/notifikacii/2019/10/09/rusiia-slaga-svryhmoshtni-radari-po-iujnite-si-granici.425518", "text": "Русия ще подсили отбраната на южните си региони със свръхмощни радари. Това ще е ответна мярка срещу разполагането на американски системи за противоракетна отбрана (ПРО) в Румъния, пише \"Известия\".\n\r\nТака нареченият район за ПРО, създаден от САЩ в Румъния, за да защити Европа от \"иранската заплаха\", е красива легенда с цел да се прикрие разполагането на нападателни средства, цитира вестникът мнение на руския военен експерт генерал-полковник Леонид Ивашов.\nПолуостров Крим и Южна Русия ще бъдат защитени със свръхмощни радиолокатори с далечен обсег \"Ниобий-СВ\". Според източници на \"Известия\" в руското министерство на отбраната поделения от Южния военен окръг на страната ще получат такива \"ловци на стелтове\" още до края на годината. Тези станции лесно откриват не само обикновени летателни апарати, но също така самолети, маскирани чрез стелт технологии, дори хиперзвукови и крилати ракети, обяснява всекидневникът.\n                \n                \n                \r\nПоявата на подобни радари в руските войски сериозно ще засили радиолокационния контрол над въздушното пространство откъм юг. Задача, която става особено актуална след разпадането на Договора за ликвидиране на ракетите със среден и малък обсег, смятат експерти на изданието.\n\r\nНяколко радара \"Ниобий-СВ\", разположени в Крим, ще могат да контролират цялото Черно море, посочва генерал-лейтенант Александър Лузан, главен инженер на войските за ПВО в сухопътните сили на Русия.\n\r\nМетровият диапазон, в който работят локаторите, дава възможност да откриват примерно бомбардировачи Б-2 Спирит и най-новите американски изтребители Ф-22 Раптор и Ф-35 Лайтнинг-2. Освен това ги прави неуязвими за противорадарни ракети от рода на AGM-88 HARM.\n\r\nСнабдени със защита от смущения, радарите \"виждат\" дори трудни цели на разстояние 300 км и следят до 300 цели едновременно. Освен това са мобилни - монтирани на високопроходими камиони \"КамАЗ\", и може за броени минути да се прехвърлят на друго място, тъй че \"ще е крайно трудно да бъдат унищожени\", уверява генерал Лузан.", "date": "2019.10.09", "title": "Русия слага свръхмощни радари по южните си граници"}
{"url": "https://www.dnes.bg/balkani/2019/10/09/bylgari-bedstvat-v-bodrum-hotelyt-im-e-navodnen.425517", "text": "Българи се оказаха в окото на буря в турския курорт Бодрум. Приземният етаж на хотел буквално е бил потопен под вода. Наложила се е евакуация. След това туристите са преместени в друг хотел. Стаите там обаче били пропити от мухъл и влага. Имало е и хлебарки, съобщава Нова тв.\n\r\n„През нощта валя пороен дъжд. Комплексът наистина е голям. Бяхме настанени не в самия хотел, а в малки къщи, които се намират отстрани. Когато отидохме към централния ресторант, видяхме, че има щети. По обяд заваля за трети път. Сградата е построена на склон и водата просто се изливаше като водопад. Туристите се бяха събрали във фоайето. Малко по-късно започна евакуация. Никой обаче не ни информира за нея. Разбрахме случайно. Казаха ни, че ще ни настанят в друг хотел. Мястото обаче беше ужасно. Сега отново сме в стария хотел. Сами поехме риска да се върнем”, разказа потърпевшият Георги Маринов.\n                    \n                    \n                \n                \n                \n                \r\n\"Положението в този район на Бодрум беше бедствено. Имало е и жертви. В рамките на 3 часа нашите партньори от турския курорт успяха да евакуират всички. Съжаляваме, че туристите трябваше да бъдат преместени в не толкова хубави хотели, но по-важното беше да няма инциденти. Ще преговаряме българите да получат обезщетение”, заяви директорът на туристическа агенция Яна Хитова.", "date": "2019.10.09", "title": "Българи бедстват в Бодрум, хотелът им е наводнен  "}
{"url": "https://www.dnes.bg/stranata/2019/10/09/lovniiat-sezon-otstreliaha-nad-40-divi-praseta-v-pernishko.425516", "text": "В Пернишка област са отстреляни над 40 диви прасета от началото на ловния сезон на местен дребен и едър дивеч, съобщиха от областната администрация.\r\nПробите от труповете на животните се предават в сборен пункт на Държавно горско стопанство \"Радомир\", откъдето се транспортират за изследване в сертифицирана лаборатория в София.\r\nНяма нови случаи на Африканска чума по свинете в региона през последната седмица, но остава регулаторния контрол.\r\nВ края на септември бе установена зараза при диво прасе на територията на Ловно-рибарско дружество \"Садовик\", община Брезник.\r\nПробите от изследванията в сертифицираната референтна лаборатория в София потвърдиха геном на вируса.\r\n                    \n                    \n                \n                \n                \n                В област Перник в инфектираната подзона \"Б\" попада ловище \"Ушек\" към Държавно ловно стопанство \"Витошко-Студена\". Тя обхваща площ не по-малка от 25 км и радиус 3 км от констатирания случай.\r\nВ подзона \"В\" са ловищата Ветрен и Изворите, намиращи се на територията на \"Витошко-Студена\", както и Предоставен ловностопански район Горна Диканя, попадащ в териториалния обхват на Държавно горско стопанство Радомир. Инфектираната подзона се простира на площ не по-малка от 172 км и радиус 8 км от констатирания случай.\r\nВ инфектираните зони са поставени обозначителни табели. В тях могат да се извършват горскостопански и селскостопански дейности - събиране на гъби, билки, трюфели, туризъм при осигуряване и спазване на мерките за биосигурност, съобщава БТА.\r\n ", "date": "2019.10.09", "title": "Ловният сезон: Отстреляха над 40 диви прасета в Пернишко"}
{"url": "https://www.dnes.bg/notifikacii/2019/10/09/piianiiat-pomel-6-koli-v-plovdiv-predlojil-podkup.425519", "text": "Пиян шофьор удари 6 коли на паркинг в Пловдив. Инцидентът стана вчера пред търговски център, съобщиха от полицията в града. Сигнал е получен след 03:00 ч. миналата нощ.\r\nСвидетелите на инцидента разказаха пред Нова тв какво точно се е случило.\n\r\n\"Бяхме с един таксиметров шофьор в магазина, когато чухме трясък. Излязохме и видяхме, че някаква кола е ударила 5-6 други коли. Беше пиян. Опита се да избяга, но шофьорът го спря. Предложи и подкуп, за да го пуснем. Полицията дойде и го задържа”, разказа Атанас Петков, продавач в денонощен магазин.\n\r\nПо думите на  Ботьо Григинов, главен инспектор \"Пътна полиция” – Пловдив, водачът е имал и други нарушения на пътя през годините.\r\n                \n                \n                \"При инцидента във вторник е установено, че мъжът е имал 2,44 промила алкохол в кръвта. Назначена е и кръвна проба. Застрахователното дружество по своя преценка решава какво да бъде обезщетението”, заяви той.\r\nОт началото на годината е имало 151 подобни случая, а заловените пияни на пътя са 280.\r\nДнес прокуратурата ще поиска от съда да бъде наложена най-тежката мярка за неотклонение – задържане под стража спрямо 19-годишния неправоспособен шофьор, който преди седмица блъсна колата си в електрически стълб и уби двама свои приятели.\r\n ", "date": "2019.10.09", "title": "Пияният, помел 6 коли в Пловдив, предложил подкуп"}
{"url": "https://www.dnes.bg/stranata/2019/10/09/lyv-ot-zooparka-v-razgrad-s-travma-zaradi-losha-kletka.425493", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nТри години, след като 3 лъва бяха изведени от зоопарка в Разград, друго животно от седмици не може да се движи заради рана на лапата си. \n\nЛъвът Любо от седмици има травма на лапата си, защото настилката в клетката му не била подходяща.\r\nЗа да може средата да наподобява повече хабитата на лъвове, подът на клетката трябва да бъде покрит със специално меко покритие или почва.\r\n\r\nВ клетката на лъвововете в разградския зоопарк обаче подът е циментов.\r\nПроблем ли е това за животните и в какви условия се отглеждат те? ", "date": "2019.10.09", "title": "Лъв от зоопарка в Разград с травма заради лоша клетка"}
{"url": "https://www.dnes.bg/knigi/2019/10/09/zalicheno-momche-garard-konli-predstavi-bestselyra-si-na-cinelibri-vyv-varna.425498", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nАмерикански бестселър, писан в България, и екранизацията му бяха представени в рамките на фестивала CineLibri във Варна.\r\nВ холивудската продукция участват Ръсел Кроу и Никол Кидман. Авторът на \"Заличено момче\" е 34-годишният американски писател Гарард Конли. и защо три години е живял в София.\n\r\n\"Заличено момче\" е личната история на Гарард Конли. Под натиска на родителите си – баптистки проповедник и домакиня от Арканзас, 19-годишният студент e включен в програма за лечение на хомосексуалността. Десет години по-късно Гарард Конли решава да напише мемоарите си. \n                    \n                    \n                \n                \n                \n                \r\nПървоначално му е трудно, защото изпитва гняв и болка. Книгата му става бестселър и съвсем скоро е потърсен от голямо холивудско студио за екранизация на историята. \n\r\nГероите в лентата се изиграват от звезди като Никол Кидман, Ръсел Кроу и младия талант Лукас Хеджис, номиниран за \"Златен глобус\". \n\r\nИнтересното е, че по-голямата част от книгата на Конли е писана в България. Това става докато той преподава три години в Американския колеж в София. \n\r\nСтраната ни продължава да има специално място в сърцето му и е щастлив, че се завръща, макар и за кратко. \n\r\nКонли вече работи и по втората си книга. Но е перфекционист и иска всяко изречение да звучи красиво. Затова вероятно ще го издаде най-рано след две години. Не издава и какъв ще е сюжетът му.", "date": "2019.10.09", "title": "\"Заличено момче\": Гарард Конли представи бестселъра си на CineLibri във Варна"}
{"url": "https://www.dnes.bg/stranata/2019/10/09/otkriha-star-boepripas-v-razgradsko-selo.425499", "text": "Военнослужещи от военно формирование 54 060 - Шумен от състава на Сухопътните войски ще извършат разузнаване, изземване и транспортиране на боеприпас, открит при ремонта на къща в село Благоево, област Разград, съобщи министерството на отбраната.\r\n\r\nСигналът за опасната находка е постъпил около 17.00 ч. във вторник.\r\n\r\nПри първоначалния оглед е установено, че това е стара ръчна граната. Тя ще бъде унищожена в сряда извън населеното място при спазване на всички мерки за безопасност.", "date": "2019.10.09", "title": "Откриха стар боеприпас в разгрaдско село"}
{"url": "https://www.dnes.bg/obshtestvo/2019/10/09/detskata-gradina-po-solena-ot-uchilishteto-za-dareniia-pomagala-konsumativi.425500", "text": "Между 30 и 110 лева се събират в началото на учебната година от родителите на хлапетата в детските градини и училищата, пише „Монитор“.\n\r\nСумите варират според възрастта на детето. Родителите на малчуганите от първа група най-често заделят около 50-60 лв., за да осигурят всички необходими помагала, консумативи и играчки и подаръци за госпожите. \n\r\nНа изхода на детската градина обаче сумата може да набъбне до 100-110 лв. \n\r\nВ същото време родителите на учениците в 11-и и 12-и клас минават по-тънко и се бъркат само за застраховка и „доброволно“ дарение, които възлизат на около 30-35 лв. Така се оказва, че „рекетът“ в детската градина е тройно по-голям от този в училище.\n                    \n                    \n                \n                \n                \n                \r\nСлед като преди няколко години общините забраниха на директорите да събират средства от майките и татковците, тази роля се прехвърли на родителските колективи и училищни настоятелства. Така в началото на учебната година, съветвани от ръководството, те решават каква сума е необходима. \n\r\nСредствата обаче се събират на сляпо, разказа пред „Монитор“ родител, натоварен с тази задача в столична детска градина. Причината е, че заради GDPR-a той няма право да получи списък с имената на малчуганите в групата. Вместо това знае само бройката на децата. \n\r\nДокато родителите на хлапетата от по-горните групи вече са се срещали, то тези в първа, които тепърва се запознават, трябва сами да казват чие е тяхното дете, когато предават сумата. Накрая на отговорника му остава да се надява, че не е пропуснал някого и сметките са точни.\n\r\nВ детските градини най-често сумите се събират за помагала и консумативи за рисуване и писане. Предвидливо още в началото на годината се заделят и пари за подаръци за 8 март, Коледа и рождени дни на госпожите. \n\r\nВ някои градини родителите са задължени да отделят средства и за вода, тоалетна хартия, кърпички, чашки. Пари за килими, филтри за кани за вода, допълнителни шкафчета или други удобства, които липсват в обзавеждането на групата, също могат да бъдат предвидени в началото на учебната година. Ако такива обаче бъдат закупени групово, минават като дарение за детската градина от името на един от родителите. Отделно винаги се заделят и по 10-15 лв. за извънредни разходи. \n\r\nКато се тегли чертата и се пресметне сумата за помагала и канцеларски материали, подаръци за госпожите и допълнителни удобства, то за хлапе от първа до трета група се брои между 50 и 70 лв.\n\r\nДецата в предучилищна група обаче излизат по-солено на родителите си. Причината е, че освен парите за родителската каса, консумативи, тетрадки и подаръци, трябва да се отделят и допълнителни средства, за списък с материали за подготвителна група за училище, които всяко хлапе трябва да има. В него влизат индивидуални флумастери, пастели, цветни моливи, темперни бои, острилка, скицник, блок за рисуване, лепило, химикалки, с които децата да пишат и рисуват. За тях е необходим и несесер, в който да ги държат. За да има къде да тренират изписването на ченгелчета и цифри, пък им трябват тетрадки с тесни и широки редове и с големи квадратчета. \n\r\nЗа всички допълнителни материали родителите на хлапетата от последната група броят още 50-60 лв. Така, като се добави и сумата, внесена в „родителската“ каса, настойниците излизат общо на минус 100-110 лв.\n\r\nВ училищата с нарастването на възрастта на детето постепенно пък намаляват и средствата, които се събират след родителските срещи. За хлапетата в начален етап – от първи до четвърти клас, се харчат средно между 40 и 60 лв. Те се използват за учебни помагала, застраховки, баджове, чипове, подаръци, като остава и някаква сума в касиера за допълнителни разходи по време на учебната година. Почти във всяко училище се предвиждат и различни суми за лакомства за първия учебен ден. \n\r\nВ същото време от родителите в по-горните класове често задължително се изискват само пари за застраховка. Отделно обаче родителите правят „доброволни“ дарения.\n\r\nВъпреки че просветният министър изпрати писмо, в което напомни, че събирането на средства за материали, консумативи и ремонти е забранено, тази практика продължава в много школа в страната. Майка на дете в столично училище обясни, че негласно при тях сумата е 30 лв., но ако някой няма възможност да ги даде, не го притискат. В друго школо пък са въвели промоция, ако в него се обучава повече от едно дете от семейство. Дарението за едно хлапе е 20 лв., но ако са братче и сестриче, родителите броят само 30 лв.\r\n ", "date": "2019.10.09", "title": "Детската градина \"по-солена\" от училището – за дарения, помагала, консумативи"}
{"url": "https://www.dnes.bg/index/2019/10/09/kak-sportyt-gubi-dushata-si-kogato-vsichko-se-podchiniava-na-parite.425501", "text": "Световното първенство по лека атлетика в Катар е пример за това, че когато всичко се подчинява на парите, спортът губи душата си. Можем да си представим какво ни очаква на Световното по футбол през 2022, пише .\n\r\nНа професионалните спортисти не им е лесно: те живеят от своите постижения и трябва да правят всичко необходимо, за да постигат добри резултати: тренират в пек и студ, на дъжд, сняг и при градушка, подчиняват всичко на крайната си цел и се подлагат на лишения. В случая говорим за малък елит от хора, които са свикнали да търпят болка, без да се оплакват много. Затова когато те започнат да критикуват, значи наистина има сериозен повод.\n                \n                \n                \r\n\"Това световно първенство по лека атлетика е истинска катастрофа\", чухме да казва френският състезател по десетобой Кевин Майер, а Волха Мазуронак - бегачка от Беларус - определи поведението на Международната асоциация по лека атлетика IAAF като „непочтително“. \n\r\nОттеглилият се германски дискохвъргач Роберт Хартинг пък нарече „ненормални“ условията в Катар. Италианската участничка в маратонското бягане Сара Досена, която по време на състезанието припадна от горещина, намира само едно определение за онова, на което е била подложена – „бе ужасяващо“, коментира тя. Да се присъди световното първенство на Катар беше грешка. Предизвестен провал. \n\r\n\n\r\nМного експерти предупреждаваха за въздействието на горещината върху атлетите, но никой в IAAF не се заинтересува от това. Докато спортистки припадаха по време на маратонското бягане и трябваше да бъдат изнасяни с инвалидни колички, първа грижа на организаторите на състезанията беше операторите да не показват нищо от неприятните сцени. Светът просто не трябваше да ги види. А президентът на Международната асоциация Себастиан Коу успокояваше, че  ще бъде осигурена повече минерална вода.\n\r\nКаква подигравка само! А и екологично безумие: с помощта на скъпа техника въздухът на стадиона в Доха беше постоянно охлаждан, но понеже говорим за непокрит напълно стадион, отвън постоянно проникваше горещ въздух.  Огромните количества безсмислено произведен въглероден двуокис на състезанията в Доха ще влязат в историята на световните първенства по лека атлетика. \n\r\nНай-лошото бе това, че спортният спектакъл не интересуваше никого. Половината от местата на трибуните останаха прикрити с пъстроцветни плакати. Половината от видимите места пък останаха незаети. Някои от състезанията се провеждаха пред почти празни трибуни. При това се говори, че Катар дори е плащал на строителните работници от обектите, за да отидат на стадиона.\n\r\nПолитически изолираната страна от години се опитва да си прави реклама чрез спорта. Строят се нови стадиони, откриват се тренировъчни бази, води се битка за домакинства на различни спортни прояви, спортисти биват натурализирани. Всичко това с една цел: да се популяризира Катар пред глобалната публика. \n\r\nРазбира се, че арабските страни също имат право да се борят за домакинство на спортни състезания - няма нищо нередно в това да искаш да приемеш спортния  елит у дома. Но когато решаващ се оказва един-единствен аргумент – парите - спортът очевидно има сериозен проблем.\n\r\n\n\r\nСпортът неизбежно се оказва опетнен, щом на спортистите им се налага да взимат таблетки срещу горещината и колабират по стадиони, изградени с нечовешкия труд на хиляди безогледно експлоатирани чужди работници. \n\r\nОпетнени са най-вече спортните функционери, които дадоха домакинството на Катар, макар американската и испанската кандидатура да бяха по-добри. \n\r\nОчевидно обаче Катар е предложил повече пари. А това, че бившият президент на IAAF Ламин Диак междувременно се намира под домашен арест във Франция, не може да измие това петно. Защото това е само един от много  примери за това как спортът продава душата си. \n\r\nДруг пример е следващото световно първенство по футбол, на което Катар ще бъде домакин през 2022 година. Видяното в Доха сега е само увертюра към онова, което ни очаква след 3 години. Което не пречи на емирството вече да се готви да кандидатства и за домакинство на Олимпиада. \n\r\nПроблемът е в това, че отдавна международните спортни съюзи работят на пазарен принцип: големите спортни събития трябва да носят повече прираст и печалба. А всичко останало е второстепенно. Затова копиехвъргачът Йоханес Фетер предлага при избора на домакини на големи спортни прояви, като това Световно по лека атлетика, думата да имат също и атлетите. Това би било много правилно. Ако повече хора имат право на глас, и ако изборът стане по-прозрачен, и спортът ще има един проблем по-малко.\n\r\n \r\n   ", "date": "2019.10.09", "title": "Как спортът губи душата си, когато всичко се подчинява на парите"}
{"url": "https://www.dnes.bg/blizak-iztok/2019/10/09/turskata-armiia-vseki-moment-shte-nahlue-v-siriia.425502", "text": "Турската армия ще пресече скоро границата между Турция и Сирия заедно със Свободната сирийска армия, предадоха Ройтерс и ТАСС, като се позоваха на съобщение в Тwitter от тази сутрин на отговарящия за връзките с обществеността в турското президентство Фахреттин Алтун.\n\r\n\"Турските военни заедно със Свободната сирийска армия в най-скоро време ще пресекат границата между Турция и Сирия\", написа той.\n\r\nАлтун се обърна и към сирийските кюрди и отбеляза, че \"те могат или да се предадат, или Турция ще спре опитите им да попречат на турските усилия за борба с терористичната групировка \"Ислямска държава\".\n\n\n\r\n                    \n                    \n                \n                \n                \n                В района на турския пограничен град Акчакале, който се намира срещу сирийския Тал Абияд, очевидец, цитиран от Ройтерс, видял гаубици, разположени зад землени укрепления от турската страна на границата и насочени към Сирия.\n\r\nНа около 60 км на запад бяха разположени два камиона със системи за залпов огън, също зад землени укрепления, в района на Суруч, който се намира срещу сирийския град Кобане. В района беше разположена и артилерия, а войници се разхождаха из намиращ се недалеч военен лагер.\n\r\nМустафа Бали от оглавяваните от кюрдите Сирийски демократични сили заяви, че струпването на турски военни сили, както и информацията за допълнителна мобилизация на подкрепяни от Турция сирийски бунтовници, показва, че \"атаката е неминуема\".\r\nМеждувременно беше заявено, че кюрдските формирования, влизащи в състава на коалицията \"Сирийски демократични сили\" (СДС), ще окажат въоръжена съпротива на турските войски, ако опитат да нахлуят в Северна Сирия. Това каза пред американския вестник \"Ню Йорк таймс\" командирът на кюрдите в състава на СДС Мазлум Кобани, цитиран от ТАСС.\n\r\n\"Ще се съпротивляваме\", заяви той в отговор на въпрос за реакцията при възможна операция на Анкара. \"Воюваме вече седем години и сме готови да продължим да воюваме още толкова\", добави Кобани.\n\r\nПо негово мнение с решението си да изтеглят войските си от Северна Сирия САЩ показват двойственост в политиката си по отношение на сирийските кюрди, предаде БТА. \"Не трябва да има никаква двойственост\", отбеляза Кобани. Той призова американския народ \"да окаже натиск на политиците и военните си, за да бъде прекратена атаката от страна на Турция\". \n\r\nПо-рано стана известно, че президентът на САЩ Доналд Тръмп се е консултирал \"през последните няколко дни\" с шефа на Пентагона Марк Еспър и председателя на Съвета на началник-щабовете на въоръжените сили на САЩ ген. Марк Мили относно възможен турски удар в Сирия, заяви говорител на американското министерство на отбраната, цитиран от Ройтерс.\n\r\n\"За съжаление Турция избра да действа едностранно. В резултат преместихме американските сили в Северна Сирия от пътя на потенциалното турско нахлуване, за да гарантираме безопасността им. Не сме правили никакви промени в присъствието на силите си в Сирия към момента\", каза говорителят Джонатан Хофман. \n\r\n ", "date": "2019.10.09", "title": "Турската армия всеки момент ще нахлуе в Сирия"}
{"url": "https://www.dnes.bg/science/2019/10/09/otkriha-novi-sledi-ot-dreven-okean-na-venera.425503", "text": "Повторният анализ на данни, събрани от космическия апарат \"Венера експрес\", и нови компютърни модели на атмосферата на Венера показаха, че в далечното минало е имало големи водни запаси на планетата, предаде ТАСС. Това заявиха австрийски планетолози на 10-ия Московски симпозиум по изследванията на Слънчевата система. Възможно е на ранната Венера да е имало океан и почти \"земен\" климат.\n\r\n\"Извършените от \"Венера експрес\" измервания на процентното съотношене на изотопи на водорода и проучванията показват, че подобен дял е невъзможно да се получи, ако всички запаси на въпросния химичен елемент са донесени от комети или са свързни с вулканични изригвания - поясни планетоложката Майке Бауер от Института за космически изследвания към Австрийската академия на науките. - Поне част от деутерия вероятно е присъствала на Венера от момента на формирането на планетата.\"\n                    \n                    \n                \n                \n                \n                \r\nКомпютърни модели разкриха, че в далечното минало Венера вероятно е напомняла Земята - притежавала е големи водни запаси и е имала относително мек климат. \n\r\nПоради тази причина учени се питат какво е превърнало Венера в този адски свят, който съществува от поне милиард години. \n\r\nКато изследвали процеси, които са допринесли молекули вода завинаги да напуснат Венера, Бауер и колегата й Хелмут Ламер открили нови доказателства, че някога на планетата е имало големи водни запаси. Учените използвали данни, събрани от \"Венера експрес\", и аналогични данни за Земята, за да създадат няколко модела на еволюцията на атмосферите на двете планети. \n\r\nРезултатите показали, че сегашният дял на деутерия в атмосферата на Венера е невъзможно да се обясни, ако всички водни запаси се дължат на падане на комети или вулканични изригвания. \n\r\nДали това означава, че на Венера действително е имало океан, подобен на тези на Земята? \"Не непременно, защото в такъв случай трябва да се търси обяснение къде е изчезнал кислородът от изпарилите се океани на Венера, след като молекулите вода от тези водоеми вероятно са се натрупали в атмоферата й след превръщането й в партик\", поясни Ламер. Неизвестно е също как последните \"остатъци\" вода са напуснали Венера, след като днес скоростта на \"бягството\" на водорода от атмосферата й е съвсем малка. \r\n \r\n/БТА/\r\n ", "date": "2019.10.09", "title": "Откриха нови следи от древен океан на Венера"}
{"url": "https://www.dnes.bg/eu/2019/10/09/samo-35-ot-bylgarite-imat-kachestvena-rabota.425504", "text": "Eдва 35% от работещите българи са заети във високо или средно високотехнологично производство или в услуги, изискващи знания. Общо за ЕС над 46% от заетите имат такива качествени работни места, които създават голяма добавена стойност в икономиката, показват данните на Евростат, цитирани от „Труд“.\n\r\nПо този показател по-зле от нас е само Румъния с 28,5%. Най-добре в ЕС се представя Швеция, където над 58% от заетите са във високотехнологично производство или предоставят услуги, изискващи знания. В страни като Германия и Франция в тези сфери са над 50% от работещите граждани.\n\r\nБългария е на последно място в ЕС по заявки за патенти в Европейското патентно ведомство – само 4,13 патента на година на всеки 1 млн. души от населението. За сравнение в Швеция са 283 патента, а в Дания са 246 на 1 млн. души. Страната ни изостава от повечето държави от ЕС и по дял на инвестициите от БВП.\n                    \n                    \n                \n                \n                \n                \r\nВ резултат на по-малкия дял на качествени работни места в страната българите имат най-ниската покупателната способност сред жителите в ЕС – точно наполовина от тази на средния европеец, сочат данните на Евростат. \n\r\nНай-близко до нас са Хърватия, където покупателната способност е 63% от средната за ЕС, Румъния с 64% и Гърция с 68%. \n\r\nЗа сравнения в Ирландия покупателната способност е с 87% по-висока от средната за ЕС, в Холандия е с 29% по-висока, а в Австрия – с 27%.\n\r\nБългария е първенец в ЕС по дял на хората, които живеят в материални лишения. У нас всеки пети (20,5% от населението) живее в материални лишения, т. е. не може да си позволи поне 4 от 9 основни неща: да плаща редовно наема и битовите си сметки, да поддържа дома си в подходящо състояние, да яде месо или риба през ден, да ходи всяка година една седмица на почивка, да може да посрещне неочакван разход и да има кола, пералня, телевизор и телефон. Средно за ЕС само 6,6% от хората живеят в материални лишения.\r\n ", "date": "2019.10.09", "title": "Само 35% от българите имат качествена работа "}
{"url": "https://www.dnes.bg/sofia/2019/10/09/kyde-v-sofiia-niama-da-ima-voda-v-chetvyrtyk.425521", "text": "\"Софийска вода\" временно ще прекъсне водоснабдяването в някои части на столицата, съобщават от дружеството. \n\r\nНа 10 октомври 2019 г. (четвъртък), във връзка с изпълнение на инвестиционен проект за реконструкция на уличен водопровод на ул. „Живко Николов“ кв. „Редута“, се налага спиране на водоподаването от 9:00  до 21:00 часа на клиентите на „Софийска вода”, живеещи в района на: \n\r\nпо ул. „Кобилино бранище“ от ул. „Кутловица“ до ул. „Петър Богдан“\n\r\nпо ул. „Живко Николов“ от ул. „Марагидик“ до ул. „Юндола“\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Кутловица“№29. След възстановяване на водоснабдяването е възможно временно повишаване  мътността на водата.\n                    \n                    \n                \n                \n                \n                \r\nСлед реализацията на този инвестиционен проект клиентите на „Софийска вода” живеещи в района ще почувстват значително подобреното качество на предоставяните услуги.\n\r\nНа 10 октомври 2019 г. (четвъртък), във връзка с подмяна на спирателен кран на ул. „Николай Хайтов“ жк. „Дианабад“ се налага спиране на водоподаването от 10:00 до 22:00 часа на клиентите на „Софийска вода”, живеещи в района на:\n\r\nпо ул. „Николай Хайтов“ от ул. „Крум Кюлявков“ до ул. „Тинтява“\n\r\nбул. „Драган Цанков“ №46 и бл. 1\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Николай Хайтов“ №32.\n\r\nНа 10 октомври 2019 г. (четвъртък), във връзка с подмяна на сградно водопроводно отклонение на ул. 24 с. Мърчаево се налага спиране на водоподаването от 09:00 до 19:00 часа на клиентите на „Софийска вода”, живеещи в района на ул. 24, по ул. „Церова поляна“ от ул. „Цар Симеон I“ до ул. „Черешова градина“. При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. 24 ъгъла с ул. „Цар Симеон I“.\n\r\nНа 10 октомври 2019 г. (четвъртък), във връзка с изграждане на сградно водопроводно отклонение на ул. „Витошка зорница“  кв. „Драгалевци“ се налага спиране на водоподаването от 09:30 до 18:30 часа на клиентите на „Софийска вода”, живеещи в района на ул. „Витошка зорница“, ул. „Света Петка Българска“, бул. „Черни връх“ №181, №181Д, №183, №185. При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул.“Витошка зорница“ ъгъла с ул. „Света Петка Българска“.\n\r\nРемонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.\n\r\nЗасегнатите от прекъсването на водата, могат да получат повече информация от Телефонния център на “Софийска вода” АД на телефон 0800 12121 или да следят за развитието на всички текущи теренни дейности в реално време чрез \n\r\n“Софийска вода” АД предварително се извинява на своите клиенти за причинените временни неудобства!\n\r\n дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.", "date": "2019.10.09", "title": "Къде в София няма да има вода в четвъртък?"}
{"url": "https://www.dnes.bg/world/2019/10/09/hiliadi-na-protest-v-stolicata-na-ekvador-izbuhnaha-sblysyci.425524", "text": "Хиляди хора от коренното население на Еквадор се събраха вчера в столицата Кито на протест срещу правителството, предаде Асошиейтед прес.\n\r\nАнтиправителствените демонстрации и последвалите сблъсъци накараха президента Ленин Морено да изведе правителството си от града.\n\r\nЮжноамериканската страна със 17-милионно население изглежда е достигнала опасна патова ситуация, парализирана от липсата на обществен транспорт и блокадите на пътища, които са тежък удар за и без това уязвимата икономика. \n\r\nНасилието продължава от предишната седмица, когато Морено обяви решение за спиране на субсидиите за горивата след рязък скок в цените им, предаде БТА.\n\r\nПротестиращи превзеха петролни обекти и държавната петролна компания \"Петроеквадор\" предупреди, че загубите може да достигнат 165 000 барела на ден или близо една трета от общото производство.\n                    \n                    \n                \n                \n                \n                \r\nВчера протестиращи преминаха през полицейските заграждения и някои от тях влязоха в празната сграда на парламента. Полицията използва сълзотворен газ, за да ги прогони.\n\r\nПротестиращи от местните племена окупираха пречиствателни станции за вода в град Амбато, на юг от Кито, предизвиквайки опасения за водоснабдяването на столицата, съобщиха местните власти.\r\n ", "date": "2019.10.09", "title": "Хиляди на протест в столицата на Еквадор, избухнаха сблъсъци"}
{"url": "https://www.dnes.bg/zvezdi/2019/10/09/kristian-kostov-poluchavam-syobshteniia-s-omraza.425525", "text": "Кристиан Костов е преследван от фенове. Това разкри самият той чрез публикация в Instagram.\r\nПевецът призна, че почитател го е помолил за снимка, но Крис не се чувствал добре и отказал. Изпълнителят на \"Не си за мен\" бил сигурен, че вече се е снимал с въпросния фен 5-6 пъти.\r\n \r\nЗа съжаление, след това група разгневени почитатели причакали Кристиян и настоявали той да се снима с тях, защото е публична фигура. Когато той пак отказал, започнал да получава злобни съобщения.\r\n \r\n", "date": "2019.10.09", "title": "Кристиан Костов: Получавам съобщения с омраза"}
{"url": "https://www.dnes.bg/notifikacii/2019/10/09/ubiha-myj-v-ruse-ima-zadyrjan.425533", "text": "Мъж е убит тази нощ в Русе. За престъплението потвърдиха от областната дирекция на МВР в града.\n\r\n\r\nУбийството е извършено на ул.\"Света Петка\" в крайдунавския град. Сигналът е подаден в 22.52 часа. Тялото на мъжа е открито на улицата. При първоначалния оглед по него са установени прободни рани.\r\n\r\nПо случая е задържан мъж, заподозрян за тежкото престъпление. Разследването продължава.", "date": "2019.10.09", "title": "Убиха мъж в Русе, има задържан "}
{"url": "https://www.dnes.bg/politika/2019/10/09/borisov-sluhovete-za-otnemaneto-na-deca-sa-chudovishtna-lyja.425536", "text": "Премиерът Бойко Борисов определи като чудовищна лъжа слуховете, че държавата щяла да отнема деца и призова медиите да помогнат в разясняването им. Той каза това в началото на правителственото заседание, съобщава БТА. \n\r\n\r\nДържавата щяла да им вземе децата, да ги натовари на влак и да ги изнася, как може това да им мине през акъла. Благодарен съм, ако ни помогнете в разясняването на тази чудовищна лъжа, каза премиерът.\r\n\r\nТой заяви още, че единственото, за което правителството говори и няма да се откаже, е борбата срещу домашното насилието над деца, сексуалното посегателство върху тях.", "date": "2019.10.09", "title": "Борисов: Слуховете за отнемането на деца са чудовищна лъжа"}
{"url": "https://www.dnes.bg/sport/2019/10/09/jiva-legenda-pochetoha-ibrahimovich-sys-statuia-v-shveciia.425532", "text": "Шведската суперзвезда Златан Ибрахимович се сдоби със своя почти 3-метрова статуя в родния си град Малмьо.\n\r\nНападателят на ЛА Галакси бе почетен на специална церемония, като неговата фигура се намира пред стадион \"Суидбанк\", където той започна професионалната си кариера преди 20 години.\n\r\nИбра е изобразен гол до кръста как ликува след попадение и оцени подобаващо жеста.\n\r\n\"Има играчи, които печелят трофеи. Има и такива, които имат свои статуи. Съществуват обаче и тези, които печелят отличия и имат статуи. Не мисля, че съм специален, въпреки че съм най-добрият в това, което правя\" заяви в типичния си стил Ибрахимович.\n\r\nТой има 62 гола в 116 мача за Швеция и е считан за най-великия шведски футболист. На клубно ниво носи екипите на грандове като Аякс, Ювентус, Барселона, Манчестър Юнайтед и ПСЖ и бе обожаван от феновете на всеки от тях.\n                    \n                    \n                \n                \n                \n                \r\n\r\n ", "date": "2019.10.09", "title": "Жива легенда: Почетоха Ибрахимович със статуя в Швеция"}
{"url": "https://www.dnes.bg/politika/2019/10/09/resheno-za-ubiicite-bez-namalena-prisyda-v-zatvora-do-krai.425538", "text": "При умишлено убийство отпада възможността за съкратеното следствие, което води автоматично до редуциране на присъдата с 1/3. Тази поправка в НПК беше окончателно приета от парламента след протестите през последните седмици заради бруталните случаи на убийства, последното от които на 7-годишната Криси от село Сотиря. \r\nМомичето стана жертва на 21-годишния Мартин Трифонов, който я изнасили и преби. Полицията тръгна по петите му, задържа го на следващия ден, той оказа съпротива при ареста, но си призна вината и така на практика присъдата, която могат да му постановят магистратите, е до 20 години затвор.\n\n\n\r\nЗаради това в цялата страна беше организирана подписка с искане за справедливи присъди и отпадане на възможността за намаляване на присъдата при тежки престъпления.\r\n                    \n                    \n                \n                \n                \n                Макар че подкрепи отпадането на съкратеното съдебно следствие при умишлените убийства, мнозинството в парламента отказа да приеме предложението на левицата това да важи и за тежките телесни повреди.\r\nЧервената шефка Корнелия Нинова опита да обори аргументите на управляващите, че ако отпадне съкратеното следствие, процесът ще е бавен и скъп с мотива, че съдийска колегия застава зад предложението на БСП.\r\n\"Съдиите застанаха зад нас, въпреки че тяхната работа ще се усложни, но е време за справедливост. Докато ГЕРБ управлява страната, няма да има справедливост, уважаеми българи, промяната е във вашите ръце\", призова от парламентарната трибуна тя.\r\nСмиляна Нитова – Кръстева от БСП отсече, че разглеждането на такива дела наистина може да се точи с години, но в крайна сметка важното е да се стигне до справедлива присъда.\r\nСпоред съпартиеца й Крум Зарков като изключва от обхвата на промените тежките телесни повреди ГЕРБ осакатява поправките в НПК.\r\n\"Г-н Зарков, Вие сте Крум Зарков, не хан Крум и зъб за зъб, око за око, зъб за чене, това е нещо в миналото\", обърна се към него Емил Димитров – Ревизоро от ВМРО, който обаче декларира, че воеводите също искат да няма съкратено съдебно следствие и за тежките престъпления.\r\nКрасимир Ципов от ГЕРБ обаче отече, че въпросът за справедливото наказание се решава с текстове в Наказателния кодекс, а не в Наказателно-процесуалния, който се променя сега.\r\n\"Чухме спекулации, че ГЕРБ била виновна за това или за онова, за липсата на справедливост, но когато се въведе първото съкратено следствие, това се случи заради това, че имаше постановени присъди под минимума. Нека да бъдем откровени и да кажем, че не можем да дадем гаранции за това дори да ограничим съдебното следствие за всички тежки престъпления, което са 95 на сто от НК, пак не можем да дадем тази гаранция на близките на жертвите и пострадалите, че няма да има присъди под минимума“, каза той.\r\nЦипов обясни още, че признаването на вина може да е и смекчаващо вината обстоятелство и присъдата пак да е под минималното.\r\n\"Без съкратеното съдебно следствие делата се точеха 10 – 15 години – експертизи се губеха, свидетели забравяха своите показания и постигнахме ли справедливо наказание? Няколко стотици хиляди наказателни дела се прекратиха поради изтекла давност“, отсече депутатът от ГЕРБ.\r\nПавел Шопов от \"Атака\" пък настоя изцяло да отпадне съкратеното съдебно следствие.\r\n\"В момента се представя най-мекият вариант, който важи само за убийства и аз предричам, че ще минат година, две, три и в пленарната зала ще влезе ново предложение заради недоволството на обществото“, коментира той.\r\nШопов смята, че и с новите текстове в НПК ще продължи да съществува чувството за липсата на справедливост и за ненаказуемост.", "date": "2019.10.09", "title": "Решено! За убийците без намалена присъда, в затвора до край"}
{"url": "https://www.dnes.bg/football/2019/10/09/anglichanite-kategorichni-trygvat-si-ot-terena-pri-rasistka-obida.425537", "text": "\"Ако се случи на един от нас, все едно се е случило на всички. Капитанът  Хари Кейн каза, че дори само един играч да не е доволен, излизаме от  терена\", това заяви нападателят на Трите лъва Тами Ейбрахам, цитиран от БНР.\r\nПреди месец мениджърът на националният отбор на Англия заяви, че ще разговаря с футболистите си относно това, как ще реагират  ако бъдат обидени  на расова основа от феновете на България или Чехия. \n\r\nЕвропейската футболна централа УЕФА има протокол от три стъпки за действие в такива ситуации, като в най-крайния случай главния рефер може да прекрати мача, ако предупрежденията към феновете не бъдат уважени.\n                    \n                    \n                \n                \n                \n                \r\nСелекционерът на Англия Гарет Саутгейт събра отбора в понеделник, за да им даде инструкции.\n\r\n\"На срещата ни обясниха, ако има подобен инцидент, което за съжаление се случва понякога, какъв е протокола.\", каза новака в националния отбор и съотборник на Ейбрахам в Челси Фикайо Томори.\r\n\"Ние сме отбор и не изолираме един човек. Хари попита какво ще се случи ако решим да пропуснем трите стъпки и директно прекратим мача, независимо от резултата - ако не сме доволни като отбор, ние ще решим дали да останем или ще си тръгнем от терена. Ще оставим УEФА да реши какво ще се случва след това - какво ще се случи с резултата и точките. Но тогава, единственото важно ще е да сме единни и света да види, че няма да търпим такъв глупав тормоз\", заяви Ейбрахам.\n\r\n\"Трябва да сме готови, защото понякога отиваш в държави, където стават такива неща\", казва още Томори.\n\r\nУЕФА нареди част от Националния стадион \"Васил Левски\" да бъде затворен за публика, след като феновете обиждаха на расова и етническа основа играчи на съперника в мачовете на България с Косово и Чехия.\n\r\nАнгличаните убедително водят в подреждането в квалификационна група \"А\" и ако спечелят срещу втория Чехия в Прага, ще се класират на Евро 2020 още в петък.", "date": "2019.10.09", "title": "Англичаните категорични: Тръгват си от терена при расистка обида"}
{"url": "https://www.dnes.bg/knigi/2019/10/09/knigata-struni-i-temata-za-seksualnoto-nasilie-za-decata.425540", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Децата притежават чистота и непредубеденост. Могат ли възрастните и времето да излекуват раните на малките от уж безгрижните години? Този въпрос, поставен извън познатите жанрови рамки, развива в своята нова книга писателят Радко Пенев. \n\r\nПредставянето на книгата \"Струни\" е днес от 18:30 часа в книжен център \"Гринуич\". В нея той пише за сексуалното насилие над деца. \n\r\n\"Множество събрани истории, до които съм се докосвал в миналото. Няма конкретен човек, за когото да става въпрос. Избрах тази тематика, защото искам да припомня на хората какво означава да си дете\", посочи Пенев в \"България сутрин\".\n                    \n                    \n                \n                \n                \n                \r\nЦентрално място в книгата заема преодоляването на насилието. Засегнат е въпросът със страничните наблюдатели, които не вземат отношение срещу насилието.\n\r\n\"Наблягах на психологическия момент. Голяма част от нещата направих по усет. Всичко е въпрос на моя преценка. Финалът е много особен - предоставя възможност за избор. За мен вината никога не може да бъде изчистена докрай\", каза още писателят пред \n\r\nСпоред него в днешно време дългите форми, каквито са романите, са скучни за децата, които са свикнали да скролват в социалните мрежи.", "date": "2019.10.09", "title": "Книгата \"Струни\" и темата за сексуалното насилие за децата"}
{"url": "https://www.dnes.bg/politika/2019/10/09/radev-s-horata-v-severna-makedoniia-spodeliame-obshta-istoriia-i-ezik-ot-1300-g.425542", "text": "Хората от България и от Република Северна Македония споделят общ културен код, история и език от 1300 години. Затова политиците от двете страни имат общата отговорност да търсят подходи, които да ни сближават, а не поводи, които ни разделят. Това заяви президентът Румен Радев пред журналисти в Смолян.\r\n \r\nДържавният глава посочи, че българската позиция за европейското приобщаване на Република Северна Македония е в интерес на историческата истина и недопускане на междусъседски проблеми в общото европейско семейство. \n\r\n„Идеологията и манипулацията на тоталитаризма нямат място в обединена Европа“, категоричен е Румен Радев.\n\n\n\r\n                    \n                    \n                \n                \n                \n                Президентът посочи, че българската позиция е и в интерес най-вече на Република Северна Македония, защото внася ясни европейски критерии и устойчивост в процеса на европейското приобщаване на страната. \n\r\nПо думите на Румен Радев е важно предварително да са ясни условията за нашата подкрепа във всяка една преговорна глава и затова e организирал консултативната среща по темата. \n\r\nДържавният глава подчерта, че очаква от българското правителство да отстоява последователно българската  позиция. \r\n \r\n„Не е работа на политиците на Република Северна Македония да коментират вътрешнополитическия живот в България, така както аз не коментирам и не се занимавам с вътрешнополитическите въпроси на Република Северна Македония“, заяви още президентът Радев и допълни, че e поканил у нас колегата си Стево Пендаровски още на церемонията по встъпването му в длъжност.\n\r\n„Няколко пъти съм потвърждавал своята покана към него и очаквам да намери време да дойде в България. Не трябва да се чака комисията по исторически и образователни въпроси да напредне, за да има такова посещение“, заяви българският президент.\r\n ", "date": "2019.10.09", "title": "Радев: С хората в Северна Македония споделяме обща история и език от 1300 г.!"}
{"url": "https://www.dnes.bg/obrazovanie/2019/10/09/vuzf-lab-organizira-konferenciia-krygova-ikonomika-i-ustoichivi-finansi.425546", "text": "Лабораторията за научно-приложни изследвания към Висшето училище по застраховане и финанси ВУЗФ Lab организира международна конференция на тема \"Кръгова икономика и устойчиви финанси\". Тя ще се проведе на 24 октомври от 10.30 часа в 501 зала на висшето училище. По време на нея ще бъдат засегнати важни въпроси, свързани с кръговата икономика и проблемите пред развитието ѝ у нас, съобщиха от учебното заведение.\r\nКонференцията ще протече в два последователни панела, а целта ѝ е да осъществи ефективна и градивна дискусия между едни от най-големите експерти в сферата, на базата на която да се изготви доклад с конкретни решения на поставените проблеми.\r\nПървият панел ще бъде посветен на начините на финансиране на кръговата икономика и ролята на банките и застрахователните компании в целия този процес. По какъв начин преходът към кръгова икономика се отразява на застрахователния бизнес и какви са тенденциите на капиталовите пазари са част от въпросите, които ще бъдат дискутирани на 24 октомври.\r\n                    \n                    \n                \n                \n                \n                Втората част от конференцията ще обърне внимание на устойчивостта на финансите и дисбалансите във външнотърговската политика на България, конкурентоспособността на износа у нас и добрите практики в импортно и експортно ориентираната икономика.\r\nОсновни доклади по време на форума ще изнесат проф. д-р Виржиния Желязкова, зам.-ректор по учебната дейност и качеството на ВУЗФ, и проф. д-р Даниела Бобева от ВУЗФ. Сред специалните международни гости, които ще представят своите научни трудове, са доц. д-р Теодоро Галучи и проф. Джовани Ладжоя от италианския университет Алдо Моро в Бари, проф. Паникос Путзиурис от кипърския университет в Централен Ланкашър, Кипър, както и представители от Judge Business School и University of Cambridge.\r\nВ конференцията ще вземат участие водещи икономисти от България и чужбина, финансови експерти и анализатори, експерти в областта на кръговата икономика и устойчивите финанси, представители на държавните институции, бизнеса, академичните и научните среди от България и Европа.\r\nОрганизирането на международната конференция е част от дългосрочната мисия на  ВУЗФ и на Лабораторията за научно-приложни изследвания към университета да създадат трибуна за провеждане професионални дискусии, които да произвеждат ефективни  решения и правилни модели за реформи в здравния, финансовия, данъчния, икономическия и други сектори.\r\n ", "date": "2019.10.09", "title": "ВУЗФ Lab организира конференция \"Кръгова икономика и устойчиви финанси\""}
{"url": "https://www.dnes.bg/photo/2019/10/09/bylgariia-se-prevryshta-v-energien-centyr-na-balkanite.425531", "text": "\nПреди 11 години „Еврохолд“ се листна на Българската фондова борса. Това беше едно от първите успешни публични предлагания. Тогава през 2006 г. „Еврохолд“ имаше една застрахователна компания в България с близо 10 млн. лева приходи. Днес застрахователният бизнес на групата е представен в 10 страни с приходи над 1 млрд. лева. Това каза Кирил Бошов, председател на УС на \"Еврохолд България\", в ефира на . \n\r\nТой говори за сделката на „Еврохолд“ за придобиване на ЧЕЗ България.\n\r\n„Става дума за много добра електроразпределителна компания в България, но нашите амбиции са по-големи. Ние смятаме, че на базата на покупката на активите на ЧЕЗ в България може да бъде създаден хъб за комунални услуги и това да се ползва като централа за инвестиции в подобни бизнеси в съседни държави“.\n                \n                \n                \r\nВижте целия разговор ", "date": "2019.10.09", "title": "България се превръща в енергиен център на Балканите?"}
{"url": "https://www.dnes.bg/zvezdi/2019/10/09/triznachkata-nadejda-obesniava-za-aresta-v-london.425544", "text": "Тризначката Надежда се опита да обясни какво се е случило на 1 октомври, когато е била арестувана. Оказа се, че дошлите полицаи са й дали някакви документи, но тя не разбирала нищо на английски и помолила за адвокат. След което с една от сестрите й били откарани в ареста, където й взели отпечатъци.\n\r\nСпоред българи, живеещи в Лондон, това е стандартна процедура, но според Надежда е поръчков, за да \"строят билдинги в Лондон\".\nОт нейното обяснение във Facebook става ясно, че не само не знае английски, но и българският е особено труден за нея. Публикуваме дословно нейното писание: \n\r\n\"Ще обесня какво се случи на 01.10 дойдоха двама мъже в моята стая и ми показаха някакъв документ. Аз нищо не ги разбрах и помолих да включим преводач.. Те ми се смееха че не ги разбирам и аз повиках полиция. Като пристигнаха полицайте ми казаха с присмех че не ги интересува че не ги разбирам и ни арестуваха с агресия. Заведоха ни в участъка и ни сложиха в карцер без да разбираме абсолютно нищо взеха ни пръстови отпечатъци от всеки пръст на всяка една ръка и ни снимаха. След това дойде преводач и ни каза че сме обвинени в удряне на полицай. Дойде служебен адвокат в 20 часа и ни разпита. После още мъж и една жена ни разпитаха и ни показаха кадри на който никой от нас не е докоснал полицай и ни пуснаха. Това се случи. Нито имаме документи от полицията за задържането ни нито от двамата мъже! Това е поръчкова агресия да ни вземат пръстовите отпечатъци за строят билдинги в Лондон\".\n                    \n                    \n                \n                \n                \n                \r\nПод нейния пост има десетки коментари, като повечето недоумяват защо все на тях се случва подобно нещо. Мнозина споделят, че живеят от години на острова и никога не са имали проблеми с полицията. Някои съжалително обясняват за какво се взимат отпечатъци, а един от коментиращите директно пита дали са разбили бардака им. Има и българи, които съветват сестрите да се обърнат към консула ни. ", "date": "2019.10.09", "title": "Тризначката Надежда \"обеснява\" за ареста в Лондон"}
{"url": "https://www.dnes.bg/art/2019/10/09/one-dance-week-kosmos-i-magicheski-realizym.425526", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        One Dance Week - истории за трансформацията, законите на физиката, Космоса, общуването между хората и магическия реализъм. Тази година събитието ще включва три спектакъла, два от които със световна премиера, плюс атрактивна среда, изградена от музика, светлини и вокали.  \r\n\r\n\"Ще чуем младите гласове на съвременната канадска сцена, а целият уикенд е посветен на различните изкуства\", каза в \"България сутрин\" директорът на фестивала Елиа Лилов. \r\n\r\nЕдин от акцентите в One Dance Week ще са циркови артисти от Австралия, чийто спектакъл е извън ограничения на традиционния цирк. \r\n\r\n\"Идеята ни е да представяме някои от най-интерсните феномени в съвременния танц - има приоми от театъра, от операта, от цирка\", подчета тя пред .", "date": "2019.10.09", "title": "One Dance Week – космос и магически реализъм"}
{"url": "https://www.dnes.bg/science/2019/10/09/trima-ucheni-si-podeliat-nobelovata-nagrada-za-himiia.425562", "text": "Американците Джон Б. Гудинаф и Стенли Уитингам и японецът Акира Йошино спечелиха Нобеловата награда за химия за разработването на литиево-йонните батерии, съобщи сайтът Nobelprize.org.\n\r\nТези леки, зареждащи се и мощни батерии, сега се използват навсякъде - от мобилните телефони и лаптопите до електрическите автомобили. Те променят коренно живота ни, откакто навлизат в употреба през 1991 г.\n\r\nМиналата година Нобелова награда за химия спечелиха Франсес Х. Арнолд, Джордж П. Смит и Грегъри П. Уинтър за \"овладяване на мощта на еволюцията\".\n\r\nНобеловата награда за химия се присъжда от Кралската шведска академия на науките от 1901 г. Лауреати на Нобеловата награда за химия с голяма известност са Сванте Арениус /1903/, Ърнест Ръдърфорд /1908/, Мария Кюри /1911/, Ирен и Фредерик Жолио-Кюри /1935/.\n                    \n                    \n                \n                \n                \n                \r\nНобеловите награди ще бъдат връчени на церемония в Стокхолмската концертна зала на 10 декември - в деня на кончината на основателя на Нобеловата награда Алфред Нобел.\n\r\nТази година паричната равностойност на наградата е 9 милиона крони (832 459 евро).\n\r\n/БТА/", "date": "2019.10.09", "title": "Трима учени си поделят Нобеловата награда за химия"}
{"url": "https://www.dnes.bg/photo/2019/10/09/evrohold-shte-investira-nad-270-mln-lv-za-2-g-v-mrejata-na-chez.425566", "text": "\n\"Еврохолд България\", която е в процес на придобиване българските активи на ЧЕЗ, планира да инвестира 270 млн. лв. за обновяване и управление на електроразпределителната мрежа на \"ЧЕЗ България\" до 2020 г. и още 260 млн. лв. през следващия регулаторен период, съобразно изискванията на Комисията за енергийно и водно регулиране (КЕВР), заявиха от холдинга по време на пресконференция.\n\r\nПредставителят на Надзорния съвет на \"Еврохолд България\" Асен Христов заяви по време на пресконференция, че сделката за придобиването на българските активи на ЧЕЗ от \"Еврохолд България\" се очаква да приключи до началото на 2020 г.\n                \n                \n                \r\nСпоред него сделката ще получи зелена светлина, след като бъде одобрена от Комисията за енергийно и водно регулиране (КЕВР) и Комисията за защита на конкуренцията (КЗК).\n\r\nХристов заяви още, че външният фактор, който може да окаже негативно влияние върху успешното завършване на сделката, е свързан по някакъв начин с факта, че чешката енергийна компания CEZ е един от кандидатите за стратегически инвеститор за проекта АЕЦ \"Белене\".\n\r\nСпоред Дан Каталин Станку, също член на Енергийния борд, в някои отношения регулираният пазар за електроенергия може да се окаже по-удачен, отколкото свободния такъв. По неговите думи \"Еврохолд\" ще се справи успешно с технологичната адаптация в енергетиката.\n\r\nХристов добави от своя страна, че процедурата, стартирана от Комисията за финансов надзор (КФН), продължава да се бави, но това не е фактор, който може да възпрепятства сделката.\n\r\nСпоред него тя може да бъде извършена и без увеличение на капитала от страна на \"Еврохолд\". \"Не виждам какво може да спре тази сделка\", категоричен е той. Христов подчерта развитието на холдинга и факта, че застрахователният му бизнес в Гърция е успял да утрои приходите си.\n\r\nТой изтъкна и желанието на групата да се развива в международен план.\n\r\nВ същото време Кирил Бошков, председател на УС на \"Еврохолд\", заяви, че ориентацията на холдинга е насочена към регулирания бизнес. Според него групата разполага с опита и възможностите да развие енергиен бизнес както в България, така и в чужбина.\n\r\nОт холдинга посочиха още, че основните му цели ще бъдат насочени към намаляване на загубите на електроенергия, развитие и разширяване на интелигентните системи за дистанционно управление и отчитане на електромерите, внедряването на Advanced Asset Management (AAM) - система за прогноза на нужна поддръжката, Distribution Management Systems - системи за намаляване на времето и честотата на аварийни прекъсвания, както и Workforce Management System - система за максимална ефективност на използваните ресурси.\n\r\nСпоред Георги Михов, който е член на Енергийния борд на \"Еврохолд\", всички предвидени технологични въведения, подобрения и промени могат да бъдат извършени с хоризонт до 2026 г.\n\r\n\"Еврохолд\" планира да подкрепи и развие съществуващата инвестиционна програма на ЧЕЗ в България, която ще отговаря на регулаторните изисква на КЕВР, както и на Европейската рамка за климата и енергетиката до 2030 г. Предвидени са допълнителни средства за изпълнение на основните елементи на инвестиционната програма.\n\r\nХолдингът предвижда пренасочване на фокуса на ЧЕЗ към чистата, възобновяема енергия - подпомагане на икономически ефективните мини и микро възобновяеми енергийни източници (ВЕИ); стимулиране на използването на LED-автоматизирани системи за домове и офиси; внедряване на DMS системи и виртуални електроцентрали с цел активно управление на потреблението и намаляване на \"пика на товаровата крива\" за групата.\n\r\n\"Еврохолд\" възнамерява да внедри смарт технологии за управление на мрежите, както и такива за подробно диагностициране на изградената инфраструктура.\n\r\nСъщо се планира и внедряване на технологии за съхранение на енергия в електроразпределителната мрежа.\n\r\nСред възможностите, които се разкриват пред \"Еврохолд\" и ЧЕЗ, представителите на холдинга изтъкват нова свързаност в газовия сектор като \"Балкански поток\", Интерконекторът между България и Гърция, както и управлението на компресационня капацитет на свързаността между България и Румъния. С подобна важност се разглежда и подобренията във връзките за пренос на електроенергия от ниско напрежение с държави като Гърция, Сърбия и Северна Македония.\r\nОще за икономика четете в ", "date": "2019.10.09", "title": "Еврохолд ще инвестира над 270 млн. лв. за 2 г. в мрежата на ЧЕЗ"}
{"url": "https://www.dnes.bg/rusia/2019/10/09/moskva-politikata-na-sasht-v-siriia-moje-da-podpali-regiona.425556", "text": "Русия се обяви против всякакви действия, които могат да попречат на мирния процес в Сирия, заяви говорителят на Кремъл Дмитрий Песков след заседание на Съвета за сигурност под ръководството на президента Владимир Путин, предаде БНР.\n\r\nЧленовете на Съвета за сигурност обсъдиха изострянето на ситуацията в Североизточна Сирия на фона на подготвяната от Турция военна офанзива срещу кюрдските милиции там.\n\r\nПо-рано Дмитрий Песков съобщи, че Москва следи отблизо как се развива ситуацията и че руската страна не е била уведомена от САЩ за намерението им да се изтеглят от района.\n\n\n\"Все още не знаем кои войски са били изтеглени, какъв е броят им и дали изобщо е имало изтегляне\", посочи Песков. Той добави, че и преди американците са обявявали изтегляне от различни части на света, което не се е потвърждавало впоследствие.\n                    \n                    \n                \n                \n                \n                \r\nМеждувременно руският министър на външните работи Сергей Лавров заяви в Казахстан, където е на официално посещение, че непоследователните и противоречиви действия на Съединените щати в Сирия показват неспособността на Вашингтон да се договаря.\n\r\n\"Американците много пъти нарушаваха обещанията си\", каза той и обвини САЩ, че нарушават териториалната цялост на Сирия и се опитват да създадат \"квазидържави\" в Северна Сирия. \"Това е много опасна игра\", добави Лавров.\n\r\nРуският външен министър, който по-рано тази седмица посети Багдад и Ербил – столицата на Иракски Кюрдистан, каза, че е обсъдил въпроса с кюрдските лидери в Ирак.\n\r\n\"Те са изключително разтревожени, че такова лековато отношение по този изключително деликатен въпрос може да подпали целия регион. Това трябва да бъде предотвратено на всяка цена\", каза Лавров.", "date": "2019.10.09", "title": "Москва: Политиката на САЩ в Сирия може да подпали региона"}
{"url": "https://www.dnes.bg/eu/2019/10/09/strelba-pred-sinagogata-v-hale-ima-zaginali.425571", "text": "Неизвестен е открил огън с автоматично оръжие в град Хале, в германската провинция Саксония-Анхалт. Двама души са загинали, съобщи местната полиция в Twitter. \r\n\r\n\"По предварителни данни в Хале са загинали двама души. Предполагаемите извършители са избягали с автомобил\", написа полицията. \r\n\r\nОрганите на реда са помолили жителите на града да останат по домовете си и да избягват квартала, в който е станал инцидента. \r\n\r\nНа този етап е установено, че е стреляно с автоматично оръжие. По данни на \"Билд\" инцидентът е станал пред градската синагога. \r\n\r\nНеизвестно лице е хвърлило граната на територията на еврейското гробище, съобщи още изданието. \r\n\r\n\"Билд\" съобщава за още една стрелба в градчето Видерсдорф край Хале. \r\n\r\nПолицията е отцепила района. Във връзка със стрелбата \"Дойче бан\" е затворила жп гарата в града, пише ТАСС. \r\n                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\n\r\n\r\n\r\n ", "date": "2019.10.09", "title": "Стрелба пред синагогата в Хале, има загинали"}
{"url": "https://www.dnes.bg/mestni-izbori-19/2019/10/09/manolova-otseche-trotoarite-sa-izpitanie-za-stolichani.425568", "text": "\"В \"Манастирски ливади\" няма тротоари. Те са пълни с автомобили вместо с пешеходци, а там, където има тротоари, те са в безобразно състояние. Така, за съжаление, не е само в \"Манастирски ливади\", така е в целия град. Те са изпитание за столичани\". Това каза при среща с майки с детски колички в кв. \"Манастирки ливади\" кандидатът за кмет на столицата Мая Манолова и ги увери, че това ще се промени в нейния мандат като кмет, стана ясно от пресъобщение до медиите. \n\n\r\n\n                    \n                    \n                \n                \n                \n                \r\n\"В предизборната си програма съм заложила на четиригодишна програма за възстановяване, ремонт и изграждане на тротоари, които са част от средата за пешеходци. Залагаме и на по-добро улично озеленяване и осветления, така че средата да е естетична и безопасна за гражданите, на по-добра проходимост в центъра на града и в кварталите, на свързаност между отделните зони, на достатъчен брой пешеходни пътеки, които да са обозначени с качествена маркировка, на реконструкция на подлезите на града в съответствие с европейските норми\", каза още Манолова.\n\r\nТя бе категорична, че средата трябва да е по-достъпна за хората с увреждания и за майките с колички.\n\r\nПо думите на Манолова пътната безопасност в столицата е пред скоби. \"Вчера бях в \"Подуяне\" където пред 95-то училище се е случил инцидент точно на първия учебен ден заради недобра маркировка, заради недобре обмислено действие на светофарите, така че там също има проблеми с безопасността на децата, с маркировката и тротоарите и децата ежедневно са изложени на риск\", подчерта още тя.\n\r\nСпоред Манолова е подобна ситуацията около много други училища и детски градини в столицата, а като решение тя посочи следните мерки - пътна маркировка, която да осигурява пешеходна безопасност и безопасност на движението по улиците, особено в районите с много деца, ефективно и интелигентно управление на светофарите, така че да осигуряват безопасност при преминаването, достатъчно тротоари около местата, които се посещават от деца - училища, детски градини, спортни зали, паркове, площадки.", "date": "2019.10.09", "title": "Манолова отсече: Тротоарите са изпитание за столичани "}
{"url": "https://www.dnes.bg/sofia/2019/10/09/avtobus-potroshi-styklata-na-chakalniata-na-avtogara-serdika.425570", "text": "\nШофьор на автобус загуби контрол над управлението и се удари в чакалнята на международната автогара \"Сердика”.\r\n\r\nЗа случая се разбра от снимки в групата \"Видяно в София“.\r\n\r\nСтъклата на чакалнята са изпотрошени. По автобуса също има нанесени материални щети. \r\nНяма информация за пострадали.\r\n", "date": "2019.10.09", "title": "Автобус потроши стъклата на чакалнята на автогара \"Сердика\""}
{"url": "https://www.dnes.bg/obshtestvo/2019/10/09/stefan-danailov-otnovo-e-priet-v-bolnica-tozi-pyt-vyv-vma.425574", "text": "Актьорът Стефан Данаилов е приет във Военномедицинска академия, съобщи БНР.\r\n\r\nОт лечебното заведение отказаха да уточнят причината за приема, както и подробности за здравословното му \r\nсъстояние. \n\n След  инцидент през август бившият министър на културата беше приет по спешност в болница в Бургас, където му беше направена операцията на тазобедрената става. \r\n\r\nСлед допълнителни изследвания в столична болница, направени през септември, на Стефан Данаилов е назначена рехабилитация в санаториум.", "date": "2019.10.09", "title": "Стефан Данаилов отново е приет в болница, този път във ВМА"}
{"url": "https://www.dnes.bg/stranata/2019/10/09/atrakcionen-vlak-s-kurs-mejdu-sofiia-i-kiustendil-v-sybota.425573", "text": "Атракционен влак с парен локомотив и вагон от царската композиция \"Корона експрес” ще пътува на 12 октомври, събота, по маршрута София-Кюстендил и обратно.\r\nРетро пътуването се организира по повод отбелязването на 110 години от пускането в експлоатация на жп линията Радомир-Земен-Кюстендил. Събитието се провежда по покана на инициативен комитет, създаден за честването на годишнината, и се реализира от \"БДЖ-Пътнически превози\" ЕООД.\r\n        \r\nКомплимент за пътуващите, като последно атракционно пътуване за 2019 г., е включването на личния вагон-салон на цар Борис III от \"Корона експрес” във влаковата композиция. Специално прикаченият вагон ще пътува за първи път тази година като атракция, а по време на движение всички желаещи ще могат да го разгледат, съпроводени от гид, който ще ги запознае с любопитни факти. Ретро влакът ще бъде теглен от парния локомотив № 01.23., съобщиха от БДЖ.\n                    \n                    \n                \n                \n                \n                \r\nАтракционният влак ще потегли от Централна гара София в 08:30 ч. и ще пристигне на гара Кюстендил в 12:40 ч. По време на празничното пътуване на гарите Радомир, Земен и Кюстендил влакът ще престои, за да могат пътуващите и посетители да се насладят на организираните официални тържества. В обратната посока композицията ще замине от гара Кюстендил в 13:50 ч. Освен това на Централна гара София, както и в Кюстендил и Радомир ще се представят изложби с фотографии и текстови материали за линията. \n\r\nЦената на билета за влака с парния локомотив № 01.23 от София до Кюстендил е 21.50 лв. за пътуване в една посока (с включено запазено място). За желаещите да пътуват на по-кратки разстояния се осигурява възможност за следните отсечки по маршрута: София-Перник, София-Радомир, Перник-Радомир, Перник-Земен, Земен-Кюстендил. Цената на отсечка е 7.50 лв. в една посока с включено запазено място.\n\r\nДецата до 7-годишна възраст ще пътуват безплатно без да ползват отделно седящо място, като при закупуване на билети е необходим документ, удостоверяващ тяхната възраст. Националният железопътен превозвач напомня, че децата на възраст до 10 години задължително пътуват с придружител.\n\r\nПредварителната продажба за закупуване на онлайн билети за пътуване с атракционния влак № ЕВ6591/ЕВ6592 е достъпна на следния линк  Билети могат да бъдат закупени и от билетните каси и железопътните бюра във всички гари в страната от утре.", "date": "2019.10.09", "title": "Атракционен влак с курс между София и Кюстендил в събота"}
{"url": "https://www.dnes.bg/usa/2019/10/09/fbr-tyrsi-pomosht-za-jertvite-na-samiuyl-lityl.425551", "text": "Без капка угризение, с лека усмивка на лице, Самюъл Литъл разказва детайлно за 93-те убийства, които е извършил. Той помни имената на жертвите си, къде ги е видял за първи път, колко са тежали, какъв е бил цвета на кожата им. Дори успява да нарисува портрети на някои от тях. \nФБР успява да идентифицира около 50 от жертвите му. А сега разследващите имат нужда от помощ – те се обръщат към обществото за информация, която ще им помогне да стигнат до самоличността на останалите жертви.\r\n\"Дори и той вече да е в затвора, ние от ФБР вярваме, че е важно да търсим справедливост за всяка жертва, да затворим всеки възможен случай\", пишат разследващите на сайта си. Постът им е придружен с рисунки, направени лично от Литъл, на повечето от жените.\r\n                    \n                    \n                \n                \n                \n                Самюъл Литъл нападал жени от малцинствата и застрашените групи като проститутки и пристрастени към наркотиците. Убийствата извършил между 1970 и 2005 година.\r\nФБР също публикува карта, за да покаже в кой район са убити жените. Разследващите предупреждават, че част от описанията и информацията може да не е особено точна, тъй като паметта на Литъл е доста прецизна, но не и перфектна. Той не може да си спомни дати, което прави разследването малко по-трудно. \r\nЕдна от неидентифицираните жертви е момиче на 18 години. \"Тя беше това, което днес наричате трансджендър\", казва Самюъл Литъл в едно от интервютата си. Тя му се представила като Марин или Мери Ан през 1971 или 1972 година.\r\nДруга жертва е 25-годишна жена с руса коса, сини очи и \"леко хипарски външен вид\" по думите на Литъл. Той я срещнал в Охайо и я удушил в Кентъки през 1984 година. \"Паркирах колата си пред един бар. И това момиче се появи иззад ъгъла на сградата. Дойде при мен и ме попита: \"Ще ме закараш ли до Маями\", спомня си я убиецът.\r\n\"Тя беше слаба, с тъмна кожа, около 40-годишна\", казва за жена, която е убил в Лас Вегас през 1993 година. Той я удушава в мотел. След това хвърля тялото й в бездна. Преди убийството Литъл се среща със сина на жертвата и дори му стиска ръката.\r\nА десетилетие по-рано той е в нощен клуб в Ню Орлианс. \"Докато танцувах, тя дойде при мен и ме попита: \"Искаш ли да покараме малко след като партито свърши?\", казва Литъл. \r\nВ друг случай той разказва как е убил 19-годишно момиче на алея край поле със захарна тръстика. След това бутнал тялото й в калната земя и тя паднала по лице.\r\nПовечето от телата на жертвите така и не са идентифицирани, повечето от случаите дори не са разследвани през онези години. Литъл е арестуван чак през 2012 година и то за трафик на наркотици. Направен му е ДНК тест, който го свързва с три неразкрити убийства между 1987 и 1989 година. Заради тях той излежава 3 доживотни присъди.\r\nЕдва през 2018 година започва да разказва подробно за всичките си убийства, които са три пъти повече от тези на страшилището Тед Бънди.\r\nСпоред анализаторите на ФБР Литъл дълги години е вярвал, че няма да бъде заловен, тъй като никой не се интересувал от жертвите му.\r\nДнес Самюъл Литъл е на 79 години и здравето му се влошава. Затова не е ясно дали след признанията и откриването на жертвите ще се изправи отново пред съда.  ", "date": "2019.10.09", "title": "ФБР търси помощ за жертвите на Самюъл Литъл "}
{"url": "https://www.dnes.bg/index/2019/10/09/liuta-bitka-do-posledno-za-sofiia-samo-2-deliat-fandykova-i-manolova.425567", "text": "Оспорвана надпревара за кметския пост в София с лек аванс за настоящия градоначалник Йорданка Фандъкова (36,3%) пред Мая Манолова (34,6%), прогнозират от Алфа Рисърч. \n\r\nСериозна преднина за ГЕРБ във вота за общински листи (32,1%) пред БСП (21,4%), но недостатъчна за мнозинство в бъдещия Общински съвет, както и затвърждаване на силните позиции на Демократична България, постигнати на европейските избори – 15,5% вот за общинска листа и 10.7% за нейния кандидат за кмет Борислав Игнатов, са останалите тенденции, регистрирани от представителното за столичните избиратели проучване. То е на агенция Алфа Рисърч, проведено в периода 3-7 октомври 2019г. сред 801 пълнолетни граждани с право на глас в местните избори.\n                \n                \n                \r\n45,3% от столичани са заявили готовност да отидат до урните в изборния ден.\n\r\nСпоред социолозите е разбираем високият интерес към местните избори в столицата и символното значение да бъдеш политически представен именно в нея. Това определя и големият брой претенденти за кметския пост: 30 – през 2007 г., 25 – през 2011 г., 21 – през 2015 г. и 20 – през настоящата.\n\r\nЯсната дясно-центристка ориентация на избирателите обаче в най-големия и с най-голям икономически потенциал български град, доста категорично е определяла победителя, независимо от множеството кандидатури. В случая, напротив, сме свидетели на много по-оспорвана и амбициозна битка, тестваща преминаването на дясно-центристката в ляво-центристка периферия, отбелязват от Алфа Рисърч.\n\r\nПлюсът за Йорданка Фандъкова е, че успява да удържи избирателите на ГЕРБ в тази сложна конфигурация. \n\r\nПлюсът за Мая Манолова е, че успява да разшири традиционния БСП вот с близо 10 на сто. В тази ситуация, при балотаж, ключов ще е ценностният избор на симпатизантите на Демократична България, които ще определят в голяма степен пътят към и на София.\n\r\nКандидатът на т.нар. градска десница - арх. Борислав Игнатов, събира към момента 10,7% вот сред твърдо решилите да гласуват. Поради по-слабата си начална популярност спрямо останалите, той има потенциал за ръст, поне до нивата на листата (15,5%).\n\r\nЕвроизборите показаха електоралната ефективност на Ангел Джамбазки и залагайки отново на него, ВМРО отбелязва двоен пробив – увеличава резултата си за общинската листа (6,1%) и постига четвърта позиция за кметската надпревара (6,9% вот за Ангел Джамбазки).\n\r\nКандидатът на иначе активното гражданското сдружение \"Спаси София\" Борис Бонев търпи, от една страна, конкуренцията на големите партии, а от друга, на далеч по-разпознаваемия опонент, състезаващ се в неговата група, тази на “независимите претенденти“. В резултат той остава на пета позиция с добрия за този профил кандидати резултат от 4,8%.\n\r\nОстаналите 15 участници събират сумарно малко под 7 на сто от вота на твърдо решилите да отидат до урните.\n\r\nВотът за партийните листи сочи водещи позиции за ГЕРБ, на 10 процентна дистанция от БСП (32,1% : 21,4%). \n\r\nТрета позиция за Демократична България (15,5%). Имайки предвид наблюдаваната и на Евроизборите склонност техните избиратели да се мобилизират в последните дни преди вота, може да се очаква допълнителен ръст на тази формация. ВМРО с 6,1% е следващият сигурен участник в бъдещия Столичен общински съвет.\n\r\nМакар и на още ранен етап от кампанията, има сериозни основания да се предполага, че бъдещият 61- членен СОС ще бъде почти толкова фрагментиран, колкото и настоящия. През 2015 г. в сегашния състав влизат представители на 9 листи. В бъдещия могат да се очакват между 7 и 9 листи, без ясно мнозинство. Което отсега вещае трудни времена за столичния кмет. И изпитания за политическите стратегии и управленски ангажименти на подкрепящите го политическите сили.\r\n_______________________________________________________________________________________________________\n\r\n\n\r\nАлфа Рисърч носи отговорност за данните и интерпретацията, публикувани на нейния сайт, но не и за избирателно или манипулативно използване на тези данни.", "date": "2019.10.09", "title": "Люта битка до последно за София: Само 2% делят Фандъкова и Манолова"}
{"url": "https://www.dnes.bg/sport/2019/10/09/senshi-izpravia-shampion-po-kikboks-ot-shkolata-na-arts-sreshtu-karatist-ot-belarus.425581", "text": "Последната дванадесета среща от програмата на бойното зрелище SENSHI ще срещне на ринга двама тежки съперници от Холандия и Беларус. Възпитаникът на световната кикбокс легенда Петер Артс и шампион по кикбокс на Холандия Бадр Фердаус ще бъде единият боец, който ще вдигне адреналина в Двореца на културата и спорта на 26 октомври. Той ще се срещне на ринга с многократния карате киокушин и кикбокс медалист Дмитро Дороков в категория до 95 кг.\r\nДвубоят, който ще нажежи още повече страстите на SENSHI, ще се играе в стил фул контакт карате.\n\r\nБадр Фердус е един от най-добрите бойци от школата на трикратния шампион на К-1 Гран При в тежка категория Петер Артс. Той е само на 21 години и вече е шампион по кикбокс на Холандия.\r\n                    \n                    \n                \n                \n                \n                Висок е цели 188 см. Боецът на \"Холандския дървосекач\" вече може да се похвали с една победа на професионалната арена на SENSHI. През април по време на галата в София той се наложи над много тежък опонент от Сърбия след здрава битка по правилата на К-1, която продължи три рунда. На 26 октомври за холандеца, обаче, предстои фул контакт карате двубой.\n\r\nОпонентът на Фердаус – Дмитро Дороков, има голям опит и в карате киокушин, и в кикбокс. През 2016 година печели медал от Украинското първенство по карате киокушин, а през 2018 година става вицешампион в първенството по бойното изкуство в Беларус. Дороков има медал и от Украинското първенство по кикбокс за 2017 година. Висок е 183 см и е на 23 години. Битката с възпитаника на Артс ще е и неговият дебют на ринга на SENSHI.\n\r\nБойното шоу SENSHI започва на 26 октомври, от 19 часа, в Двореца на културата и спорта във Варна. VIP маси и билети за зрелищната гала могат да се закупят както от касите на залата, така и от мрежата на Eventim.bg. Билетите са на цени от 10 лв. и 20 лв.\r\n ", "date": "2019.10.09", "title": "SENSHI изправя шампион по кикбокс от школата на Артс срещу каратист от Беларус"}
{"url": "https://www.dnes.bg/eu/2019/10/09/bylgariia-plashta-poveche-v-biudjeta-na-es-ot-bogatite-strani.425572", "text": "Спрямо брутния си вътрешен продукт на глава от населението България и Хърватия правят по-големи вноски към европейския бюджет от по-богатите държави. Това заяви еврокомисарят по бюджета Гюнтер Йотингер в Брюксел днес.\n\n\r\n\n\r\nВноските на всяка държава към бюджета на ЕС се определят като процент от националната им икономика, но някои държави, сред които Великобритания, Дания, Германия, Холандия, Австрия и Швеция получават отстъпки и така намаляват отчисленията, които техните граждани трябва да правят към европейската хазна. Тези отстъпки са договорени, тъй като богатите страни внасят номинално повече пари в общата каса на ЕС, отколкото получават обратно чрез еврофондовете.\n                    \n                    \n                \n                \n                \n                \r\nНоминално богатите държави плащат повече, но усилието да отделят парите е по-голямо за двете най-бедни страни в ЕС – България и Хърватия.\n\r\nЕвропейската комисия постави въпроса като аргумент за премахването на системата за отстъпките след напускането на Великобритания, заради която е въведена системата за отстъпки през 1984 г.\n\r\nСпоред документ, адресиран до европейските лидери, които се събират идната седмица в Брюксел, Европейската комисия комисия предлага системата да бъде премахната от 2021 г. и така \"да бъде решен проблемът със станалата непрозрачна и изкривена система\".\n\r\nНоминално най-много пари в бюджета на ЕС внася Германия – около 20 милиарда евро годишно, вноската на България е около 400 млн евро. Въпреки, че е най-малката икономика в ЕС, вноската на глава от българското население е 22-ра по размер в ЕС.\n\r\nАко системата на отстъпките отпадне, ЕС ще получи допълнителни приходи, с които може да покрие увеличаващите се нужди от финансиране.\n\r\nАко това не се случи и бюджетът за 2021-2027 г. остане в размер от 1% от размера на европейската икономика, ще трябва да се направят допълнителни съкращения в размера на кохезионните фондове и на парите за земеделие. Еврокомисията предлага бюджетът да нарастне до 1,14% от БВП на ЕС, но Германия се противопоставя, като се позовава на коалиционното споразумение на управляващата коалиция.\n\r\nЙотингер предупреди, че ако дългосрочният бюджет на ЕС не бъде одобрен от страните членки, така както е разчетен от Европейската комисия, няма да има пари за увеличаване парите за охрана на границите, за отбрана, изследвания и цифровизация на икономиката.", "date": "2019.10.09", "title": "България плаща повече в бюджета на ЕС от богатите страни"}
