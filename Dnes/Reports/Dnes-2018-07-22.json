{"url": "https://www.dnes.bg/zvezdi/2018/07/22/sedmica-predi-da-zabremenee-kaili-se-vliubva-v-travis.382685", "text": "Кайли Дженър и гаджето ѝ Травис Скот дават първото си общо интервю за новия брой на списание GQ, чиято корица красят. Влюбената двойка за първи път споделя пред медиите и обществеността как точно започва връзката им.\n\r\nКайли разкрива, че двамата с 26-годишния Травис се запознават на фестивала Coachella, след негово участие, което било само една спирка от турнето му през април 2017-та.\n\r\nОще след втората им среща тя решава, че твърде много го харесва, за да го остави да си тръгне.\n\r\nТя си спомня: \"Травис ми каза, че трябва да продължи турнето си, а аз му казах че тръгвам с него и просто скочих в автобуса и се отправихме към залеза. Бях с него на цялото му турне.”\r\n                    \r\n                    \r\nЯвно 20-годипната Кайли забременява именно на въпросното турне, тъй като 5-месечната им дъщеря Сторми се роди на 1 февруари 2018-та – точно 41 седмици след първата им среща с Травис, а една бременност трае около 40 седмици.\r\nВижте още за Кайли и Травис в ", "date": "2018.07.22", "title": "Седмица преди да забременее, Кайли се влюбва в Травис"}
{"url": "https://www.dnes.bg/temida/2018/07/22/hem-piian-hem-pomel-11-koli-hem-ot-24-godini-kara-bez-knijka.382954", "text": "Иво Нацев, който на 19 юли в столичния квартал \"Надежда\" с такси помете 11 коли, призна пред магистратите, че кара кола от 1994 г, но няма книжка. \n \"Виновен съм\", каза той пред състав на Софийския районен съд по искане на прокуратурата, която настоява той да бъде задържан за постоянно. \n\r\nНацев не е таксиметров шофьор, а просто се качил на жълта кола, която била на дъщеря му. \n\r\nБило необходимо да закара автомобила на ремонт, тъй като бил повреден, пише \"\".\n\r\nСпоред обвинението Нацев първо ударил отзад рено, минал на червен светофар и последователно се блъснал в 10 други коли, като накрая таксито му спряло в микробус. Преди това той бягал от полицейски патрул. След сблъсъка с микробуса, Нацев вече бил хванат натясно и полицаите го поканили да даде проби за кръв и урина. Той отказал и ударил единия от униформените в гърдите. Изкрещял да го оставят намира.\r\n                    \r\n                    \r\nСвидетелка, която карала блъснатото от Нацев рено, разказала, че той лъхал на алкохол. \n\r\nЕкспертизата, за това дали е бил пиян, все още не е готова.\n\r\n\"Спуках гума. Какво да направя, случва се\", защити се Нацев и отрече да е посягал на полицай.\n\r\nСпоред съдия Николай Урумов обаче доказателства за това, че той е предизвикал тежкия инцидент има. Заради това и заради поведението му след случката, магистратът го остави зад решетките.\n\r\nСъдията посочи, че прокуратурата може да повдигне обвинения на шофьора и за хулиганство, и за каране в нетрезво състояние.\r\n ", "date": "2018.07.22", "title": "Хем пиян, хем помел 11 коли, хем от 24 години кара без книжка"}
{"url": "https://www.dnes.bg/stranata/2018/07/22/tir-se-obyrna-razpilia-jito-zadrysti-magistrala-hemus.382960", "text": "ТИР се обърна напречно на магистрала \"Хемус\". За щастие шофьорът не е пострадал, но пък товарът му се е разпилял на пътното платно. \r\nКамионът, който се е движил към Варна, е превозвал жито.\r\nЗаради пътният инцидент на магистралата, край Нови пазар, движението от и към Варна се пренасочва от екипи на \"Пътна полиция\" през първокласния път Русе - Варна.", "date": "2018.07.22", "title": "ТИР се обърна, разпиля жито, задръсти магистрала \"Хемус\""}
{"url": "https://www.dnes.bg/world/2018/07/22/ucheni-braniat-golemiia-barieren-rif-sys-soli-v-nebeto.382961", "text": "Властите в Австралия обявиха, че ще използват нови способи, включващи и изстрелване на соли в небето, за да спасят от глобалното затопляне Големия бариерен риф, съобщава в. \"Дейли мейл\", цитиран от БТА.\r\nТой е една от главните природни забележителности на страната-континент и всяка година привлича хиляди туристи. Коралите от бариерния риф са включени в списъка на Световното наследство на ЮНЕСКО, но от две години страдат от прекалено високите температури на водата. \r\nЗатоплянето се отразява пагубно върху тяхната жизнеспособност.\r\nВъв връзка с това австралийските специалисти изучават различни способи за понижаване на температурите. \r\nТе включват използването на биоразтворим слънчев екран, с който да бъде покрит рифът.\r\nДругата възможност е бомбардирането на облаците със сол, чиито кристали се очаква да отразяват слънчевата светлина, като я разсейват.\r\n ", "date": "2018.07.22", "title": "Учени бранят Големия бариерен риф със соли в небето"}
{"url": "https://www.dnes.bg/notifikacii/2018/07/22/krai-na-izpita-i-na-turski-za-shofiorite-v-avstriia.382964", "text": "Кандидатите за шофьори в Австрия вече няма да могат да попълват теоритичния тест на турски език, съобщи през уикенда транспортното министерство, като се мотивира с цената на преводите, предаде АФП.\n\r\nОт почти 300 000 теоретични теста попълнени миналата година едва 3631 са били на турски език – или около 1,2%, съобщава БНР.\n\r\nНо транспортното министерство, което според коалиционното споразумение се ръководи от представител на крайнодясната Партия на свободата, обяви, че е прекалено скъпо да се поддържа тест, полаган от сравнително малък процент кандидат-шофьори.\n\r\nВсеки допълнителен език струва на държавата 5-цифрена сума (в евро), което е неоправдано“, заяви транспортният министър Норберт Хофер. Той посочи, че ще продължи да е възможно попълването на листовките на шофьорсикте изпити на английски, хърватски и словенски.\r\n\"Естествено, че става въпрос за цената, но за мен освен това е важно да се установи на кои езици е разумно да се полагат изпитите“, каза Хофер, като посочи че премахването на турския език е \"окуражаване за учене на немски“.\n\r\nРешението идва във време на продължително напрежение между Австрия и Турция.\n\r\nАвстрийският канцлер Себастиан Курц изка ЕС да прекрати преговорите с Турция за членство в съюза, което гневи турския президент Реджеп Ердоган, посочва Би Би Си.\n\r\nПрез май 2017 г. този гняв доведе до турско вето върху сътрудничеството на НАТО с Австрия, която не е членка на алианса.", "date": "2018.07.22", "title": "Край на изпита и на турски за шофьорите в Австрия "}
{"url": "https://www.dnes.bg/football/2018/07/22/slovenecyt-slavisha-stoianovich-noviiat-trenior-na-levski.382965", "text": "\"Левски\" на практика има нов треньор, след като Спас Русев се договори със словенеца Славиша Стоянович и се очаква още в следващата седмица двете страни да подпишат договор за 1+1 години, който ще влезе в сила на момента.\n\r\nТой е трикратен шампион в своята треньорска кариера. Първо извежда два пъти до титлата словенския Домжале през сезон 2007/2008 и 2008/2009, а през сезон 2013/2014 извежда и сръбският гранд Цървена звезда до титлата.\n\r\nПо това време той прекратява хегемонията на Партизан от шест поредни шампионски титли.\n\r\nТази сутрин специалистът и изпълнителният директор Красимир Иванов са провели последната среща на която всичко е било уточнено.\n\r\nТой ще бъде обявен официално в момента, в който бъдат оформени всички документи по разтрогването на договора на Делио Роси.\r\n                    \r\n                    \r\nСтоянович за последно е бил начело на ФК Рига, но от миналата година е без работа. В неговата кариера личат още престои начело на националните тимове на Словения и ОАЕ, както и белгийският Лиерс.\n\r\n \n\r\n\n\r\n\n\r\n\n\r\n ", "date": "2018.07.22", "title": "Словенецът Славиша Стоянович - новият треньор на \"Левски\""}
{"url": "https://www.dnes.bg/akoshtete-vqrvaite/2018/07/22/kato-za-gines-564-364-rozi-v-edna-piramida-v-ekvador.382966", "text": "Жителите на малкото еквадорско градче Табакундо издигнаха рекордна пирамида от рози, копие на местна археологическа забележителност, предаде БТА, цитирайки Франс прес.\r\nПирамидалната структура беше изградена с помощта на 564 364 рози. Това е най-големият флорален градеж, регистриран някога. \r\nНа експерт от Гинес му беше необходим цял ден, за да потвърди, че малкият град в Андите е поставил нов рекорд. \r\nЯрко червената пирамида издигна снага на централния площад в града. Почти всички рози бяха червени, като само 6 процента от тях бяха розови и жълти, за да очертаят контурите на пирамидата и за да изрисуват върху нея едно сияйно слънце.\r\nПирамидата беше издигната за една седмица като в построяването й се включиха 1500 души, които работиха по 16 часа на ден.\r\n ", "date": "2018.07.22", "title": "Като за Гинес: 564 364 рози в една пирамида в Еквадор "}
{"url": "https://www.dnes.bg/obshtestvo/2018/07/22/planinarite-masovo-bez-zastrahovka-samo-3-imat.382967", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        През последните седмици случаите на пострадали в планината зачестиха. \n\r\nОказва се, обаче, че повечето туристи нямат застраховка и не изплащат дължимата сума за акциите, проведени от Планинската спасителна служба, съобщи . \n\r\nОт началото на годината спасителните акции на планинската спасителна служба само в Рила и Пирин са 1863. За статистиката през изминалата година в цялата страна са 2560. \n\r\nОказва се, че ПСС не е безплатна, както спешната помощ. \n\r\nОперациите по спасяване могат да достигнат до 4- цифрени суми. Често се случва след спасителната акция спасителите да не получат пари дори за изразходваното гориво.\r\n                    \r\n                    \r\nЗастрахователните компании са предвидили специална застраховка, която може да покрие средствата, изразходвани по спасителната акция, но по- малко от 3% са хората сключили таква застраховка. \n\r\nВече можем да поръчаме застраховка и он-лайн, докато пътуваме към планината. Средната цената за застраховка за уикенд в планината е под 10 лв, а сумата, която от застрахователната компания може да изплати при евентуален инцидент е до 3000лв. \n\r\nОт планинската спасителна служба препоръчват още да сключваме планинска застраховка преди всеки излет в планината. \n\r\n ", "date": "2018.07.22", "title": "Планинарите масово без застраховка, само 3% имат"}
{"url": "https://www.dnes.bg/notifikacii/2018/07/22/sydyt-vze-na-pricel-bodigard-na-makron-bil-demonstranti.382968", "text": "Френските власти започнаха съдебно разследване на побоя над протестиращ, нанесен на 1 май от сътрудника на президента Еманюел Макрон ++, съобщи Асошиейтед прес. \n Шокиращото нападение бе заснето на видеокамера и предизвика голяма политическа криза за френския лидер. \n\r\nОпозиционни лидери като десния политик Лоран Вокие и водача на радикалната левица Жан-Люк Меланшон настояват Макрон да даде обяснения, отбеляза Франс прес. \n\r\nПарижката прокуратура каза днес, че Бенала и още четирима души са поставени под съдебен контрол и ще се явят в съд, където скоро може да им бъдат повдигнати обвинения.\n\r\nМакрон запазва мълчание по темата. Бенала бе уволнен в петък от президентския дворец, а вчера следователи претърсиха дома му.\r\nПрокуратурата каза, че на Бенала, който отговаряше за сигурността на Макрон по време на предизборната кампания през 2017 г., и на служителя на партия \"Република, напред!\" Венсан Краз, който също взема участие в нападението, сега е забранено да притежават оръжие или да заемат обществена длъжност. Двамата са били на първомайската демонстрация в качеството си на наблюдатели.\n\r\nВъпреки че на Бенала е било наложено дискретно дисциплинарно наказание през май, правосъдието не е било сезирано за побоя и той бе уволнен чак в петък.\n\r\nОсвен Бенала и Краз, в съда ще се явят още трима високопоставени полицаи, заподозрени, че са предали на Бенала кадрите от камерата за видеонаблюдение. \n\r\nВъпреки че говорителят на Елисейския дворец Брюно Роже-Пти каза в четвъртък, че Бенала е бил отстранен от функциите си да отговаря за сигурността при публичните изяви на президента след 1 май, Бенала е забелязан на няколко неотдавнашни снимки край Макрон, включително на 13 юли в Живерни, Нормандия. /БТА/", "date": "2018.07.22", "title": "Съдът взе на прицел бодигард на Макрон, бил демонстранти"}
{"url": "https://www.dnes.bg/akoshtete-vqrvaite/2018/07/22/nai-doverchivite-i-nai-mnitelnite-v-zodiaka.382678", "text": "Има хора, които са си подозрителни по природа и винаги очакват някой да ги измами или подведе, Има и друг тип хора, които сляпо вярват в доброто у другите. Възможно е степента на доверичвост да се базира и на зодията на човек.\r\nВижте класация на най-доверчивите към най-мнителните зодиаклани знаци:\r\n\r\nРибите са най-доверчивата зодия. Те са като малко врабче, което вижда доброто у хората, дори когато няма такова. Те прощават лесно и винаги търсят позитивното у другите, дори когато такова е почти невъзможно да се намери. Според някои хора това е пример за наивност, но пък Рибите наистина имат очи са хубавите неща в живота.\r\n\r\r\n                    \r\n                    Везните са любезни и вярващи по природа хора. Те са лоялни и именно за това вярват на хората. Те са склонни да разкрият най-дълбоките си тайни пред човек, който не им е особено близък, само защото по някаква причина им е станал симпатичен. Везните не обичат да таят омраза в сърцето си, защото знаят, че омразата е отрова за душата.\r\nВижте за останалите зодии в ", "date": "2018.07.22", "title": "Най-доверчивите и най-мнителните в зодиака "}
{"url": "https://www.dnes.bg/stranata/2018/07/22/sharkovo-ostana-bez-ovce-i-kozi-jivotnite-sa-zagrobeni.382971", "text": "Стадото на Тодорка Сакалиева – баба Дора, в село Шарково вече е умъртвено и животните са загробени. Това съобщи министърът на земеделието Румен Порожанов. \n\n\n Стадото на баба Дора е било от около 140 животни, от които само половината били регистрирани. Еватаназирани са още две по-малко стада с по 15 животни, уточни Порожанов.\n\r\nТази сутрин село Шарково беше отцепено. Блокадата започна от ранни зори. Полицаите изпълняваха заповед на Агенцията по храните, която забранява достъпа до Шарково в радиус от 3 километра.\n\r\nНяколко часа по-късно стадото на баба Дора беше умъртвено. Още на 10 юли Агенцията по храните издаде заповед за евтаназията, която беше извършена едва днес.\r\n                    \r\n                    \r\nПорожанов добави, че се надява изолацията на Шарково вече да е приключила. Той увери, че умъртвяването е извършено по хуманен начин и по същия начин животните са загробени.\n\r\nБаба Дора и всички собственици на умъртвени животни ще получат обезщетения, увери Порожанов.\n\r\nОще в понеделник обезщетенията ще получат хората, чиито стада бяха евтанизирани предните дни, баба Дора и останалите собственици, ще получат парите до седмица.\n\r\n ", "date": "2018.07.22", "title": "Шарково остана без овце и кози, животните са загробени"}
{"url": "https://www.dnes.bg/notifikacii/2018/07/22/10-godishno-bylgarche-raneno-pri-razstrel-na-mafiot-v-italiia.382956", "text": "10-годишният син на български имигранти беше тежко ранен при въоръжено нападение срещу криминално проявен мъж в Реджо Калабрия, предаде агенция АНСА, цитирана от bTV.\n\r\nСлед спешна операция животът на момчето е извън опасност, но състоянието му остава сериозно.\n\r\nВчера 39-годишният Джузепе Фабио Джофре дошъл във фермата си, където гледал крави и други животни. \n\r\nЗаедно с него било и българчето, което, според информация на в.”Република” било от съседско семейство и било в добри отношения с мъжа.\n\r\nВ този момент двама все още неустановени стрелци открили огън по тях с пушки тип \"помпа”.\n\r\nДжофре починал на място, а детето било закарано в болница с огнестрелна рана в корема.\r\nСпоред медици момчето има големи шансове да се възстанови напълно. То е под полицейска закрила заедно с родителите си, защото се смята, че може да помогне със свидетелски показания за установяването на убийците.\n\r\nРазстреляният Джофре има дебело криминално досие.\n\r\nПреди няколко месеца в негов имот полицията намерила нелегално оръжие. \n\r\nБил е залавян да краде добитък. \n\r\nСпоред \"Република” той е един от \"войниците” на раздирания от вътрешни борби клан Джофре, който от десетилетия има силни позиции в региона.", "date": "2018.07.22", "title": "10-годишно българче ранено при разстрел на мафиот в Италия "}
{"url": "https://www.dnes.bg/blizak-iztok/2018/07/22/tri-silni-zemni-trusa-raztyrsiha-iran-ima-raneni.382970", "text": "Три по-силни земетресения бяха регистрирани в Иран само за ден. \r\nРанените са близо 130, има нанесени и материални щети по сградите, информира Ройтерс. \r\nПо данни на Европейския сеизмологичен център първото земетресение е било със сила от 4,6 по Рихтер и е регистрирано около 9:30 часа сутринта, в Южен Иран. Дълбочината му е била 20 километра. \r\nСлед това е регистриран втори по-силен трус - 5,4 по Рихтер и с дълбочина само 10 километра.\r\nЗеметресението отново е в западната част на страната. \r\nНай-силен е третият трус от 5,8 по Рихтер в Западен Иран. Станал е около 14:30 часа местно време.", "date": "2018.07.22", "title": "Три силни земни труса разтърсиха Иран, има ранени"}
{"url": "https://www.dnes.bg/notifikacii/2018/07/22/deva-mariia-se-iaviavala-v-bosnensko-selo.382969", "text": "Босненското село Меджугорие, където според очевидци се е явявала Дева Мария, от днес е под надзора на Ватикана, предаде агенция Фена.\n\r\nНа 31 май тази година папа Франциск назначи архиепископ Хосер, досега специален пратеник на Светия престол, за апостолически визитатор в Меджугорие. Неговото назначение се смята за особено важно, тъй като статутът на Меджугорие все още не е определен.\n\r\nХосер пристигна днес в Меджугорие и ще започне своята служба с тържествена меса в местния храм \"Свети Яков\", съобщава БТА.\n\r\nДосега католическата църква беше крайно сдържана по въпроса за Меджугорие, без да забранява поклонничеството, но и без да потвърди, че там е имало свръхестествени явления. Нещата се промениха, когато през 2010 г. папа Бенедикт Шестнайсети назначи кардинал Камило Руини да проучи случая Меджугорие, а делото му бе продължено от папа Франциск, който миналата година изпрати там Хосер, за да анализира ситуацията.\r\nВ изявления за медиите монсеньор Хосер е казвал, че първите явявания на Богородица в Меджугорие през пролетта на 1981 г. може да бъдат признати.\n\r\nСпоред твърденията на шестима души, които по онова време са били деца, Дева Мария се е явила за пръв път в Меджугорие на 24 юни 1981 г. Някои от тях имат подобни видения и до днес. Заради своите послания Мадоната от Меджугорие е наричана Царица на мира.\n\r\nВъпреки неопределения статут босненското село се посещава от милиони поклонници, за които трябва да се организира подходящо посрещане и религиозно обслужване. Според сараевския портал Кликс главната задача на Хосер ще бъде да подобри работата на свещениците с вярващите, които идват на поклонение. Светият престол съобщи по-рано, че става дума изключително за пасторална служба. Хосер ще остане в Меджугорие неопределено време.", "date": "2018.07.22", "title": "Дева Мария се явявала в босненско село"}
{"url": "https://www.dnes.bg/politika/2018/07/22/shefkata-na-ns-se-okaza-fen-na-airyn-meidyn.382972", "text": "Шефката на парламента Цвета Караянчева се показа в нова светлина. \r\nТя излезе от амплоата си на политик и посрещна метъл гигантите от \"Айрън Мейдън\" в Пловдив.\r\nКараянчева сподели снимки в социалната мрежа  Facebook, на които позира заедно с тях.  \r\nТя се похвали и с личен автограф от вокалиста на групата Брус Дикинсън.\r\nБрус Дикинсън, Дейв Мъри, Яник Гърс, Ейдриън Смит, Стив Харис и Нико Макбрейн кацнаха днес със собствен самолет на летище Пловдив.\r\n ", "date": "2018.07.22", "title": "Шефката на НС се оказа фен на \"Айрън Мейдън\""}
{"url": "https://www.dnes.bg/notifikacii/2018/07/22/arganovo-maslo-za-gotvene-za-zdravo-syrce-i-krasiva-koja.382856", "text": "Чували ли сте за аргановото масло? Неговите ползи за здравето и красотата на кожата и косата са известни от хилядолетия. Но освен за козметични цели има и арганово олио, което се използва в кулинарията. То има приятен орехов вкус и може да го използвате за овкусяване на меса, салати, сосове, риба, паста, кус-кус, да го хапвате с хляб и т. н..\r\nНаучните изследвания показват, че консумацията му може да облекчи болките при ревматизъм и артрит, да подобри кръвообращението. Вижте още няколко ползи от ценното масло.\r\n\r\nСпоред изследване олиото от арган съдържа най-много гама-токоферол (който съставлява витамин Е) сред всички други масла. Той е мощен антиоксидант, имащ изключителни противовъзпалителни свойства, подобрявайки защитните сили на организма, като намалява риска от сърдечни заболявания, диабет и артрит. Според учени, консумацията на арганово масло може да забави растежа на раковите клетки.\r\r\nКулинарното арганово масло може да направи чудеса с кожата ви. То се състои от каротеноиди, които представляват защитна бариера за кожата, предпазвайки я от увреждането на UV лъчите. Освен това, маслото съдържа и стероли, които помагат на кожата ви да задържа влагата в себе си. Може да си правите маски с арганово масло или да нанасяте малки количества от него върху кожата, с леки масажни движения.\r\n", "date": "2018.07.22", "title": "Арганово масло за готвене – за здраво сърце и красива кожа "}
{"url": "https://www.dnes.bg/politika/2018/07/22/gerb-s-edno-naum-bsp-otkyde-shte-doidat-parite-za-vashite-mechti.382948", "text": "Ден след като БСП представи своята \"Визия за България\" и даде заявка, че иска да е алтернатива на управлението, от ГЕРБ питаха социалистите дали са изчислили финансовата страна на обещанията си.\r\n\"Вчера в \"Зала 3\" на НДК, където се проведоха най-значимите срещи от европредседателството, БСП представи проекта си \"Визия за България\". Никой от БСП обаче не каза откъде ще дойдат парите за тези техни мечти\".\r\nТова каза зам.-шефът на ГЕРБ Цветан Цветанов в Казанлък, цитиран от \"Фокус\".\r\nТой напомни, че след управление на БСП винаги има хаос и дефицит поне 5%.\n\n\r\nЦветанов допълни, че е много лесно да кажеш нещо популистко и добре звучащо, но е трудно впоследствие да изпълниш поетите обещания.\r\r\n                    \r\n                    \"Затова политиката е за отговорни хора, които могат да изпълняват ангажиментите си към хората\", обясни той.\r\nЦветанов припомни вчерашните обещания на БСП – безплатни детски градини, минимална работна заплата 60% от средната, още по-високи пенсии, прогресивен данък.\r\n\"Не чухме обаче какви са финансовите параметри на тези искания, не казаха дали това отново няма да изстреля дефицита в неразумни от икономическа гледна точка стойности\", каза Цветанов.\r\n\"Чуха се призиви за промяна на системата, за национализация. Тази страница е отдавна затворена и ние вървим напред\", допълни още той.\r\nЦветанов коментира и вчерашните обвинения на ГЕРБ към Корнелия Нинова, че е отговорна за провокациите в с. Шарково.\r\n\"Ако това се окаже вярно – то това би било много ниско и безотговорно поведение. Докато ние сме били в опозиция никога не сме се заигравали със страховете на хората\", категоричен бе зам.-председателят на ГЕРБ.\r\n ", "date": "2018.07.22", "title": "ГЕРБ с едно наум: БСП, откъде ще дойдат парите за вашите мечти?"}
{"url": "https://www.dnes.bg/notifikacii/2018/07/22/do-myja-koito-me-ograbi-tazi-nosht-blagodaria-ti-che-ni-ostavi-jivi.382949", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nМлада жена от София, която е станала поредна жертва на взлом, благодари на крадеца, че я е оставил жива. Заради това, че не е наранил нея и домашните й любимци, жената написа послание в профила си във Facebook, което само за часове беше споделено от хиляди потребител, съобщи .\r\nВ посланието се казва: \"До МЪЖА, който ме ОГРАБИ тази нощ: Благодаря ти, че остави мен и котките ми ЖИВИ! Пожелавам ти да носиш със здраве бижутата и очилата с диоптър, а парите да изхарчиш с чиста съвест! Документите ми не са ти нужни! Моля те, хвърли ги на някоя близка полянка! Благодаря!\".\rОт поста става ясно, че момичето е ограбено докато спи, без да чуе, че става жертва на нагъл взлом. Заради документите и личните вещи, тя се обръща и към потребителите на социалните мрежи за помощ. \n\r\nМладата жена е жертва вероятно на същия крадец, обрал дома на семейството на Мира Добрева. Вчера журналистката разказа за посегателството във социалната мрежа.\r\nМеждувременно експертите по сигурност напомнят, че едва 37 процента от битовите кражби се разкриват. В много от случаите домовете се избират неслучайно, а са подбирани по различни критерии. Не е рядкост да се влиза в една и съща къща по няколко пъти.\r\nОт отговорите под поста на Емона пък става ясно, че преживелите същото като нея не са малко. Десетки от изразилите съпричастност разкриват, че са ставали жертва на кражба, при това по няколко пъти.\r\nВ много от случаите нито охраната, нито камерите са успели да спрат обирджиите.\r\n ", "date": "2018.07.22", "title": "До мъжа, който ме ограби тази нощ: Благодаря ти, че ни остави живи!"}
{"url": "https://www.dnes.bg/muzika/2018/07/22/koi-specheli-nai-mnogo-pari-u2-pribrali-54-miliona.382950", "text": "Американското списание \"Билборд\" класира най-скъпоплатените музиканти, като на първо място бе поставена ирландската група \"Ю Ту\", съобщава Контактмюзик.\r\nПрез 2017 година приходите на бандата са били 54,4 милиона долара.\r\nГоляма част от спечелените пари от състава са дошли от гастролите в рамките на турнето \"Joshua Tree Tour\". \r\nИнтересното в случая е, че по доходи за 2016 година, \"Ю Ту\" дори не попаднаха в топ-50.\r\nНа второ място в класация е поставен кънтри певецът Гарт Брукс с 52,2 милиона долара, а трета е група \"Металика\" с 43, 2 милиона. В десетката влизат Бруно Марс /40,7 милиона/, Ед Шийран /31,3/, Лейди Гага /29,7/,Били Джоел /29,2/, \"Гънз ен роузис\"/27,6/,Роджър Уотърс /27,2/ и група \"Колдплей\" /26,5 милиона/.", "date": "2018.07.22", "title": "Кой спечели най-много пари? U2 прибрали $54 милиона"}
{"url": "https://www.dnes.bg/notifikacii/2018/07/22/jegata-ubi-pone-15-iaponci-prati-hiliadi-v-bolnica.382951", "text": "През първата половина на този месец горещините в Япония са причинили смъртта на най-малко 15 души, а 12 000 души са приети в болница, предаде БТА като цитира Франс прес.\r\nВ много градове температурите наближават 40 градуса.\r\nНа 233 места в страната температурата надхвърля 35 градуса, в Гуго, Централна Япония е 39,8 градуса, а в редица квартали на Токио термометрите показват над 37 градуса.\r\nМетеорологичната служба на Япония отправи предупреждение за силни горещини в повечето райони на основния остров на архипелага.\r\nТя заяви, че има много висок риск от топлинни удари и прикани хората да пият много течности и да използват климатици.\r\nМинистерството на образованието поиска от училищата да отменят дейностите на открито по време на жегите. \r\nМиналата седмица 6-годишно момче умря от топлинен удар при извънкласно занимание.", "date": "2018.07.22", "title": "Жегата уби поне 15 японци, прати хиляди в болница"}
{"url": "https://www.dnes.bg/notifikacii/2018/07/22/ubiec-udushi-invalid-s-perde-otkradna-mu-1000-leva.382953", "text": "Криминалисти са задържали 39-годишен мъж от Тополовград за убийството на неговия 69-годишен самотно живеещ съсед инвалид, съобщиха от полицията в Хасково. \r\nПрестъпникът е удушил жертвата си с перде.\r\nПолицаите са работили първоначално по две версии - за грабеж или отмъщение. \r\nВ хода на разследването те са установили, че преди няколко дни арестуваният е искал назаем от убития си съсед, който му отказал. \r\nСлед като претърсили дома на заподозрения те са намерили пари, за които той признал, че е откраднал от чекмеджето на нощното шкафче от дома на убития. \r\nОтнетата сума - близо 1000 лева, е била приготвена от инвалида за рампа, която била почти готова, а майсторите трябвало да си получат възнаграждението в близките дни. \r\nИменно те са намерили тялото на убития.\r\nПрестъпникът, който бил и пиян, когато убил съседа си, остава в ареста за 72 часа.", "date": "2018.07.22", "title": "Убиец удуши инвалид с перде, открадна му 1000 лева "}
{"url": "https://www.dnes.bg/rusia/2018/07/22/ruskata-shpionka-butina-s-shiroki-kontakti-v-usa.382955", "text": "Обвинената в шпионаж руска гражданка Мария Бутина е имала по-широки контакти на високо равнище във Вашингтон, отколкото бе известно по-рано. През 2015 година тя е участвала в две срещи между гостуващи руски представители и двама високопоставени служители на американската централна банка и министерството на финансите, съобщи БТА като се позона на Ройтерс. \n В срещите, разкрити от няколко души, запознати с тях, и от доклад на вашингтонски център за анализи, който ги е организирал, са участвали тогавашният вицепрезидентът на Управлението за федерален резерв (УФР) Стенли Фишeр и тогавашният заместник-министър на финансите, отговарящ за международната дейност, Нейтан Шийтс. \r\n                    \r\n                    \r\nРуската гражданка Мария Бутина беше арестувана във Вашингтон на 15 юли. Обвинена е, че участва в заговор с цел да извърши действия в полза на чужда държава на американска територия. Тя отхвърля обвинениета, че е действала като руски агент.\n\r\nБутина пътувала до САЩ през април 2015 година с Александър Торшин, който тогава е заместник-ръководител на руската централна банка. Те участвали в отделни срещи с Фишер и Шийтс, посветени на руско-американските икономически отношения при управлението на администрацията на тогавашния президент Барак Обама.\n\r\nДвете срещи, които не са били обявени по-рано, разкриват широк кръг от изключително влиятелни връзки, които Бутина се стремяла да осъществи с американски политически лидери и лобистки групи.\n\r\nСрещите с Фишер и Шийтс са били организирани от Центъра за национални интереси, вашингтонски външнополитически анализаторски център, който често прокламира про-руски възгледи.\n\r\nСрещите са документирани в доклад на центъра, с който Ройтерс разполага. Документът очертава свързаните с Русия дейности на центъра от 2013 до 2015 година. Докладът определя срещите като даващи възможност водещи фигури от финансови институции в САЩ и Русия да разговарят.\n\r\nМария Бутина е работила за Торшин, който има близки отношения с руския президент Владимир Путин, и му е превеждала на различни събития във Вашингтон. \n\r\nВ имейл до Ройтерс Фишер потвърди срещата с Торшин. Макар да не може да си спомни подробности, той отбелязва, че разговорът е бил за състоянието на руската икономика и новата роля на Торшин като заместник-управител на централната банка.\r\n ", "date": "2018.07.22", "title": "Руската шпионка Бутина с широки контакти в USA"}
{"url": "https://www.dnes.bg/kino/2018/07/22/da-jiveesh-jivot-koito-ne-ti-prinadleji-s-toto-geroiat.381992", "text": "Какво е чувството да живееш живот, който си убеден, че не е твой, проследява Жако Ван Дормел в \"Тото героят\".\r\nСюжетът ни среща с Томас и Алфред - родени по едно и също време. Заплитането на историята им започва в момент, когато в родилното отделение избухва пожар и предизвиква хаос. Томас вярва, че е разменен с Алфред и неговият свят на богаташ му принадлежи.\r\nС времето завистта към връстника му се засилва и превзема целия му живот, а действията му в опит да си отмъсти имат трагични последствия.\r\nРежисьорът проследява паралелното неравнопоставено детство на двамата персонажи. Миналото и настоящето, причината и резултатът са умело преплетени със стилни кадри и точен ритъм, улавящ духа на завистта и последиците.\r\nРолите са поверени на Мишел Буке, Жо де Баке, Томас Годе, Сандрин Бланк и др. Филмът печели Златна Камера в Кан. Гледайте \"Тото героят\" на 22 юли от 23.00 часа по телевизия .", "date": "2018.07.22", "title": "Да живееш живот, който не ти принадлежи с \"Тото героят\""}
{"url": "https://www.dnes.bg/eu/2018/07/22/britancite-ne-podkrepiat-mei-50-pak-iskat-v-es.382958", "text": "Британската общественост е масово против плановете на премиера Тереза Мей за напускането на ЕС, като над една трета от гласоподавателите биха подкрепили нова дясна партия, която да изведе страната от евросъюза, според проучване, цитирано от ДПА. \n\n Анкета на агенцията за обществени допитвания \"ЮГав\", направена за в. \"Сънди таймс\", установи, че гласоподавателите биха предпочели Борис Джонсън, който се оттегли от поста външен министър преди две седмици, да преговаря с ЕС и да води Консервативната партия при следващите избори.\n\r\nСамо 16 процента от гласоподавателите посочват, че Мей се справя добре с Брекзита спрямо 34 на сто, според които Джонсън ще свърши по-добра работа, установи проучването.\r\n                    \r\n                    \r\nСамо около осем месеца преди Великобритания да излезе от ЕС на 29 март догодина правителството на Мей, парламентът, обществеността и компаниите остават дълбоко поделени във вижданията си как трябва да изглежда Брекзитът. \n\r\nПлановете на Мей за запазване на близки търговски отношения с ЕС тласнаха правителството в криза тоз месец, след като двама от министрите, включително Джонсън, подадоха оставки заради този план.\n\r\nСамо един от десет гласоподаватели би избрал плана на правителството за Брекзита, ако имаше втори референдум, сочи анкетата. Близо половината са на мнение, че планът е лош за Великобритания.\n\r\nПроучването също така сочи, че гласоподавателите са все по-поляризирани, като расте броят на хората, които не симпатизират на нито една от двете основни партии.\n\r\nСпоред анкетата 38 процента от хората биха гласували за нова дясна партия, която подкрепя Брекзита, докато почти една четвърт би подкрепила ясно изразена крайнодясна, антиимигрантска и антиислямска партия.\n\r\nПодкрепящият Брекзита Найджъл Фараж и Стивън Банън, бивш съветник на президента на САЩ Доналд Тръмп, обсъждат формирането на ново дясно движение, съобщава в.\"Сънди таймс\".\n\r\nПоловината от гласоподавателите биха подкрепили оставането на Великобритания в ЕС, ако имаше втори референдум, според проучването.\n\r\n\"ЮГав\" е разговаряла с 1668 души над 18 години във Великобритания на 19 и 20 юли, уточнява \"Сънди таймс\",цитиран от БТА.", "date": "2018.07.22", "title": "Британците не подкрепят Мей, 50% пак искат в ЕС"}
{"url": "https://www.dnes.bg/obrazovanie/2018/07/22/blizo-5000-zrelostnici-na-matura-po-bylgarski-na-vtorata-sesiia.382959", "text": "4591 младежи са подали заявление, че желаят да се явят на държавен зрелостен изпит по български език  и литература на сесия август-септември 2018 г., съобщиха от Министерство на образованието и  науката.\n\r\nИзпитът по български език и литература ще се проведе на 28 август и ще се състои от три модула. Зрелостниците ще получават изпитния вариант на три части. \n\r\nВърху първия модул те ще могат да работят 1 астрономически час, след което ще запечатват в плик листа с отговори и ще го предават на комисията. След изтичането на определеното време ще получават втория модул, върху който може да работят също 1 час. За третия модул ще имат на разположение 2 астрономически часа, уточниха от МОН.\r\n                    \r\n                    \r\nЗа втория задължителен зрелостен изпит по предмет по избор заявления са подали 3905 зрелостници. Най-много от тях - 1612 младежи, са предпочели биологията, 1373 - географията, 471 - философския цикъл, а 272 - английския език. На история и цивилизация са пожелали да се явят 96 младежи, а на математика - 37, посочиха от образователното министерство.\n\r\nВтората матура ще се проведе на 29 август. Изпитът също е на модули, но различен брой и с различна продължителност.\r\nЗа третия държавен зрелостен изпит по желание заявления са подали 11 зрелостници, 5 от които са избрали да се явят на изпит по биология и здравно образование. Изпитите по желание ще се проведат в периода между 30 август и 5 септември по предварително утвърден график.\n\r\nНа държавен изпит по теория на професията и специалността за придобиване степен на професионална квалификация са избрали да се явят 977 младежи.\n\r\nКолко и кои зрелостници ще бъдат допуснати до държавни зрелостни изпити ще бъде ясно на 23 август, а служебните бележки те ще могат да получат на 24 август.\n\r\nРезултатите от матурите от сесия август-септември ще бъдат обявени до 10 септември 2018 г., добавиха от МОН.", "date": "2018.07.22", "title": "Близо 5000 зрелостници на матура по български на втората сесия"}
{"url": "https://www.dnes.bg/stranata/2018/07/22/baba-dora-ne-uspia-da-opazi-stadoto-si-evtanaziiata-zapochna.382963", "text": "Започна евтаназията на стадото на Тодорка Сакалиева – баба Дора, в село Шарково, съобщи Нова тв.\n\r\nТя се превърна в събирателен образ на стопаните, които със сълзи на очите се разделят с животните си. \n\n\n Десетки доброволци пазеха дни наред къщата и стадото й, за да предотвратят избиването му. \n\r\nДнес обаче полицията е отишла в двора на баба Дора и е помолила със заповед от БАБХ всички, които я защитават и нямат местна адресна регистрация, да напуснат територията.\n\r\nПолицаи изведоха от Шарково гражданите, които бяха блокирали пътя до последното оцеляло стадо - това на баба Дора.\n\r\nЖандармерия не допуска никой в селото. \r\n                    \r\n                    \r\nНаселеното място в Ямболско е едно от онези, в които заради чумата по стадата, се извърши евтанизация на цели стада. През седмицата процесът на умъртвяване бе спрян, но днес ветеринари и полиция отново са в селото в опит да вземат повторни проби от животните.\n\r\nВластите обясниха, че е въпрос на време стадото на баба Дора да бъде умъртвено.", "date": "2018.07.22", "title": "Баба Дора не успя да опази стадото си, евтаназията започна "}
{"url": "https://www.dnes.bg/notifikacii/2018/07/22/shokoladi-bonboni-i-po-mrysna-okolna-sreda.382973", "text": "Навикът да похапнем шоколад, за да задоволим глада си за сладко, никога няма да остарее. Но производството на шоколад и бонбони влияе сериозно на околната среда, пише изданието на Световния икономически форум weforum.org.\n\r\nИндустриалното производство на шоколад намалява площта на тропическите гори, излъчва значителни нива въглероден двуокис в атмосферата и допринася за климатичните промени.\n\r\nНе е необходимо напълно да спрем шоколада. Всъщност, няколко стъпки от страна на производителите и потребителите могат да направят шоколадовата индустрия по-устойчива. \n\r\nПотребителите в САЩ изяждат 1,2 млн. тона шоколад годишно или около 4,9 кг на човек. А това е само половината от шоколада, който се изяжда средно на човек в Швейцария. Като цяло по света се очаква консумацията на шоколад да бъде 7,7 млн. тона през 2019 г.\r\nМонокултурните земеделски стопанства, които произвеждат какао, захар и палмово масло, имат огромен принос към обезлесяването. \n\r\nОсобено негативно е влиянието на млечния шоколад, защото при млечното говедовъдство се отделят емисии метан. Допълнително малките опаковани парчета шоколад бързо увеличават отпадъците от производството.\n\r\nПроф. Адиса Азапагич, химик инженер в Манчестърския университет, проучва влиянието на различни храни върху околната среда. Тя изследва консумацията на шоколад във Великобритания, която е на четвърто място по обем в света. 2 млн. тона въглероден диоксид се произвеждат годишно там от шоколадовата индустрия.\n\r\nПроблемите започват още с култивирането на какаото около екватора при влажни климатични условия главно в Западна Африка, Централна и Южна Америка, така че то трябва да бъде транспортирано, преди да се превърне в шоколад във Великобритания, казва тя пред Popular Science.\n\r\nНай-търсените три вида шоколадови продукти във Великобритания държат 90% от вътрешния пазар на продукта: големи млечни шоколади, по-малки шоколадови барчета и малки опаковани шоколадчета, изсипани в големи опаковки.\n\r\n1 000 литра вода са необходими, за да бъде произведен един шоколад.\n\r\nВсе пак най-негативно влияят на околната среда малките отделно опаковани бонбони за почерпка.\n\r\nЕдно лесно решение може да бъде елиминирането на „забавните“ опаковки, въпреки че ще бъде засегнато удобството да ги споделяме в офиса.\n\r\nКомпаниите също така могат да намалят емисиите, като се фокусират върху спестяване на енергията и опазване на горите. Адиса Азапагич обяснява, че с тези две възможности потенциалът за глобално затопляне ще се свие с до 19%.\n\r\nОсвен да ограничим собственото си потребление, допълнително можем да правим умен избор за това кой шоколад ядем.\n\r\nТъмният шоколад от малки производители е по-благоприятен за околната среда и по-здравословен избор. В него не се използва мляко, което елиминира метана от млечното производство, също съдържа по-малко захар от млечния шоколад. Дори се смята, че влияе благоприятно на кръвното налягане и на сърцето.\n\r\nРеномираните производители насърчават директната търговия, малките партиди и подпомагат стопанствата, в които се отглежда какаото. Резултатът е шоколад, който е по-здравословен за потребителите, земеделието и планетата.\r\n", "date": "2018.07.22", "title": "Шоколади, бонбони и... по-мръсна околна среда "}
{"url": "https://www.dnes.bg/notifikacii/2018/07/22/erdogan-vodil-ikonomikata-na-turciia-kym-propastta.382962", "text": "Турската лира се обезценява, цените растат. Икономиката на Турция е пред сериозен срив, предупреждават експерти. Президентът Ердоган обаче иска растеж на всяка цена. И още по-голям контрол, анализира . \n\r\nПоне \"картофената криза\" като че ли е преодоляна, цените на картофите започнаха да падат. Доскоро един килограм картофи струваше седем лири - четири пъти повече, отколкото миналата година. Лукът, доматите и други основни хранителни продукти също поскъпнаха. \n\n Днес инфлацията определя делника на много турци, тя се усеща навсякъде: на пазара, на бензиностанцията, в наемите. \"Всичко става все по-скъпо. Вече много неща не мога да си позволя, за почивка изобщо да не говорим\", оплаква се клиентка на пазара в истанбулския квартал Шишли. Тук има всичко: артишоци, прясна мента, дини, грозде, смокини - все производство на фермерите в околността. Асортиментът е богат, но цените постоянно се променят. \r\n\"Много хранителни продукти междувременно вече струват двойно повече. Правителството е виновно, трябва най-после да вземе мерки\",  казва един мъж от съседния щанд.\n\r\n\n\r\nВсъщност турската икономика отбеляза ръст от 7,4% - по-висок, отколкото този на китайската икономика. Само че същевременно дефицитът в платежния баланс се повишава, от началото на годината турската лира е загубила над една пета от стойността си спрямо долара и еврото, а инфлацията достигна рекордно ниво, отбелязвайки 15%. Икономическото положение е по-лошо, отколкото от доста години насам. Наскоро рейтинговата агенция \"Фич\" отново понижи кредитния рейтинг на Турция - от BB+  на BB, т.е. редом с Гватемала и Коста Рика.\n\r\nПрезидентът Ердоган не се интересува от оценката на международните рейтингови агенции. След преизбирането му през юни той е по-силен откогато и да било - той е едновременно държавен, партиен и правителствен шеф и обещава на страната си славно бъдеще. \"Икономиката ни е на верен път, всеки може да види как инвестираме\", цитира наскоро думите му вестник \"Хюриет\". Турция скоро щяла да е \"една от десетте най-големи икономически сили в света\", заяви Ердоган след клетвата си като президент на страната.\n\r\n\r\nОще по време на предизборната борба той заяви, че паричната политика на Турция ще бъде контролирана занапред още по-строго. Вложителите се страхуват най-вече от това, че турската централна банка ще загуби независимостта си. Миналата седмица Ердоган издаде декрет, който му позволява еднолично да назначава шефа на банката, както и неговия заместник.\n\r\n\"Централната банка отдавна прави само онова, което иска Ердоган, точно както и всички други институции в тази страна. Нищо не се решава без неговото одобрение\", изтъква икономистът Атила Йешлада. Ако банката беше все още независима, щеше още преди четири години да вдигне лихвите, за да спре инфлацията, добавя той.\n\r\nИкономистите смятат, че повишаването на лихвения процент е важна мярка за стабилизиране на валутата - само че според собствената икономическа теория на Ердоган по-високите лихви са \"коренът на всяко зло\" и застрашават икономическия растеж. Президентът непрестанно настоява водещият лихвен процент да не се повишава.\n\r\n\r\nСклонността на Ердоган еднолично да взема всички решения внася дълбока несигурност на пазарите. Доверието трябва да възвърне новият финансов министър и държавен ковчежник - 40-годишният Берат Албайрак, който е зет на Ердоган. Той е следвал икономика в Истанбул и в САЩ, бил е енергиен министър в последния кабинет. Въпреки това е относително неопитен политик, комуто Ердоган дава сега ключова позиция. Главен съветник по икономическите въпроси досега беше бившият вицепремиер Мехмет Шимшек. Той минаваше за поддръжник на инвестициите и за човек, който все пак дръзва да се противопостави на Ердоган.\n\r\nАбайрак обещава бюджетна дисциплина, структурни реформи, независимост на централната банка и мерки срещу инфлацията. \"При нормални обстоятелства бих казал: дайте му време да докаже какво може\", казва анализаторът Атила Йешлада и допълва \"само че сега обстоятелствата са всичко друго, но не и нормални. Във времена като сегашните имаме нужда от опитни пилоти на кормилото\".\n\r\nСпоред експерта, през четвъртото тримесечие на 2018 икономиката на Турция ще се свие, безработицата ще нарасне от 10 на 12 процента, лирата ще продължи да се обезценява и много средни предприятия в енергийния сектор, търговията на дребно и строителството ще фалират. \n\r\n\"Това няма да остане без последици и за Европа, защото много турски фирми са силно задлъжнели към европейските банки\", обобщава експертът.\r\n", "date": "2018.07.22", "title": "Ердоган водил икономиката на Турция към пропастта?"}
{"url": "https://www.dnes.bg/notifikacii/2018/07/22/skoro-personalyt-v-kurortite-ni-samo-ot-chujdenci.382957", "text": "Два пъти повече сезонни работници от страни извън Европейския съюз тази година у нас, показват данните на Агенцията по заетостта.\n\r\nОт януари до началото на юли, Агенцията е разрешила достъпа на 6700 чужденци до трудовия пазар у нас като сезонни работници. Само преди година за същия период те са били под 3000.\n\n\n Най-много чужденци са дошли от Украйна, Молдова, Киргизстан. Те работят в основно в туризма и селското стопанство.\n\r\nЗаради липсата на обучени кадри, в хотел вече втора година работят 15 украинци.\n\r\nРуслана е сред тях. В Украйна, където е работела в хотел било по-тежко – налагало се да се труди по 12 часа на ден, а тук е на смени.\r\"Тук се храним  безплатно, всичко поема собственикът, ежедневието ни е обезпечено, нощувките ни са безплатни и можем да си спестим заплатите”, каза тя пред bTV.\n\r\nСпоред собствениците на хотели обаче острият недостиг на кадри не може да се преодолее само с  чуждите работници.\n\r\nОт агенцията по заетостта обясняват ръста на сезонни работници от чужбина с това, че няма сериозни изисквания към работодателите. Не трябва да доказват професионалната квалификация на работниците иска се само трудов договор. Опростени са и процедурите.\n\r\nСпоред икономистите може да се очаква в бъдеще в курортите у нас да ни обслужват все повече чужденци.\n\r\n\"Това са държави, в които нивото на заплащане е по-ниско от това, което имаме в България, така че е лесно България да предложи едни сравнително атрактивни условия за тях”, каза Явор Алексиев от Института за пазарна икономика.\n\r\nХотелиерите се стараят да запазят служителите, които веднъж са привлекли. В, хотела, където работи Руслана се подготвя екскурзия за украинците, за да запомнят освен работата, културата и историческите ни забележителности.", "date": "2018.07.22", "title": "Скоро: Персоналът в курортите ни само от чужденци!"}
{"url": "https://www.dnes.bg/akoshtete-vqrvaite/2018/07/22/probiv-v-naukata-mojelo-i-taka-iadem-i-ne-debeleem.382952", "text": "Учени от университета в Абърдийн и Китайската академия на науките заключиха, че бозайници могат да поглъщат храни и да не трупат излишно телесно тегло, съобщи БТА като се позова на Сайънс алърт.\n\r\nКъм тези изводи ги подтикнали резултатите от наблюдения върху мишки, чийто обмен на веществата бил уникален и позволявал на гризачите да консумират всичко, без да дебелеят.\n\r\nЗа да се изяснят особеностите на техния обмен на веществата, мишките следвали хранителен режим, включващ мазнини и захари. \n\r\nТестването на тежките за гризачите диети показало, че метаболизмът им позволява преработването на въглехидрати, без да се увеличава телесната им маса. При това биохимичните процеси в мозъците на мишките останали на обичайното равнище.\r\n                    \r\n                    \r\nУчените смятат, че за бързото преработване на мазнините у мишките е виновна физическата активност. \n\r\nНякои гризачи, които я намалили, увеличили телесното си тегло. \n\r\nНаблюдения върху гризачи, чиято дажба съдържала въглехидрати, показали, че у някои бозайници захарта може да се преработва и извежда от организма без сериозни последствия, като увеличаване на телесното тегло или промяна на активността на отделни мозъчни зони. \n\r\nУчените ще трябва да разберат кой биологичен механизъм позволява на гризачите бързо да преработват най-калоричните храни. \n\r\nАко подобен механизъм може да бъде отключен или пренастроен в човешкия организъм, затлъстяването вече няма да е здравословен проблем.", "date": "2018.07.22", "title": "Пробив в науката! Можело и така - ядем и не дебелеем"}
{"url": "https://www.dnes.bg/notifikacii/2018/07/22/goliam-uspeh-4-medala-ot-olimpiadata-po-biologiia.382947", "text": "Българските ученици постигнаха голям успех на Международна олимпиада по биология,. Най-престижното състезание по биология за ученици от цял свят тази година се проведе в Техеран, Иран.\r\nБългария е една от шестте страни основателки на олимпиадата през 1989 г. и изпраща своя делегация още от самото начало. Традиционно страната ни се представя на високо ниво и е спечелила завиден брой медали, а годината с най-високи резултати от началото до сега бе 2017.\r\nСега обаче за първи път от 1989 г. насам всички български състезатели се завръщат с по един медал. Успехът на младите българи се измерва в един сребърен и три бронзови медала за българският национален отбор по биология.\r\nОрганизатори на тазгодишната Международна олимпиада е иранското Министерство на образованието, Техерански университет и Университетът TMU. Щафетата в домакинството поемат унгарците, които ще организират МОБ през юли 2019 в град Сегед, а 2020 г. е ред на Нагасаки, Япония.\rКомплектът медали на родна земя ще донесат:\r\n1.    Здравко Пламенов Иванов, 11 клас, СМГ  - сребърен медал\r\n2.    Виктор Вальов Георгиев, 12 клас, НПМГ - бронзов медал\r\n3.    Ваня Иванова Миланова, 12 клас, НПМГ - бронзов медал\r\n4.    Иван Георгиев Георгиев, 11 клас, НПМГ - бронзов медал\r\nРезултатите на учениците са налице след целогодишната им работа и няколкоседмичната подготовка с техните ръководители - Албена Йорданова (доцент в Медицинския факултет на СУ), Снежанка Томова (доцент в Биологическия факултет на СУ „Св. Кл. Охридски“) и Радослав Александров (докторант в Института по молекулярна биология при БАН).\r\nПодготовката и участието на отборите на международни олимпиади се извършва благодарение на подкрепата на Фондация „Америка за България“.\r\n ", "date": "2018.07.22", "title": "Голям успех: 4 медала от Олимпиадата по биология"}
{"url": "https://www.dnes.bg/stranata/2018/07/22/zaradi-remont-zaslonyt-koncheto-niama-da-moje-da-se-polzva.382938", "text": "След дълга борба с институции и различни административни пречки, най-после започва ремонтът на заслон Кончето в Пирин. Това обявиха от ръководството на \"Планини и хора - Асоциация на планинските водачи в България“.\r\nЗаслонът няма да може да се ползва от 01.08.2018 до 15.09.2018 г.\r\nТой е изключително важен за хората, преминаващи в този район. Именно затова е изключително важно той да бъде ремонтиран, обясниха от Асоциацията.\r\n ", "date": "2018.07.22", "title": "Заради ремонт: Заслонът Кончето няма да може да се ползва!"}
{"url": "https://www.dnes.bg/notifikacii/2018/07/22/v-chakalniata-na-evrozonata-dogodina-a-tam-nai-mnogo-dve.382919", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nВярвам, че няма да стоим повече от две години в чакалнята на еврозоната. Това прогнозира бившият финансов министър Милен Велчев. Според него срокът на престоя ни пред вратите на еврото няма да бъде удължаван.\r\n\"И след тези две години преценката е почти автоматична, а условието е спазването на маастрихтските критерии, които ние и сега изпълняваме. А в чакалнята е напълно реалистично да влезем следващата година, каза Велчев пред .\n\n\n\rТази седмица финансовият министър Владислав Горанов подаде официално заявление за влизане на България в банковия съюз.\r\n\"Това формално решение е в резултат на дългогодишна комуникация между българските власти и страните от eврозоната, Европейската комисия и ЕЦБ като част от пътната карта за присъединяване на България към eврозоната и на българския лев към механизма ERM-2\", обясни през седмицата Горанов.\r\nСега Милен Велчев го подкрепи за стореното.\r\n\"Поздравявам Горанов за ясната политика за бързо присъединяване към еврозоната! Ново \"изобретение\" на еврозоната е предверието на чакалнята. Но трябва да са си довършим реформите. Изглежда трябва външен натиск за реформите\", каза той.\r\nСпоред него може да се направи и аналогията за нов мониторинг.\r\n\"Дано сега са по-обективни в оценките си към нас! БНБ се справя доста добре с надзора. Резултатът от стрес-тестовете ще бъде идентичен с тези от 2016 г.\", убеден е Велчев.\n\r\n ", "date": "2018.07.22", "title": "В чакалнята на еврозоната – догодина! А там - най-много две!"}
{"url": "https://www.dnes.bg/zvezdi/2018/07/22/skypocenni-kamyni-i-3d-danteli-emiliia-veche-e-bashur.382920", "text": "Фолкпевицата Емилия се омъжи за приятеля си Жорж Башур. Тя каза \"да\" на сирийския бизнесмен на скромна церемония в София, след която двамата заминаха за морето.\r\nСъбитието е минало без излишен шум и официални снимки не бяха разпространени.\r\nЗа сватбата си Емилия е била облечена елегантно с бял втален тоалет с 3D дантели и букет от рози и орхидеи, пише . Халката й е инкрустирана със скъпоценни камъни, а тази на Башур е бяла, но изчистена. \n\n\n\r\nЕмилия и Башур сключиха брак само два месеца след като заедно преживяха огромна трагедия. В края на май те катастрофираха тежко на магистрала \"Тракия\". При жестокия инцидент загина синът на Жорж Башур, Феди.\r\r\n                    \r\n                    Младежът карал колата, в която пътували певицата и бизнесменът, а още при приемането му в болницата стана ясно, че травмите му са много тежки. Няколко дни по-късно Феди издъхна, а Емилия го изпрати с трогателен пост в социалната мрежа.\r\n\"Отиде си едно прекрасно дете, което беше прието в най-престижния университет Boston university и имаше мечти за бъдещето си, но Господ реши друго... Няма отговор на въпроса: ЗАЩО?\", написа певицата.\r\nЖорж също се прости емоциално със сина си.\r\n\"Вчера загубих прекрасното си дете... Загубих скъпия си приятел... Моето щастие. Мъката ми е безгранична, непоносима, безмерна... Ако успея да продължа живота си, то ще е заради теб и всичко, което споделихме заедно. Благодаря за шанса да си мое дете\", завърши опечаленият баща.\n\r\n ", "date": "2018.07.22", "title": "Скъпоценни камъни и 3D дантели... Емилия вече е Башур! "}
{"url": "https://www.dnes.bg/usa/2018/07/22/zalojnicheska-drama-v-sasht-jena-zagina-pohititeliat-zadyrjan.382921", "text": "Заложническа драма изправи на нокти полицията и властите в САЩ.\r\n18-годишен въоръжен афроамериканец бе задържан след като взе заложници в супермаркет в Лос Анджелис, предаде Асошиейтед прес, цитирана от БТА.\r\nМладежът прострелял баба си и приятелката си при семеен спор, след което избягал с колата на възрастната жена. Засечен от полицията, мъжът отказал да спре, започнало преследване, при което той стрелял по полицаите, а те отвърнали на огъня. Заподозреният катастрофирал в уличен стълб пред магазина \"Трейдър Джос\" (Trader Joe's), пълен с хора, и се барикадирал вътре.\r\nОколо три часа по-късно заподозреният се предаде на полицията. Една жена е убита в супермаркета, съобщи кметът Ерик Гарсети.\r\r\n                    \r\n                    Въоръжени полицаи от специалните части обкръжиха магазина в квартал Силвър Лейк, на мястото пристигнаха 18 линейки и около 100 пожарникари. След като нападателят нахлул в магазина, където имало десетки хора, някои се опитали да избягат, включително скачайки през прозорците от 2-3 м височина, разказват очевидци.\r\nОколо половин час след началото на драмата полицаи влезли в супермаркета и започнали да извеждат някои от хората.\r\nВластите заявиха, че третират ситуацията като взимане на заложници и се опитват да я решат по мирен път, като убедят заподозрения чрез преговори да се предаде. Президентът Доналд Тръмп изпрати туит, че \"следи много внимателно възможната ситуация със заложници в Лос Анджелис, където местната полиция работи съвместно с федералните власти\".\r\nВ крайна сметка заподозреният излезе с белезници на ръцете заедно с четирима заложници, и беше отведен от полицията.\r\nНа пресконференция кметът Гарсети и началникът на градската полиция Майкъл Мур разказаха, че задържаният е бил ранен в лявата ръка. Една ранена жена е била изведена от полицаи от магазина, но в болницата е била установена смъртта й.\r\nПървоначално в помещенията имало между 40 и 50 клиенти и служители, някои успели да се скрият, други се спасили самостоятелно или с помощта на полицаите, трети пуснал самият заподозрян. По думите на шефа на полицията той доброволно решил да се предаде, поискал от преговарящите белезници и сам си ги сложил, предаде ТАСС, като цитира Си Ен Ен.\r\n ", "date": "2018.07.22", "title": "Заложническа драма в САЩ: Жена загина, похитителят задържан"}
{"url": "https://www.dnes.bg/stranata/2018/07/22/nai-posle-liato-temperaturite-skachat-do-36-gradusa.382922", "text": "Слънчева, тиха и гореща неделя прогнозират синоптиците за днес.  Единствено в планините и край морето по обяд може да се появят облаци и да превали за кратко.\r\nТемпературите ще се повишат, на места в низините и равнините ще е горещо. Максималните ще са между 31° и 36°, в София около 31°. Това прогнозират синоптиците от НИМХ при БАН, цитирани от \"Фокус\".\r\nПо Черноморието ще преобладава слънчево време. Около обяд ще се развива купесто-дъждовна и на много места ще има краткотрайни валежи и гръмотевици. Ще духа слаб до умерен югоизточен вятър. Максимални температури на въздуха: 29-31°. Температурата на морската вода е 25-26°. Вълнението на морето ще бъде 1-2 бала.\r\r\n                    \r\n                    В планините ще преобладава слънчево време. Около и след обяд ще се развива купесто-дъждовна облачност и на места ще има краткотрайни валежи и гръмотевици. По високите части и билата, вятърът ще е умерен от запад-югозапад. Максимална температура на височина 1200 метра около 25°, на 2000 метра – около 18°.\r\nХубавото време обаче ще си отиде с уикенда. Новата седмица ще започне отново с дъжд, придружен и от гръмотевични бури. Синоптиците предупреждават, че ще има условия за временно интензивни явления, значителни по количество валежи и градушки.\r\nОчаква се от север да проникне сравнително по-хладен въздух. Температурите ще се понижат и ще се установи хладно за периода време.\r\n ", "date": "2018.07.22", "title": "Най-после лято! Температурите скачат до 36 градуса!"}
{"url": "https://www.dnes.bg/politika/2018/07/22/dogodina-moje-da-ima-izbori-bsp-da-kopae-po-dylboko.382923", "text": "Догодина може да има предсрочни избори, прогнозира бившият депутат от БСП Янаки Стоилов. Той допълни, че за съжаление партиите са се превърнали единствено в организации по провеждане на избори.\n\n\r\nБСП трябва да копае по-дълбоко, каза той пред. Според него има опасност сегашната коалиция да не си стане самодостатъчна с вътрешната опозиция на В. Симеонов и БСП да няма какво да каже като опозиция.\r\n\"Преди да кажеш каква трябва да е България, трябва да покажеш как действаш като опозиция! Къде беше БСП, когато се гласуваха промените в закона за приватизацията? Или за горивата?\", попита риторично Янаки Стоилов.\r\r\n                    \r\n                    Той коментира и спряната сделка за ЧЕЗ от КЗК.\r\n\"Много по-чисто щеше да бъде, ако държавата беше казала, че сделката е неизгодна, вместо да се произнася КЗК! Защото аргументите на КЗК не издържат\", каза още Стоилов.\r\nТой зададе и въпроса как работят институциите.\r\n ", "date": "2018.07.22", "title": "Догодина може да има избори, БСП да копае по-дълбоко"}
{"url": "https://www.dnes.bg/obshtestvo/2018/07/22/pochitame-mariia-magdalena-praznuvat-magda-i-miglena.382924", "text": "На днешния 22 юли Православната църква чества Света мироносица и равноапостолна Мария Магдалина.\n\r\nНа този ден празнуват жените с имена Магдалена, Магда, Меглена, Малена, Миглена, Лена.\n\r\nЛичността на св. Мария Магдалина неправилно се обърква с други жени, за които повествуват Евангелиято, пише \"Дарик\".\r\nТя не е Мария от Витания (градче на юг от Йерусалим) - сестрата на Марта и Лазар, която помазала главата на Иисус. Тя не е и опростената грешница, която помазала нозете на Иисус и ги изтрила с косите си, за което разказва Св. евангелист Лука.\n\r\nОт текста се разбира, че Мария Магдалина била една от многото други жени, които Исус \"излекувал от зли духове и болести... и които Му услужваха с имотите си\".\r\n                    \r\n                    \r\nКогато Господ Исус Христос ходел по Галилея и чрез Своята Божествена сила извършвал личби и чудеса, към него пристъпила жена на има Мария Магдалина (от гр. Магдала). Тя го молила за помощ. Господ изгонил из нея седем бесове и напълно я изцерил от болестта, от която тя страдала. \n\r\nОт тогава благодарната Мария служила непрестанно на Господа, слушала неговото учение и вървяла след него до самата Негова кръстна смърт. Заедно с други свети жени, тя гледала страданията на Христа и плачела за Него. Заедно с майката на Спасителя тя стояла при кръста и видяла, как положили Господа в гроба.\n\r\nСветите жени, които ревностно служели на Господа по време на земния Му живот, се удостоили да бъдат първи благовестници на Неговото славно възкресение.\n\r\nМария Магдалина, която първа видяла възкръсналия Господ, утешила скърбящите ученици с радостните думи: \"Христос воскресе!\" Като първа благовестница на възкресението, тя е призната от църквата за равноапостолна. Народът тачи първата вестителка на Възкресението като сестра на св. Илия. На нея се приписва първият възглас \"Христос воскресе!\".\r\n ", "date": "2018.07.22", "title": "Почитаме Мария Магдалена! Празнуват Магда и Миглена"}
{"url": "https://www.dnes.bg/notifikacii/2018/07/22/ekvador-se-gotvi-da-otkaje-ubejishte-na-djulian-asandj.382925", "text": "Еквадор е близо до сключването на сделка с британските власти, с която ще оттегли предоставеното убежище за Джулиан Асандж и ще изгони основателя на \"Уикилийкс\" от посолството си в Лондон. \r\nТова предаде ДПА, като цитира американския разследващ журналист Глен Грийнуолд, пише БТА.\n\n\r\nЕквадорският президент Ленин Морено е пристигнал във Великобритания в края на седмицата за разговори с официални лица, за да финализира сделката, с която протекцията за Асандж ще бъде оттеглена и после той ще бъде предаден на британските власти, съобщи Грийнуолд на своя сайт \"Интерсепт\".\r\nАсандж не може да бъде арестуван на територията на дипломатическата мисия, където пребивава от 2012 г., след като наруши условията на освобождаването си под гаранция. Прокуратурата в Швеция впоследствие свали част от обвиненията срещу него в сексуални престъпления, но той се страхува, че може да бъде екстрадиран в САЩ за разпит във връзка с дейността на \"Уикилийкс\", ако напусне сградата. \rИзточник, близък до външното министерство на Еквадор, е потвърдил за \"Интерсепт\" информацията за сделката за предаването на Асандж през следващите няколко седмици.\r\nГрийнуолд стана известен с публикуването на разкритията на Едуард Сноудън за Агенцията за национална сигурност на САЩ. \r\n ", "date": "2018.07.22", "title": " Еквадор се готви да откаже убежище на Джулиан Асандж"}
{"url": "https://www.dnes.bg/notifikacii/2018/07/22/kuba-kompartiiata-e-1-no-kartblansh-za-gei-braka.382926", "text": "Куба планира конституционни реформи, които ще легализират еднополовите бракове, ще признаят частната собственост на кубинците и ще учредят поста премиер наред с президента.\r\nНовият основен закон на страната ще въведе и ограничение държавните постове да се заемат за максимум два мандата от по пет години, но и ще запази ролята на комунистическата партия като единствена политическа сила в страната.\r\nКубинският парламент одобри вчера кабинета, назначен от новия президент Мигел Диас-Канел, в който постовете си запазват повечето министри от правителството на Раул Кастро, с изключение на ключовия пост на икономическите реформи, предаде Асошиейтед прес, цитирана от БТА.\r\nНовият Министерски съвет има 34-ма членове. Постовете си на заместник-председатели (вицепрезиденти) запазват участниците в революцията от 1959 г., 86-годишният Рамиро Валдес и 76-годишният ген. Улисес Росалес дел Торо, както и Рикардо Кабрисас Руис.\rМинистрите на външните и вътрешните работи, на отбраната, външната търговия и финансите остават същите.\r\nГлавната промяна, която отбелязват наблюдателите, е отсъствието на Марино Мурильо, който отговаряше за икономиката, и който помагаше на Раул Кастро в течение на десетилетие за въвеждането на частната инициатива в социалистическото стопанство. Новият министър на икономиката и планирането се казва Алехандро Хил, съобщи ТАСС\r\n ", "date": "2018.07.22", "title": "Куба: Компартията е №1, но картбланш за гей брака"}
{"url": "https://www.dnes.bg/stranata/2018/07/22/tir-se-obyrna-na-trakiia-shofioryt-mu-zagina.382932", "text": "Поредна тежка катастрофа стана тази сутрин. Тежкотоварен автомобил се е обърнал на магистрата \"Тракия\" при 312 километър.\r\nШофьорът на тира е загинал, съобщи \"Фокус\".\r\nЗаради инцидента има проблеми в трафика.\r\nВременно движението в района се осъществява в едната пътна лента в посока Бургас, съобщи дежурният от Областно пътно управление. \r\nДвижението се регулира от Пътна полиция.\r\nВ останалата част на областта движението се осъществява с нормална интензивност.\r\n ", "date": "2018.07.22", "title": "Тир се обърна на \"Тракия\", шофьорът му загина"}
{"url": "https://www.dnes.bg/football/2018/07/22/s-debiuten-gol-levski-pobedi-botev-v-plovdiv.382929", "text": "Левски победи Ботев Пловдив с 1:0 в двубой от първия кръг на Първа лига, игран на стадион \"Футболен комплекс Ботев 1912\" .\r\nДвата отбора демонстрираха доста динамичен футбол, в който \"сините\" видимо доминираха в мача и стигнаха до доста измъчена, но заслужена победа с гол на Илия Димитров, който се разписа в добавеното време на срещата. Това е и първо попадение за юношата на столичани в Първа лига.\r\nДвубоят започна с превес за гостите, които още в първите минути създадоха доста работа на пловдивчани. В 16-ата минута Жерсон Кабрал получи топката на аутлинията и центрира в наказателното поле, където Станислав Костов се оказа непокрит  и стреля с глава, но Кайзер се намеси добре и изби в корнер.\r\r\n                    \r\n                    В 36-ата минута отново Костов бе близо да открие резултата. Нападателят открадна топката от Ничев, напредна и с удар от границата на наказателното поле прати топката в аут.\r\n", "date": "2018.07.22", "title": "С дебютен гол: Левски победи Ботев в Пловдив "}
{"url": "https://www.dnes.bg/obshtestvo/2018/07/22/novi-nakazaniia-za-djigitite-sanitari-na-raneni-v-katastrofi.382930", "text": "Пътна полиция предлага нови наказания за нарушителите на пътя. Този път те не са свързани с увеличение на глобите или отнемане на права, а с полагане на общественополезен труд.\r\nОпасните шофьори ще бъдат задължавани да са санитари в болници и рехабилитационни центрове, където се лекуват деца, пострадали от катастрофи. \n\n\n\r\nТова е препоръка в последния доклад на Пътна полиция и е първото подобно предложение от държавна институция, пише \"\".\r\nЗа да може тази идея да стане правило, тя трябва да получи подкрепа от Министерския съвет, а след това депутатите да променят Закона за движение по пътищата и Наказателния кодекс.\r\r\n                    \r\n                    Ако предложението получи зелена светлина от всички институции, нарушителите на пътя ще бъдат принудени да се срещат очи в очи със страданинето на хората, пострадали при катастрофи. Идеята за подобни мерки е лансирана за първи път от покойния шеф на ВМА ген. Стоян Тонев.\r\n\"Броят на загиналите деца като пътници е 75% от всички. Това показва занижена култура на поведение на водачите, в чиито автомобили пътуват деца, а така също и на водачите като цяло, тъй като не във всички случаи вината за катастрофата е на водача, с когото пътува детето”, аргументират се авторите на доклада.\r\n ", "date": "2018.07.22", "title": "Нови наказания за джигитите – санитари на ранени в катастрофи!"}
{"url": "https://www.dnes.bg/balkani/2018/07/22/sreshtu-starata-kola-vaucher-za-nova-eko-v-bukuresht-shte-go-praviat.382931", "text": "Всеки жител, постоянно или временно пребиваващ в Букурещ, ще има право на ваучер за закупуване на нов еко автомобил, когато върне старата си кола. Това предвижда проект, който ще бъде внесен за одобрение в Общинския съвет на румънската столица в близките дни.\r\nКметството на Букурещ планира на първо време да раздаде 5000 \"еко-ваучера”, всеки на стойност по 9000 леи или 3783 лв., които да се използват при закупуване на нови незамърсяващи околната среда автомобили. Новината съобщи агенция Медиафакс, цитирана от \"Труд\".\r\nВ проекта на решение е записано, че \"еко-ваучерите\" ще бъдат използвани за закупуване на нови автомобили с норма на замърсяване, която осигурява намалени емисии – Евро 6, недизелови или електрически автомобили. \r\r\n                    \r\n                    \"Необходимата сума за прилагане на програмата ще бъде осигурена от местния бюджет на община Букурещ”, се уточнява още в документа. \r\nВсеки жител на Букурещ с постоянно или временно местожителство ще може да използва \"еко ваучера\" при закупуването на нов автомобил с намалени емисии, недизелов или електрически.\r\nПрез юни м. г. кметството на румънската столица лансира друг проект с цел подобряване качеството на въздуха в града. По програмата \"Велосипедисти в Букурещ” бяха раздадени 5000 ваучера на стойност 500 леи всеки (210 лв.) за закупуване на обикновен или електрически велосипед, тротинетка или устройства от типа \"Сегуей” или \"Найнбот”.\r\nПраво да получат ваучер имаха жители на Букурещ на възраст над 18 години, с постоянно или временно местожителство в румънската столица.\r\n ", "date": "2018.07.22", "title": "Срещу старата кола - ваучер за нова, еко! В Букурещ ще го правят"}
{"url": "https://www.dnes.bg/stranata/2018/07/22/domati-krastavici-dini-plodove-i-zelenchuci-poevtiniavat.382928", "text": "Плодовете и зеленчуците бележат спад в цените през тази седмица, сочат данните на Държавната комисия по стоковите борси и тържищата /ДКСБТ/.\r\nОранжерийните домати са поевтинели със 7,4 на сто и се продават по 1,25 лева за килограм. Оранжерийните краставици поевтиняват с 8,21 процента до 1,62 лева средно за килограм, пише БТА.\r\nРанните картофи поевтиняват с 11,3 на сто и се търгуват по 0,63 лева за килограм на едро.\r\nЦената на зелените чушки също пада - с 6,3 на сто до 1,33 лева за килограм. Тиквичките поевтиняват с 11,3 на сто до 0,63 лева за килограм.\r\nИ ябълките поевтиняват, с 5,5 на сто, и се продават по 1,56 лв./кг. Кайсиите се търгуват по 1,91 лева за килограм на едро, а прасковите поевтиняват с 8,7 на сто до 1,15 лв./кг.\r\r\n                    \r\n                    Цената на дините пада със 17,9 на сто до 0,32 лв. кг, а пъпешите се търгуват по 0,89 лв./кг.\r\nКравето сирене се търгува по 6,05 лв./кг; кашкавалът, тип \"Витоша\", се купува по 9,86 лв./кг, а олиото по 1,96 лева за литър.\r\nКаймата поскъпва с 0,2 на сто и се търгува по 4,50 лева за килограм. Пакетче краве масло от 125 грама се търгува за 2,34 лева. Пилешкото замразено месо поевтинява с 0,5 на сто до 3,90 лева за килограм на едро. Захарта се търгува по 1,05 лв./кг, а брашното тип \"500\" се продава по 0,80 лева. Яйцата се продават по 0,21 лева за брой на едро в края на седмицата.\r\n ", "date": "2018.07.22", "title": "Домати, краставици, дини – плодове и зеленчуци поевтиняват"}
{"url": "https://www.dnes.bg/notifikacii/2018/07/22/sled-obira-v-nesebyr-policiiata-izdirva-bankovite-kradci.382933", "text": "Полицията издирва банковите обирджии от Несебър. От района, където бе извършена кражбата, са иззети камери за видеонаблюдение, назначени са множество експертизи за установяване на бандитите.\r\nОбирът бе извършен вчера, а според неофициалната информация от банковия клон са били откраднати около 100 000 лева. Полицията не потвърждава сумата с аргумента, че точният брой на откраднатите пари в момента се изяснява. \n\r\nБанковият обир е бил извършен през съседен на банката офис. Крадците успели да пробият стената между двете помещения, потвърдиха от полицията в Бургас, цитирани от БТА.\r\nКрадците разбили касата и е откраднали наличната сума пари. \r\nОт района, където се намира офисът на банката, са иззети камери за видеонаблюдение, назначени са множество експертизи за установяване на извършителите.\r\n ", "date": "2018.07.22", "title": "След обира в Несебър: Полицията издирва банковите крадци!"}
{"url": "https://www.dnes.bg/sofia/2018/07/22/eto-kyde-v-sofiia-niama-da-ima-voda-v-ponedelnik.382934", "text": "На 23 юли 2018 г. (понеделник), във връзка с изграждане на сградно водопроводно отклонение  на ул. \"Ген. Иван Колев\" кв. \"Кръстова вада\", се налага спиране на водоподаването от 10:00 до 20:00 часа на клиентите на \"Софийска вода”, живеещи в района на:\r\nул. \"Ген. Иван Колев\" от ул. \"Проф. Марин Големинов\" до ул. \"Д-р Борис Вълчев\"\r\nПри продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноска на адрес: ул. \"Ген. Иван Колев \"№14.\r\nРемонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.\r\r\n                    \r\n                    Засегнатите от прекъсването на водата, могат да получат повече информация от Телефонния център на \"Софийска вода” АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx .\r\n\"Софийска вода” АД предварително се извинява на своите клиенти за причинените временни неудобства!\r\nИнтернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.\r\n ", "date": "2018.07.22", "title": "Ето къде в София няма да има вода в понеделник"}
{"url": "https://www.dnes.bg/balkani/2018/07/22/vuchich-kym-haradinai-nadiavam-se-da-niama-voina-no.382935", "text": "Сръбският президент Александър Вучич отвърна на косовския премиер Рамуш Харадинай, че се надява \"да не се стигне до война\" и че \"ще се намери решение за Косово\".\r\nТова съобщи белградското радио \"Б92\", цитирано от \"Фокус\".\r\nДумите на Вучич са в отговор на изявление на Харадинай отпреди дни, че евентуално разделяне на територията на страната ще \"означава война\".\n\n\n\r\nВучич каза за коментара на Харадинай, че \"нито е първият, нито последният\" от този вид и изрази надежда, че няма да се стигне до война, а до някакво решение на въпроса.\r\n\"Видяхме изявленията на Хашим Тачи – невъзможно е вие (Прищина) да поискате всичко, а след това да обявите \"чакаме отговор\"... Когато ни кажете, че всичко си е ваше и само искате да ви признаем, това не е споразумение\", заяви сръбският президент.\r\r\n                    \r\n                    Той отново потвърди, че е изключително важно да се стигне до споразумение.\r\n\"Знам, че е трудно за хората, те предпочитат да не се съгласяваме никога с нищо, да бавим, но няма как да бавим повече, защото това ще прави някои други въпроси все по-трудни и ние ще се окажем в слаба позиция\", обясни Вучич.\r\nДържавният глава подчерта, че е \"в наш интерес да разрешим въпроса, ако е възможно, а ако не е – това няма нито да е първият, нито последният опит за постигане на споразумение\".\r\nСпоред президента постигането на споразумение \"ще е много добро за бъдещето на Сърбия\".\r\n\"Дали съм оптимист? Не съм, но ще се борим и изобщо не ме интересува какво ще кажат тези, които се нахвърлят и са на страната на камъка, който някой се опитва да избута до върха. Не ме е страх. Мисля за бъдещето. Избраха ме именно за това и хората ми дадоха толкова голяма подкрепа на изборите точно по тази причина\", обяви Вучич, визирайки политическите си противници в Сърбия.\r\n ", "date": "2018.07.22", "title": "Вучич към Харадинай: Надявам се да няма война, но.."}
{"url": "https://www.dnes.bg/stranata/2018/07/22/dim-ot-smetishte-pojar-goria-krai-magistrala-struma.382936", "text": "Пожар от нерегламентирано сметище на община Кочериново избухна в близост до магистрала \"Тракия\". Огънят е тръгнал край кръговото кръстовището при разклона за Рилския манастир.\r\nГъстият черен дим е забелязан към 6 ч. тази сутрин, съобщи Нова. \r\nНерегламентираното сметище, в което се изхвърлят отпадъци предимно от Кочериново и съседното с. Бараково, гори за пореден път.\r\nСметището е на кюстендилска територия, но димът беше усетено в намиращия са и на 4 км Благоевград. \r\nПламъците вече са загасени, а по-късно пред деня се очаква сметището да бъде покрито с пръст.\r\n ", "date": "2018.07.22", "title": "Дим от сметище: Пожар горя край магистрала \"Струма\""}
{"url": "https://www.dnes.bg/zvezdi/2018/07/22/ariana-grande-sled-turneto-useshtah-che-ne-moga-da-disham.382687", "text": "Ариана Гранде се завръща за поредната си корица на списание и отново от дългата ѝ конска опашка няма и следа.\n\r\nСлед като пусна косата си миналия месец за английското издание на Vogue, певицата реши да отиде още по-далеч за списание Elle и броят за август месец.\n\r\nФотосесията представя блондинката в изделия на големите модни къщи, а част от кадрите са решени в черно-бяла стилистика.\n\r\nСега имаме шанс да видим певицата с още по-дълга и още по-платинено руса коса. В интервюто за изданието Ариана разказва за семейството си, за кариерата и за терористичната атака по време на нейния концерт.\n\r\nПевицата споделя, че раната за преживяното все още е отворена и дори трудно говори за случая.\r\n                    \r\n                    \r\n\"Когато се прибрах вкъщи след турнето, имах усещането, че не мога да дишам\", споделя тя.\n\r\n\"Бях в добро настроение, чувствах се добре и щастлива и това ми дойде отникъде. Винаги съм имала притеснения, но никога преди това не бяха физически. Имаше няколко месеца, през които се чувствах ужасно\", разказва тя.\n\r\nВсички кадри от фотосесията можете да видите в галерията на ", "date": "2018.07.22", "title": "Ариана Гранде: След турнето, усещах, че не мога да дишам!"}
{"url": "https://www.dnes.bg/notifikacii/2018/07/22/pri-zasada-v-iujna-afrika-vyoryjeni-ubiha-11-taksidjii.382937", "text": "Единайсет таксиметрови шофьори бяха убити при засада в Южна Африка. Това съобщиха местни медии, цитирани от ДПА и БТА.\r\nЖертвите били членове на сдружение на таксиметровите шофьори, които се връщали от погребението на техен колега.\r\nВъоръжени мъже причакали автомобила им късно снощи и открили огън. Нападението било извършено близо до град Коленсо в източната провинция Квазулу-Натал.\r\nВ Република Южна Африка всеки ден около 50 души стават жертви на насилствени престъпления, отбелязва агенцията.\r\n ", "date": "2018.07.22", "title": "При засада в Южна Африка: Въоръжени убиха 11 таксиджии"}
{"url": "https://www.dnes.bg/stranata/2018/07/22/seloto-na-baba-dora-pod-blokada-policiiata-izvede-dobrovolcite.382940", "text": "Полицията изведе доброволците, пазещи стадото на баба Дора от село Шарково. Жандармерия не допуска никой в селото.\r\nНаселеното място в Ямболско е едно от онези, в които заради чумата по стадата, се извърши евтанизация на цели стада. През седмицата процесът на умъртвяване бе спрян, но днес ветеринари и полиция отново са в селото в опит да вземат повторни проби от животните.\n\n\n\r\nБаба Дора пък се превърна в събирателен образ на стопаните, които със сълзи на очите се разделят с животните си. Десетки доброволци пазеха дни наред къщата и стадото й, за да предотвратят избиването му.\r\nДнес обаче полицията е отишла в двора на баба Дора и е помолила със заповед от БАБХ всички, които я защитават и нямат местна адресна регистрация, да напуснат територията.\r\r\n                    \r\n                    Всичко е било кротко без насилие, както от полицията, така и от протестиращите, съобщи Нова.\r\nВластите обясниха, че е въпрос на време стадото на баба Дора да бъде умъртвено. Няма официално потвърждение дали стадото ще бъде умъртвено тези дни, нито от Министерството на земеделието, нито от МВР.\r\nМалко по-късно bTV съобщи, че около обяд в селото поискала да влезе известната с участието си в реалити формати Миглена Дерменджиева (Меги Дерм). Тя направила опит да пробие полицейската блокада с мотив, че представлява неправителствена организация, но била арестувана.\r\nВчера ветеринатите опитаха да вземат проби от стадата в друго от Шарково и Болярово, но стопаните не им разрешиха.\r\n ", "date": "2018.07.22", "title": "Селото на баба Дора под блокада: Полицията изведе доброволците"}
{"url": "https://www.dnes.bg/notifikacii/2018/07/22/3-chasa-probivane-4-minuti-obirane-kak-zadignaha-100-000-ot-banka.382941", "text": "2-3 часа крадците, отмъкнали 100 000 лева от банков клон в Несебър, са пробивали търпеливо и методично стената между него и съседен офис.\r\nСлед всеки удар по стената бандитите спирали и изчаквали доста време, разкриха разследващи пред \"\".\r\nЗа дръзкия обир се разбра вчера, но той е станал рано сутринта на 20 юли. \n\n\r\nДупката, която обирджиите пробили в стената, е била голяма точно толкова, колкото през нея да се вмъкне човек. След като била готова, всичко траяло не повече от 3-4 минути. За това време крадците успели да разбият касата и да вземат парите.\rСлед това избягали пеша към дюните между Равда и Несебър, където най-вероятно са били чакани от автомобил. \r\nОт крадците няма и следа. Според разследващите те със сигурност са специализирани в подобни обири, защото не са оставили никакви следи след себе си.\r\nДнес от полицията съобщиха, че са иззели видеокамери от района на обира и издирват престъпниците.\r\nВ деня на обира полицаите са били за минути на мястото на инцидента. \r\nВ официалното съобщение на полицията се казва, че са предприети оперативно-издирвателни действия за изясняването на всички обстоятелства около престъплението, както и за установяване самоличността на извършителите. Назначени са множествени експертизи.\r\n ", "date": "2018.07.22", "title": "3 часа пробиване, 4 минути обиране: Как задигнаха 100 000 от банка?"}
{"url": "https://www.dnes.bg/notifikacii/2018/07/22/rohani-kym-trymp-ne-dyrpai-lyva-za-opashkata.382939", "text": "Иранският президент Хасан Рохани днес предупреди президента на САЩ Доналд Тръмп да не продължава враждебната си политика срещу Техеран, съобщи Ройтерс, цитирана от БТА.\r\n\"Америка трябва да знае /.../ че една война с Иран е майка на всички войни\", заявил Рохани на среща с ирански дипломати, цитиран от иранската агенция ИСНА.\r\n\"Господин Тръмп, не дърпайте лъва за опашката, защото само ще съжалявате\", добавил иранският президент.\r\n ", "date": "2018.07.22", "title": "Рохани  към Тръмп: Не дърпай лъва за опашката"}
{"url": "https://www.dnes.bg/notifikacii/2018/07/22/zloveshta-gledka-krai-pomorie-razlojen-trup-visiasht-na-dyrvo.382942", "text": "Зловеща гледка се откри пред полицаи в горичка край Поморие. Те намериха силно разложен труп на жена, който висял на дърво. \r\nЗасега трупът не е идентифициран, но се предполага, че е на издирваната 41-годишна полякиня Александра Фулара, изчезнала на 30 юни от поморийски хотел, каза говорителят на Областната дирекция на МВР Цветелина Рандева, цитирана от \"\".\r\nАлександра пристигнала на почивка в България на 26 юни, заедно със съпруга си и двете им деца - момче на 15 г. и 8-годишно момиченце. На 30 юни около 17 ч. казала на мъжа си, че ще излезе да се разходи. Била облечена с рокля и джапанки. \n\rНито една от камерите на хотела и съседния почивен комплекс обаче не е засякъл как жената излиза. Затова разследващите смятаха, че може би е скочила от балкона на хотелската стая, която била на първия етаж.\r\nПо време на издирването полиция провери десетки квартири и хотели в Поморие. Разложеното тяло е било открито при поредната полицейска акция по търсенето на Александра, което продължи 20 дни.\r\nТрупът е откарано за аутопсия в катедра Съдебна медицина към УМБАЛ Бургас, която е потвърдила, че няма следи от насилие.\r\nОбесената жена е била намерена на място, отдалечено на около 500 метра от хотела, от който полякинята изчезна. Въпреки че издирваната полякиня имала голяма татуировка на рамото, тялото било толкова разложено, че тя не се виждала, разкриха осведомени. \r\nОткритата жена обаче била с дрехи, които отговаряли на тези, които носела изчезналата полякиня. Предстои разпознаване, казаха от полицията.\r\nВсе още не е ясно защо 41-годишната треньорка по карате е решила да сложи край на живота си.\r\n ", "date": "2018.07.22", "title": "Зловеща гледка край Поморие: Разложен труп, висящ на дърво"}
{"url": "https://www.dnes.bg/snimka-na-denia/2018/07/22/novata-sedmica-shte-zapochne-s-dyjd-gradushki-i-buri.382943", "text": "Дъжд, гръмотевични бури и градушки ще има много места в първия ден на новата седмица, прогнозират синоптиците.\r\nПрез нощта край морето в Северна България и планинските райони ще превали и прегърми. Сутринта утре ще започне със слънце над по-голямата част от страната, но по-късно през деня времето ще се влоши. \r\nЩе започне да се развива купеста и купесто-дъждовна облачност, на много места ще има валежи и гръмотевични бури. Ще има и градушки.\r\nМаксималните температури ще са между 28 и 33 градуса, в София около 28 градуса, сочи прогнозата на НИМХ при БАН.\r\nНад Черноморието около и след обяд ще се развива купесто-дъждовна облачност, ще има краткотрайни валежи и гръмотевици. Ще духа слаб югоизточен вятър. Максимални температури на въздуха: 27-29 градуса. Температурата на морската вода е 26-27 градуса. Вълнението на морето ще бъде 2 бала.\rНад планините около и след обяд ще се развива купесто-дъждовна облачност, ще има краткотрайни валежи и гръмотевици. По билата ще духа слаб до умерен западен вятър. Максимална температура на височина 1200 метра около 24 градуса, на 2000 метра - около 17 градуса.\r\nВъв вторник на много места в страната ще вали дъжд, придружен и от гръмотевични бури. Най-голяма е вероятността за интензивни валежи на места в Северна България и източната част на Родопската област. Ще има и градушки.\r\nКоличествата на валежите ще надхвърлят 25-30 м/кв.м., в отделни райони на Родопите - над 50-60 л/кв.м.\r\nОт север-северозапад, в Източна България по-късно и от североизток, ще проникне сравнително хладен въздух.\r\nТемпературите ще се понижат, най-съществено във вторник, когато максималните ще са между 23 и 28 градуса. В сряда ще има и слънчеви часове, главно преди обяд; температурите слабо ще се повишат, но ще останат по-ниски от обичайните за края на юли. \r\n ", "date": "2018.07.22", "title": "Новата седмица ще започне с дъжд, градушки и бури"}
{"url": "https://www.dnes.bg/balkani/2018/07/22/v-turciia-prognozirat-silen-ikonomicheski-rastej.382944", "text": "Турция продължава тенденцията към силен икономически растеж и основите на икономиката й са здрави. Това заяви за местни медии новият финансов министър на Турция Берат Албайрак, цитиран от Ройтерс и БТА.\r\nОпасенията във връзка с независимостта на централната банка нараснаха, след като президентът Реджеп Тайип Ердоган назначи за финансов министър своя зет Албайрак. Това подкрепи очакванията, че президентът, който сам се нарече \"враг на лихвите\", ще се опита да окаже по-голямо влияние върху монетарната политика, припомнят чуждестранните медии.\n\n\r\nТурската лира поевтиня тази година, като изгуби една пета от стойността си спрямо американския долар, заради опасенията, че централната банка не може да овладее нарастването на двуцифрената инфлация, докато Ердоган нееднократно призова за намаляване на лихвите.\r\r\n                    \r\n                    Албайрак, който е в Аржентина за среща на Г-20, каза, че сегашната политика на правителството има за цел поддържане на разумна фискална политика, стабилен растеж на кредитите, извършване на структурни реформи и заздравяване на рамката на паричната политика на Турция.\r\n\"Турската икономика продължава тенденцията на силен икономически растеж. Икономическите ни основи са здрави и перспективите ни са обещаващи\", каза Албайрак.\r\n ", "date": "2018.07.22", "title": "В Турция прогнозират силен икономически растеж"}
{"url": "https://www.dnes.bg/cars/2018/07/22/avtorokadi-shefyt-na-jeep-stava-shef-i-na-fiat.382945", "text": "Главният изпълнителен директор на Фиат Крайслер (Fiat Chrysler) Серджо Маркионе се оттегля заради влошено здраве и ще бъде заменен от Майк Манли, шеф на марката Джип (Jeep), която е част от автомобилния концерн, съобщи снощи автомобилопроизводителят, цитиран от световните агенции и БТА.\r\n66-годишният Маркионе получи сериозни усложнения след операция на дясното рамо миналия месец.\r\nМаркионе пое ръководството на Фиат през 2004 година и вече планираше да се оттегли догодина, припомня Франс прес.\r\n54-годишният Манли е британец и ръководи Джип от 2009 година, както и производителя на пикапи и ванове Рам (Ram) от 2015 година.\r\nВ съобщение Фиат Крайслер информира \"с голямо съжаление, че през седмицата г-н Маркионе е получил неочаквани усложнения след операция, които са се задълбочили значително през последните часове\".\r\r\n                    \r\n                    \"В резултат на това г-н Маркионе няма да може да се върне на работа\", отбелязва компанията.\r\nВ отделно съобщение Ферари посочва, че съветът на директорите на компанията е заседавал и е научил с огромно съжаление, че главният изпълнителен директор Серджо Маркионе не може да се върне на работа.\r\nПрез 14-годишното си управление Маркионе преобрази до голяма степен автомобилната група - първо като поправи ситуацията във Фиат, след това като ръководи сливането с американския автомобилопроизводител Крайслер (Chrysler) и отделянето на луксозната марка Ферари.\r\n ", "date": "2018.07.22", "title": "Авторокади: Шефът на Jeep става шеф и на Fiat!"}
{"url": "https://www.dnes.bg/balkani/2018/07/22/blizo-do-turciia-grycki-vlak-pregazi-trima-migranti.382946", "text": "Трима мигранти са били прегазени от един и същи влак при два отделни инцидента в североизточната част на Гърция, предаде Асошиейтед прес, цитирана от БТА. \r\nПолицията в град Александруполис съобщи, че в събота влакът, движещ се по линия успоредно на границата с Турция, малко след като излязъл от Александруполис ударил двама души, които вървели по линията. \r\nЕдиният от мигрантите загинал, а другият бил тежко ранен.\r\nМашинистът на влака докладвал за инцидента, а влакът бил спрян за известно време. Минути след като тръгнал отново той прегазил трети човек, който също починал. Не е установена националността на пострадалите.\r\nМигрантите, преминаващи нелегално от Турция в Гърция, често се движат нощем по железопътните линии.\r\n ", "date": "2018.07.22", "title": "Близо до Турция: Гръцки влак прегази трима мигранти"}
