{"url": "https://www.dnes.bg/index/2018/06/01/koli-na-vodorod-prevzemat-sofiia-koi-sa-pliusovete-im.378150", "text": "Най-големите плюсове на водородните автомобили са липсата на вредни емисии, доста по-високият коефициент на полезно действие на двигателя и това, че не е нужно притежаването на свидетелство за управление на МПС. Това каза Ивайло Бонев от „Технократи“ в ефира на \r\nСпециалистът представи в студиото прототип, който показва какво се случва под капака на автомобила, какво се случва под седалките, така че всеки да може да придобие по-ясна представа за това какво представлява този вид кола. \r\nСъщата ще бъде представена и днес в София по време на събитието Код „Водород“, където всички присъстващи ще станат част от експерименти с добиване на водород в реално време, ще видят и как се движи прототипът и ще могат да го тестват.\rБонев сподели, че към момента основен недостатък на тези автомобили е така нареченият процес електролиза (делене на водата на съставните и молекули), който все още е скъп и към днешна дата има отделяне на вредни емисии. Целта е този процес да стане т. нар. „зелен водород“ - без вредни емисии от възобновяеми енергийни източници.\r\nДруг сериозен проблем е липсата на инфраструктура - не само в България, но и в цяла Европа.\r\n\"Лидерите в Европа, като Германия и Австрия, започват да влагат в инфраструктура. Shell направиха първата бензиностанция, на която има и водородна станция и спокойно може да заредите автомобила с\"“. По думите на Бонев в България също започва да се работи усилено в тази насока, като според него този процес ще се случи, но ще отнеме време.\r\n\"Заместник-министърът на транспорта само преди няколко дни каза, че България се наема да изгради 10 водородни зарядни станции до 2025 г.  Вече има големи концерни, които произвеждат автомобилите на поточна линия и те спокойно могат да бъдат закупени\".\r\nПовече вижте на ", "date": "2018.06.01", "title": "Коли на водород превземат София! Кои са плюсовете им?"}
{"url": "https://www.dnes.bg/sofia/2018/06/01/zadyrjaha-myj-strelial-s-lovna-pushka-po-sysed.378187", "text": "66-годишен мъж, стрелял с ловна пушка по свой съсед, е задържан в полицията, съобщиха от пресцентъра на МВР.\r\nПо случая е образувано досъдебно производство. Предстои доклад на материалите в прокуратурата.\r\nОт МВР припомнят, че вчера около 18.13 часа в полицията е подаден сигнал за стрелба в столичния квартал \"Надежда\". На място незабавно са изпратени служители на Столичната дирекция на вътрешните работи.\r\nНа местопроизшествието е извършен оглед и са предприети дейности по разследването в рамките на образуваното досъдебно производство.\r\nПри инцидента няма пострадали.\r\nВ резултат на предприетите оперативно-издирвателни действия е задържан стрелецът- П.Н. от София. Законно притежаваното ловно оръжие е иззето. \r\n ", "date": "2018.06.01", "title": "Задържаха мъж, стрелял с ловна пушка по съсед"}
{"url": "https://www.dnes.bg/index/2018/06/01/ema-stoun-i-djystin-teru-gadjeta.378178", "text": "Откакто се раздели с Дженифър Анистън, вниманието върху Джъстин Теру е повишено от страна на медиите. Фотографи следват всяка негова стъпка, за да уловят дали 46-годишният актьор има нова приятелка. \r\nТака често той бе забелязван в компанията на 29-годишната Ема Стоун и веднага се заговори, че между двамата има по-дълбоки чувства.\r\n \r\nДвамата били забелязани на разходка с яхта в Южна Франция, а дни по-късно се появиха и кадри, на които актьорите са в компанията и на други приятели, пише OK Magazine.\r\n \r\nАктрисата реши да разкрие каква е истината.\r\n \r\n\"Той ми е като брат и винаги ни е било много забавно заедно\", лаконично отговаря Стоун.\r\n \r\nДжъстин Теру се раздели с Дженифър Анистън през февруари тази година. Двамата започнаха да се срещат през 2011 г., а след четири години решиха да се разделят. Преди това Анистън бе съпруга на Брад Пит, който я изостави заради Анджелина Джоли.\r\n \r\nОще новини за звезди може да прочетете в  ", "date": "2018.06.01", "title": "Ема Стоун и Джъстин Теру гаджета?!"}
{"url": "https://www.dnes.bg/obshtestvo/2018/06/01/diadovata-rykavichka-zashto-jilishtata-ni-sa-prenaseleni.378185", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Голяма част от жилищата в България са пренаселени. Причините са няколко – една от тях е, че социалните жилища са малко. Не е и тайна, че голям процент от хората на възраст 25-35 години все още предпочитат да живеят с родителите си.\r\nКакви са причините за това и кои са градовете, в които тенденцията е най-забележима? Коментар в предаването \"Директно\" по  от Иван Велков.\n\r\nВ големите градове по цял свят пренаселването е повече от видимо. Това се дължи донякъде на възможностите за работа и реализация, която малките населени места просто не могат да предложат. Според едно от последните изследвания до 2030 година трима от всеки петима ще живеят в градовете.\r\r\n                    \r\n                    Това ще доведе до големи предизвикателства в социален аспект и необходимост от изграждане на нови сгради. Какво правят общинските власти, за да решат проблема, който не е от вчера? Къде се корени проблемът и как можем да стимулираме развитието и на малките населени места?\n\r\n\"Основната причина за този процес на изместване към големите градове е по-доброто заплащане и повечето възможности за работа\", коментира Иван Велков.\n\r\nОпустяването е най-забележимо в Северозападна България. Това води до редица проблеми, един от които е срив в икономиката. Как общините ще се справят с предизвикателството?\n\r\n\"Въпрос на седмици е да бъде избран начинът, по който ще изглежда бъдещото райониране. Това е проблем, който за жалост нашата икономика не успява да пребори със собствени средства. Трябва да се стимулира създаването на нови работни места извън големите градове\", призова в \"Директно\" Иван Велков.\n\r\n ", "date": "2018.06.01", "title": "\"Дядовата ръкавичка\" - защо жилищата ни са пренаселени?"}
{"url": "https://www.dnes.bg/obrazovanie/2018/06/01/v-73-uchilishta-v-sofiia-pyrvoklasnicite-zaliagat-nad-it.378166", "text": "В 73 училища в София още от първи клас учениците изучават информационни технологии, компютърно моделиране и дигитално изкуство. Това каза кметът на София Йорданка Фандъкова на форум в София, посветен на дигиталното обучение и на новите технологии, които навлизат в образованието.\r\nВ 36 столични училища има 367 паралелки за обучение с профил за информационните технологии, като \"Компютърна техника и технологии\", \"Цифров дизайн и медии\", \"Приложна информатика\", съобщи Фандъкова.\r\nТя обяви, че Столичната община работи и за създаването на Лаборатория за иновации в подкрепа на младите хора, която ще е по проекта \"Отключване на потенциала за бизнес и социални иновации в Дунавския регион чрез повишаване на знанията и уменията на младите хора\".\r\r\n                    \r\n                    Йорданка Фандъкова информира, че и през тази година Столичната община инвестира 30 милиона лева за модернизация и строителство на детски градини и училища.\r\nВ София секторът на информационните технологии сега формира почти 6% от икономиката и в него работят над 41 000 души. За този сектор най-голямото предизвикателство е подготовката на все повече специалисти, заяви столичният кмет.\r\nОбразованието не бива да се дели на дигитално и на недигитално, а на качествено и некачествено. Качественото образование означава задължително формиране на дигитални умения у учениците и на задължително използване на технологиите в процеса на обучението, коментира Йорданка Фандъкова.\r\nТя отбеляза, че \"винаги, във всяко епоха, е имало значение в кое училище учиш и днес сме свидетели на това, че семейства сменят не само адресите си, но и местоживеенето си, за да намерят най-добрите училища за своите деца\". Но хубавото е, че тези училища водят и другите след себе си, посочи столичният кмет, цитиран от БТА.", "date": "2018.06.01", "title": "В 73 училища в София първокласниците залягат над ИТ"}
{"url": "https://www.dnes.bg/sport/2018/06/01/desetki-deca-otpraznuvaha-1-iuni-s-otkrit-klas-po-karate-kiokushin.378186", "text": "С много празнично настроение, десетки усмивки и спортен хъс премина специалната открита тренировка по карате киокушин в Деня на детето. За втора поредна година ЗАД \"Армеец\" е организатор на събитието, като този път интересът от страна на децата бе още по-голям.\r\nПовече от 100 ученици от столичното 119-о СУ „Академик Михаил Арнаудов“, голям брой деца, специално дошли за празника, и опитни каратисти от СК „Армеец“ се събраха в парк „Гео Милев“, където с ентуасиазъм се включиха в открития карате киокушин клас. Те участваха в различни демострации и изпробваха разнообразни техники за самоотбрана.\n\r\nИзпълнителният директор на ЗАД „Армеец“ Диана Манева приветства участниците в тренировката и им честити празника, като изрази готовност, че застрахователно дружество „Армеец“ ще превърнат открития карате клас в традиция.\r\n                    \r\n                    \r\n„За мен и застрахователно дружество „Армеец“ е чест, че сте тук и можем да направим Вашия празник незабравим. Вие сте нашите бъдещи шампиони, независимо от сферата, в която ще се развивате вбъдеще. Знайте, че ние винаги сме с Вас и ще подкрепяме Вашето развитие!“, обърна се към децата Диана Манева.\n\r\nСпециален гост на тренировката беше Александра Маринова – световна шампионка по карате киокушин за 2013 г. Тя честити празника на децата и им пожела да бъдат вдъхнонвени и да следват мечтите си.\n\r\n„Аз последвах този съвет и той ме заведе до златния медал през 2013 г. Това стана възможно благодарение на факта, че преди много години реших да вляза в залата за тренировки. Не забравяйте, че важните цели се постигат с постоянство и упорит труд.“\n\r\nНачело на откритата тренировка в парка беше Христо Христов – председател на СК „Армеец“. Преди да даде старт на демонстрациите, той обясни на децата, че всеки, който иска да стане шампион, трябва не само да тренира усилено, но и да бъде дисциплиниран. „Карате киокушин възпитава в уважение както към себе си, така и към треньора, съотборника и съперника. Това е първото правило, което научава добрият състезател“, обясни той.\n\r\nВ края на тренировката всички деца получиха подаръци от ЗАД „Армеец“, а треньорът Христо Христов oтличи най-добрите участници с четири безплатни едномесечни уроци по карате киокушин.", "date": "2018.06.01", "title": "Десетки деца отпразнуваха 1 юни с открит клас по карате киокушин "}
{"url": "https://www.dnes.bg/akoshtete-vqrvaite/2018/06/01/razmishliavat-li-razmishliavat-filosofite-v-zodiaka.378159", "text": "Не всеки може да бъде задълбочен мислител. В общество, което подкрепя това да бъдеш повърхностен и плитък, мислителите и философите вече не са особено ценени. И това е тъжно. \n\r\nИстината е, че това са хората, на които се дължи развитието и прогреса. Ето защо зодиите, които обичат да се впускат в по-задълбочени мисли и да философстват, могат да върнат вярата в обществото. \n\r\nКои са те?\n\r\n\n\r\nАко можем да надникнем в мозъка на родените под този знак, ще видим мрежа от научни и математически задачи, заедно с всички отговори. \n\r\nТе обичат да се задълбочават в мислите си до степен, която останалите намират за изтощителна. Скорпионите обаче се наслаждават на проблемите, които имат нужда от разрешаване. Те виждат неща там, където другите не виждат нищо.\r\n                    \r\n                    \r\n\n\r\nВодолеите почти не отстъпват на Скорпионите в това отношение. Те не просто имат свободен дух и ум, който не се бои да се рее на места, които останалите избягват, но са и изключително изобретателни и иновативни. Те са хората, които правят големи открития. \r\nВижте кои още са философи, според зодията си в", "date": "2018.06.01", "title": "Размишляват ли, размишляват... Философите в зодиака"}
{"url": "https://www.dnes.bg/obshtestvo/2018/06/01/bylgaro-ruskite-otnosheniia-v-jestok-stupor-ot-20-g.378184", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        След срещата на премиера Бойко Борисов с руския президент Владимир Путин коментарите не стихват. Защо Борисов напусна предсрочно Москва? Действително ли Русия ще пусне още газ към България и наистина ли българският премиер не е договорил нищо с Москва, както твърди опозицията?\r\nКакви знаци даде посещението на премиера Борисов в Кремъл, а и визитата на президента Румен Радев само седмица преди това - анализ на Чавдар Стефанов и Веселин Радомирски в предаването \"Брюксел 1\" по . \n\r\nПроизнесе ли Борисов извинение в Кремъл? Защо вижданията на управляващи и опозиция се разминават?\r\n                    \r\n                    \r\nВ рамките на седмица се натрупаха две посещения на високо равнище в руската столица. Това е прецедент в дипломацията. Коментарите по отношение на визитата на премиера са разнопосочни. Какви знаци дават тези посещения и затопляме ли взаимоотношенията с Москва? \n\r\n\"Българо-руските отношения са в жесток ступор от поне 20 години насам. Единствените теми, по които се говори, са главно петрол, газ, енергиен център. Това сериозни отношения ли са?! Разбира се, че не...\", коментира Чавдар Стефанов в предаването. \n\r\nОсновният спор в момента е дали Борисов договори нещо в руската столица. Uакво стана с \"Турски поток\" - ще се отклонява ли за България или не? Кои въпроси не се поставиха на тази среща? \n\r\n\"След 10 години липса на срещи на високо ниво между президентите и 8 години между премиерите натрупаните проблеми са толкова много, че само с две визити, дори те да бяха добре подготвени, не стигат.\", заяви Веселин Радомирски. \n\r\nУспешна ли беше визитата на Бойко Борисов в Москва - отговорите в предаването \"Брюксел 1\" в събота, 17:30, по Bulgaria ON AIR.", "date": "2018.06.01", "title": "Българо-руските отношения в жесток ступор от 20 г.?"}
{"url": "https://www.dnes.bg/notifikacii/2018/06/01/kulturata-ni-prevyzhojda-ostanalite-netolerantnite-hristiiani.378131", "text": "От гледна точка на социолозите, Западна Европа днес е \"един от най-светските региони в света\". Това показват резултатите от изследване на американския \"Пю рисърч\", проведено в 15 западноевропейски страни. Социолозите са провели над 24 000 телефонни интервюта през лятото на 2017 година със случайно подбрани пълнолетни граждани от Западна Европа.\n\r\nИзследователите установяват интересни факти: 90% от всички западноевропейци са кръстени. Общо 71 процента официално са записани като християни, обаче само 22 процента от тях ходят на черква поне един път в месеца. Затова социолозите обявяват само тази група за практикуващи религията християни. Най-висок е делът на хората без вероизповедание в Холандия /48 процента/, а най-нисък в Ирландия, Италия и Португалия /15 процента/.\r\nВ контекста на тези резултати, социолозите от \"Пю рисърч\" напомнят за историята на Европа. Западна Европа е била \"люлката на протестантството и бастион на католицизма през по-голямата част от нейната история\", пишат социолозите. Те установяват и друго: съществуващата и днес християнска идентичност в Западна Европа има и \"силна връзка\" с националистическите представи, също и с негативното отношение към мигрантите и религиозните малцинства.\n\r\nНо дори и сред практикуващите християни междувременно се забелязва по-голяма толерантност към спорни теми, свързани, например, с еднополовите бракове или легалното прекъсване на бременността.\n\r\n\n\r\nОт студията става ясно, че религията в Западна Европа е \"силно свързана с националистически настроения\". Независимо от това дали редовно ходят на черква или не, християните са далеч по-склонни от атеистите да свързват националната идентичност с произхода. Тази тенденция е най-силно изявена в католическите страни като Португалия, Италия, Ирландия и Испания, но също и в протестантска Швейцария. Германия, Франция и Австрия се нареждат по този въпрос непосредствено след споменатите държави. Социолозите разглеждат и въпроса за \"културното превъзходство\". Изявлението: \"нашият народ не е перфектен, но нашата култура превъзхожда останалите\" получава с 21% по-голямо одобрение сред практикуващите християни, отколкото сред хората без определено вероизповедание. Точно същата разлика се проявява и сред поддръжниците на дясната и лявата политическа идеология. Студията не се занимава с конкретни партийно-политически предпочитания. Но по отношение на спорните политически теми като интеграцията и националната идентичност, отношението към бежанците и към евреите, християните трайно застъпват по-десни позиции в сравнение с хората без вероизповедание.\n\r\n\n\r\nСоциолозите от института \"Пю\" установяват, че християните в католическите страни от Западна Европа имат значително по-негативно отношение към мюсюлманите в сравнение с християните от протестантските държави в Северна и Северозападна Европа. 28 процента от католиците отговарят положително на въпроса дали да се забрани на мюсюлманските жени да носят религиозно обусловено облекло. Сред протестантите подобни позиции застъпват само 17 процента от анкетираните. 27 процента от католиците отговарят положително и на въпроса: \"Чувствате ли се като чужденец в собствената си страна, поради големия брой мюсюлмани?\". 20 процента от протестантите също отговарят положително на този въпрос.\n\r\nСамо преди няколко дни папа Франциск се изрази доста скептично за състоянието на християнството в западните общества. \n\r\n\"Развитието там ми напомня за корабокрушенци, които се опитват да си направят сал\", заяви главата на Римо-католическата църква в интервю за един италиански вестник. \n\r\nПапата визира изключително Европа. Той още веднъж изрази убеждението си, че бъдещото християнство трябва да уважава културите на останалите континенти.\n\r\n: Кристоф Щрак: \"\"\r\n", "date": "2018.06.01", "title": "\"Културата ни превъзхожда останалите\": Нетолерантните християни"}
{"url": "https://www.dnes.bg/eu/2018/06/01/italiia-obryshta-gryb-na-zatiaganeto-na-kolanite-i-briukselskiia-diktat.378120", "text": "Първото коалиционно правителство на младо антисистемно движение и крайнодясна партия полагат клетва днес в Рим. То ще бъде ръководено от Джузепе Конте, юрист и абсолютен дебютант в политиката, който обеща политика без строги икономии и с акцент върху сигурността.\n\r\nСлед близо три месеца пазарлъци и обрати, каквито дори страна с опит в политическите кризи като Италия не е виждала, антисистемното Движение \"Пет звезди\" (ДПЗ) и крайнодясната \"Лига\" постигнаха компромис с президента Серджо Матарела, който искаше гаранции, че Италия ще остане в еврозоната.\n\r\nПрезидентът наложи в неделя вечерта впечатляващо вето на първия му представен списък с министри. Но вчера вечерта подписа с видимо облекчение променената листа с бъдещи членове на кабинета, които ще поискат доверието на парламента в началото на следващата седмица.\r\n                    \r\n                    \r\nКонте, напълно неизвестен преподавател по право и адвокат на 53 години, който бе издигнат преди 15 дни от ДПЗ и \"Лигата\", ще е човекът, който ще седне до Матарела в събота по време на военния парад за националния празник.\n\r\nЧовекът, който вчера сутринта изнесе редовната си лекция във Флорентинския университет, ще представлява Италия идната седмица на срещата на върха на Г-7 в Канада, пише Франс прес.\n\n\n\r\nЛидерът на ДПЗ Луиджи ди Майо, който изпъкна по време на предизборната кампания и още повече при преговорите за съставяне на правителство, и шефът на \"Лигата\" Матео Салвини стават вицепремиери. Първият ще отговаря за икономическото развитие и труда, а вторият - за вътрешните работи.\n\r\n\n\r\nДеликатното министерството на икономиката и финансите отива при Джовани Триа, професор по политическа икономия, близък до идеите на \"Лигата\" по финансовите въпроси, но привърженик на оставането в еврозоната.\n\r\nИздигнатият първоначално за този пост Паоло Савона, 81-годишен икономист, който смята еврото за \"германски затвор\", става министър на европейските въпроси.\n\r\nРедом до него ще действа убеденият европеец Енцо Моаверо, работил 20 години в Брюксел и заемал поста министър на европейските въпроси в кабинетите на Марио Монти и Енрико Лета (2011-2014 г.). Сега той става министър на външните работи.\n\r\nНакрая, стеснен състав от 18 министри, от които само пет жени. Двете партии са почти равнопоставени по брой министри в кабинета, въпреки че \"Лигата\" получи само 17 процента от гласовете на парламентарните избори на 4 март срещу над 32 на сто за ДПЗ.\n\r\nС голям интерес се очаква днес реакцията на финансовите пазари, които бяха силно превъзбудени през последната седмица заради повишаването на разликата в лихвите между италианските и германските 10-годишни облигации.\n\r\nИнвеститорите оценяват програмата на коалиционните партньори за много опасна за италианските държавни финанси, но мнозина се страхуват още повече от евентуално връщане към урните през следващите месеци.\n\r\n\"Ще работим усилено да изпълним политическите цели, които обявихме в правителственото споразумение. Ще работим решително за подобряване на качеството на живот на всички италианци\", обеща снощи Конте, след като представи екипа си.\n\r\nТова \"правителствено споразумение\", договаряно в продължение на 10 дни и представено преди две седмици, обръща категорично гръб на затягането на коланите и брюкселския \"диктат\", и залага на политика на икономически растеж за намаляване на колосалния италиански публичен дълг.\n\r\nТо обещава намаляване на пенсионната възраст, намаляване на драконовските данъци - за което се бори \"Лигата\" и въвеждане на \"граждански доход\" от 780 евро на месец - ключово предизборно обещание на ДПЗ.\n\r\nТази програма е комбинация от две политически философии. Тя представя добре както реториката на ДПЗ по въпросите на околната среда, новите технологии или внасянето на морал в политическия живот, така и антиимигрантските и антиислямски позиции на \"Лигата\", съюзник на френския \"Национален фронт\", която иска затягане на мерките за сигурност.\n\r\n\"Без да обещавам чудеса, мога да кажа, че бих искал след първите месеци от встъпването в длъжност на това правителство на промяната да имаме страна с по-малко данъци и повече сигурност, по-голяма заетост и по-малко незаконно пребиваващи лица\", заяви снощи Салвини пред свои привърженици в типичен за кампанията си тон.\n\r\nТой обеща \"малко по-различен културен подход\" и даде за пример \"хубаво орязване\" на средствата, предназначени за прием на кандидати за убежище.\r\n/БТА/\r\n ", "date": "2018.06.01", "title": "Италия обръща гръб на затягането на коланите и брюкселския \"диктат\""}
{"url": "https://www.dnes.bg/health/2018/06/01/za-perspektivite-pred-rodnata-nevrologiia.378109", "text": "Акад. проф. д-р Иван Миланов, д.м.н. е роден през 1954 г. в Стара Загора. Завършва Медицинския университет в  София. От 1981 до 1983 г. е участъков лекар в Общинска болница в Своге. През годините е бил асистент по клинична електромиография в ИСУЛ,  старши асистент в III неврологична клиника на Медицинска академия и  главен асистент в отделение за двигателни нарушения към III неврологична клиника, СБАЛНП „Св. Наум“-София. От 1997 до 2001 г. е доцент по неврология към III неврологична клиника, СБАЛНП „Св. Наум“, а от 2001 г. е професор по неврология.\r\nАкад. Миланов е заемал длъжностите зам.-ректор на Медицински университет, София, както, изпълнителен директор на Университетска болница “Св. Наум“, както и  зам.-министър на здравеопазването. От 2010 до 2011 г. е началник Неврологична клиника МБАЛНП „Св. Наум, а от 2012 г. до сега е нейни изпълнителен директор. Акад. Миланов е първият български невролог академик в БАН, и е председател Българското дружество по неврология. Той е автор на 560 научни публикации, на монографии, учебници и ръководства.\r\n \r\n\r\n \r\nОчаквам да има ефективно лечение за пациенти с мигрена, Паркинсонова болест и множествена склероза, да се появи лечение за латералната амиотрофична склероза и наследствените миопатии.\r\n \r\nАко трябва да подберете три от най-важни достижения в неврологията, споделени с колегите Ви по време на конгреса, кои ще са те?\r\n \r\nЛечение на мигрена с моноклонални антитела, възможност за лечение на мозъчни инсулти и след 4 часовия прозорец и новите перспективи за лечение на множествена склероза. \r\n \r\n\r\n \r\nНай-важното беше създаването на специализирани центрове по Паркинсонова болест и множествена склероза към университетските болести и създаване на национални консенсуси за диагностика и лечение на тези заболявания. Преодоля се хипердиагностиката на Паркинсоновата болест.\r\n \r\n\r\n ", "date": "2018.06.01", "title": "За перспективите пред родната неврология"}
{"url": "https://www.dnes.bg/world/2018/06/01/pribraha-si-gi-divite-kotki-sa-v-zooparka-v-germaniia.378160", "text": "Петте хищника – два лъва, два тигъра и ягуар, които са избягали от зоопарка в западния град Люнебург са „обратно в клетките си“, предаде AFP.\r\nПо-рано местните власти помолиха жителите да останат по домовете си и да затворят прозорците и вратите си, след като в града бе обявен лов.\n\r\nПредставителите на градските власти не дадоха детайли по бягството на котките или как са били върнати в клетките им.\r\nЖивотните всъщност не са напускали загражденията, но пазачи в зоопарка изгубили следите им заради предизвиканото там от неотдавнашна буря наводнение, заяви местен кмет, цитиран от ДПА.\r\nКметът на съседното селище Арцфелд Андреас Круперт обаче поясни, че нито едно от животните не е избягало от загражденията, с изключение на мечка, която била убита, след като била забелязана на алея в зоопарка. (БТА)\r\n ", "date": "2018.06.01", "title": "Прибраха си ги: Дивите котки са в зоопарка в Германия"}
{"url": "https://www.dnes.bg/politika/2018/06/01/borim-gradushkite-sys-samoleti-shte-letiat-nad-cialata-strana.378145", "text": "Реформа на градозащитата в България готви земеделското министерство. \n\r\nОсновните елементи в нея предвиждат пълно обхващане на територията на страната със системата на противодействие, съобщи ресорният министър Румен Порожанов.\n\n В момента ракетният способ покрива 11 млн. дка земеделски земи и 17 млн. дка с урбанизираните територии към тях. По думите на министъра за останалата част от територията трябва да се въведе самолетен способ, който е много по-евтин, отколкото \"да тръгнем с оръдия и площадки, и т. н.\".\n\r\nМинистър Порожанов е убеден, че използването на авиация ще даде възможност за защита не само на земеделските земи, но и на урбанизираните територии. \r\n                    \r\n                    \r\nЗа реализация на тези аспекти от реформата вече са осигурени инвестиции за изграждането до края на 2018 г. на 36 нови ракетни площадки, купени са 4 радара, а два са вече монтирани. \n\r\nМоделът на финансирането също ще се промени, като разширяването на обема за градозащита е свързано със значително увеличение на средствата. \n\r\nова налага диверсификация на източниците на финансиране, като освен държавата се предвижда участие и на земеделски производители, а застрахователните компании да правят отчисления чрез заплащане на задължителни вноски. \n\r\nЗа управление на риска от градушки се предвижда създаването на ново държавно предприятие по търговския закон, като Изпълнителната агенция за борба с градушките се влее в него. МЗХГ е изготвило проект на закон, уреждащ създаването му, който е публикуван за общественото обсъждане. \n\r\nМинистър Порожанов отбеляза още, че към момента почти всички капиталови разходи на МЗХГ отиват към Агенцията за борба с градушките. \n\r\nЗа бързото овладяване на тежките ситуации в сектора \"земеделие\" и защитата на земеделските стопани при екстремни ситуации, свързани с метеорологичните проблеми /бури, градушки, заледявания, порой, тежко застудяване и др./ се прилага и държавна помощ за компенсиране на щетите по земеделските култури, уточни той. \n\r\nПодпомагането по нея е в размер на 80 на сто от действителните разходи за отглеждане на дадена култура за стопанската година. Държавната помощ се намалява с 50 на сто, освен ако стопаните не са сключили застраховки, покриващи минимум 50 на сто от средногодишното им производство или свързаните с производството им доходи, подчерта министърът, цитиран от БТА. \n\r\nЗа насърчаване на земеделските стопани към доброволно застраховане на селскостопанската продукция се прилага помощ за съфинансиране за застрахователните премии, подчерта Порожанов. Подпомагането обхваща овощни и зеленчукови култури, ягодоплодни, десертно грозде, етерично-маслени и тютюн. Максималният размер на подпомагане е до 65 на сто от стойността на застрахователната премия. За съжаление, години наред по тази помощ няма активно участие от нашите земеделски производители, посочи министърът.", "date": "2018.06.01", "title": "Борим градушките със самолети, ще летят над цялата страна "}
{"url": "https://www.dnes.bg/notifikacii/2018/06/01/nap-otchete-parite-vyv-firmeni-kasi-5-mlrd-lv-po-malko.378137", "text": "Близо 5 млрд. лв. вече не са налични в касите на фирмите след контролната кампания на НАП спрямо компании, които бяха посочили във финансовите си отчети значителни суми в брой. По предварителни статистически данни наличните суми в брой към края на 2017 г. са малко над 8 млрд. и 100 млн. лв., като година по-рано в каси счетоводно са отчетени над 13 млрд лв., съобщиха от НАП.\n\r\nПрез 2017 г. НАП започна множество проверки и ревизии, а хиляди дружества получиха предупредителни писма от приходната агенция. В резултат на това значителна част от компаниите коригираха финансовите си резултати за миналата година или декларираха, че са изплатили дивиденти.\r\nПроверките на НАП потвърдиха първоначалното допускане, че главната причина за нереално високите касови наличности са лични разходи на собствениците и управителите на фирмите, за които не са представяни документи. Като резултат от масовите мерки на НАП в бюджета постъпиха и над 130 млн. лв. повече от данък върху дивидентите, като на компаниите беше дадена възможност доброволно да коригират данъчните си декларации, без да им бъдат възлагани проверки.\r\nОт приходната агенция допълват, че и занапред ще продължат да наблюдават наличностите в брой във финансовите отчети на дружествата. От НАП съобщават още, че са формирали списък с над 13500 компании с декларирани над 100 000 лв. в каса (общо 4,3 млрд лв.) към края на 2017 г., чието данъчно поведение ще са наблюдава през 2018 г. и при необходимост ще бъдат възложени проверки.\n\r\n\"Кампанията на НАП даде отлични дисциплиниращи резултати – от една страна по отношение на ръста на данъка върху дивидентите и, от друга страна, че насърчаването на доброволното спазване на данъчното и осигурително законодателство е каузата, за която ще продължаваме да работим.“ каза заместник-изпълнителният директор на НАП Пламен Димитров.", "date": "2018.06.01", "title": "НАП отчете: Парите във фирмени каси - 5 млрд. лв. по-малко"}
{"url": "https://www.dnes.bg/bulgaria/2018/06/01/promeni-v-danychnata-sistema-sa-vyzmojni-no-kakvi.378153", "text": "Данъчната система може да бъде променяна. В България имаме по-високи данъци и различен модел на облагане. Имаме различни нива, имаше пропорционално облагане, имаше скала, преди въвеждането на плоския данък ставките бяха 22-24% и очевидно е възможно. Това каза Людмила Елкова, бивш заместник-министър на финансите, в ефира на \r\nСпоред Елкова въпросът за такива драматични промени е \"Какъв проблем сме идентифицирали сега, който смятаме, че трябва да решим по този начин?“. Тя допълни, че когато се твърди, че има драматична обществена промяна и има нужда от промяна на системата, тази промяна е възможна. На първо място обаче трябва да бъде дефиниран проблемът. Трябва да се погледне за кого е добра тази промяна и да се обсъди спокойно.\r\r\n                    \r\n                    \"Ако говорим за социално неравенство и смятаме, че това е голям проблем и продължава да расте, след което се опитаме да го изравним с инструмент по доходно облагане – това може да сработи. Данъчната тежест трябва да се запази до някакво ниво, вероятно средна работна заплата или малко над нея, после да се увеличи за тези, които смятаме че са истински богати“.\r\nПовече вижте на ", "date": "2018.06.01", "title": "Промени в данъчната система са възможни, но какви"}
{"url": "https://www.dnes.bg/temida/2018/06/01/okonchatelno-30-g-zatvor-za-narkomana-razfasoval-maika-si.378165", "text": "Окончателна присъда от 30 г. затвор получи разкрит случайно двоен убиец, заклал брутално майка си и дядо си. След убийствата той поканил приятели наркомани в апартамента, докато телата на жертвите били в съседната стая.\r\nПрисъдата е на състав на Върховния касационен съд (ВКС) с председател Николай Дърмонски и членове Румен Петров и Валя Рушанова, стана ясно вчера, предаде \"\".\r\nКристиян Гочев от години имал проблеми с наркотиците. Друсал се с амфетамини, пушел и трева. Злоупотребявал и с алкохола. Често избухвал, а заради дрогата развил и параноидна шизофрения. Лекуван е в психиатричната клиника в Курило през 2008 г.\r\r\n                    \r\n                    30-годишният мъж живеел с майка си Мариана и дядо си Валентин в апартамент в столичния кв. \"Хаджи Димитър\".\n\n\n\n\n\n\r\nНикога не е работил, а след като майка му се разболяла от рак, и тя спряла да се труди. Семейството се издържало от пенсията на баща ѝ Валентин. Мариана често пиела, което дразнело Кристиян, въпреки че и той посягал към чашката. Младият мъж не бил близък с баща си, който след развода с майка му не поддържал връзки с него.\r\nВъпреки злоупотребите с дрогата, Кристиян бил контактен и лесно си намирал гаджета, макар после да ги нагрубявал. Още на 20 г. станал баща на син, но скоро след раждането на момчето се разделил с майката. Рядко се виждал с детето. Държал се странно, често избухвал.\r\nЗаради изблиците на агресия майка му поставила метални решетки на вратата на хола, в който спяла. През деня, когато излизала, портата била заключена, защото синът ѝ често крадял бижутата ѝ и ги залагал, за да си набави пари за дрога.\r\nНа 25 юли 2016 г. Кристиян подмамил майка си да излезе от нейната част на жилището, като я помолил да му направи сандвич. Жената се съгласила и отишла в кухнята. В този момент бесният от забавянето Кристиян грабнал меч, тип мачете, и започнал да коли майка си. Използвал още 3 ножа, наръгал майка си 45 пъти. Единият нож останал да стърчи забит във врата на жената.\r\nЗаради виковете ѝ в кухнята влязъл дядото на Кристиян - Валентин. Наркоманът скочил върху него и грабнал точило за нож. Забил го в окото му и почнал да скача по гърдите на мъжа.\r\nСлед убийствата Кристиян преместил телата от кухнята в хола. Отишъл до магазина и купил препарати, с които измил стаята, в която убил роднините си. Взел духалка и въпреки огромната жега навън я включил да работи на максимална мощност. Пред разследващите той казал, че идеята му била да гледа как телата ще се пръснат.\r\nКогато започнала да се носи лоша миризма обаче, той облепил вратата с тиксо.\r\nНа 26 юли взел пръстени и гривни на майка си и ги оставил в близка заложна къща. Срещнал се с трима приятели, с които се друсали, и ги поканил у дома си.\r\nМъжете стояли 20-ина минути в кухнята, но не разбрали, че в съседната стая има 2 трупа. След това Кристиян и един от приятелите му взели колата на Валентин и тръгнали към Локорско.\r\n\"Утрепах ги\", признал Кристиян пред приятеля си, който не му повярвал.\r\nГочев останал там, а на следващия ден овчар намерил дънки и яке в гората. В джоба на панталона имало портмоне с лична карта в него. Затова човекът го занесъл в полицията. На 29 юли МВР служители отишли в жилището, за да му дадат документите. Никой не отворил, но отвътре се носела миризма. Криминалистите се усъмнили, че нещо не е наред и викнали ключар, за да им отвори апартамента.\r\nВътре гледката била ужасяваща. Ръководството на СДВР по-късно предложило на полицаите, открили труповете, да отидат на психолог.\r\nПри огледите в дома са открити и амфетамини, а Кристиян бързо е заподозрян за двете убийства и е обявен за издирване.\r\nАрестуван е на следващия ден, докато се разхождал из Локорско гол до кръста. По тялото му личали драскотини от храсталаци, през които минавал. Гочев твърдял, че не помни какво се е случило и поискал от полицаите цигара.\r\nСлед първоначалното задържане той е пратен в психиатричната клиника към затвора в Ловеч. След изследвания, продължили около месец, се оказало, че въпреки дрогата и параноидната шизофрения Гочев е вменяем и може да носи наказателна отговорност за убийствата.\r\n\"Изследвайки фактите от младежките му години, съдилищата са установили причините за отключилото се психично заболяване. В основата му била засилващата се злоупотреба с психотропни вещества в комбинация с алкохол и нежеланието му да я прекрати\", пишат върховните съдии. Тя е предопределила задълбочаващата се през почти половината от съзнателния му живот социална и морална деградация и логично е довела до извършването на инкриминираното деяние.\r\nПрестъплението не е осъществено при болестно стеснено съзнание, а е подплатено от ненавист към майка му Мариана Гочева. В нейното поведение Кристиян е търсел оправдание за собствения си провал като учащ се, като баща и към приятелите си.\r\nНа Кристиян не е наложен доживотен затвор, тъй като на първа инстанция - пред Софийския градски съд, той признава вината си и по закон присъдата му е намалена с 1/3. Подсъдимият 2 пъти обжалва и иска присъдата му да бъде намалена.\r\n\"Свидетелите еднопосочно са установили честата безпричинна агресивност и жестокост на Гочев към близките му, приятелите му, а и към непознати. Това се е потвърдило и при специфичното психиатрично и психологическо изследване на личността му\", пише в мотивите на ВКС за решението, което е окончателно. Според магистратите в хода на изтърпяване на наказанието Кристиян Гочев ще има шанса да докаже дали е променил отношението си към \"общочовешките ценности и обществените норми на поведение\", дали е годен да се вгради адекватно в обкръжаващия го свят и така да скъси престоя си в затвора.", "date": "2018.06.01", "title": "Окончателно: 30 г. затвор за наркомана, разфасовал майка си"}
{"url": "https://www.dnes.bg/sofia/2018/06/01/djip-blysna-momiche-na-peshehodna-pyteka-v-sofiia.378152", "text": "Джип блъсна 15-годишно момиче на пешеходна пътека в София.\r\nИнцидентът е станал около 13:30 ч. днес на бул. \"Дондуков\" в района на Първа английска гимназия, съобщи \"Дарик\".\r\nСпоред първоначалната информация момичето е преминавало пътеката, след като кола му дала предимство. Встрани обаче изскочил джип \"Мерцедес\", който блъснал детето. \r\nВ опит да избегне удара шофьорът на мерцедеса ударил и друга кола в насрещната лента. Проверката му за алкохол е дала положителен резултат.\r\nМомичето е откарано в Пирогов, контактно и със съмнения за счупена ръка.", "date": "2018.06.01", "title": "Джип блъсна момиче на пешеходна пътека в София"}
{"url": "https://www.dnes.bg/politika/2018/06/01/turisticheskata-2019-g-na-bylgariia-v-rusiia-na-moskva-u-nas.378135", "text": "Очаква се 2019 г. да бъде обявена за Година на туризма на Русия в България и на България в Русия, съобщи ресорният министър Николина Ангелкова след срещите си в Москва като член на премиерската делегация.\n\r\nИдеята била подкрепена от руския президент Владимир Путин и от българския премиер Бойко Борисов.\n\n\n\n\r\nСпоред Ангелкова това политическо послание е изключително важно, а освен това страната ни била номинирана за първи път. \n\r\nПо принцип Руската федерация всяка година обявява дестинация, предпочитана от руските туристи, за година на тази държава, разясни министърът. \n\r\nПо време на двустранните разговори, които Николина Ангелкова е имала в Москва, е било подчертано, че България остава сред първите пет предпочитани за почивка дестинации за руските туристи, а идеята е да се запази нивото им на това от миналата година, макар че в момента имало лек спад от 3-4 на сто заради \"агресивната ценова политика на Турция\".\r\n                    \r\n                    \r\nЗа миналата година туристите от федерацията у нас са били 559 хиляди, това лято се разбрахме да се опитаме да запазим същия процент и устойчивостта, което ще е голям успех, предвид агресивната ценова политика на Турция, коментира министърът на туризма.\n\r\nТя добави, че сега имало заявени много повече редовни самолетни линии за Варна и Бургас, отколкото чартъри, което давало основание да се смята, че посещаемостта ще се запази.\n\r\nПромяната на наименованията на обекти, местности може да доведе до необходимост от повече средства и усилия за популяризиране на същата тази туристическа атракция, но с новото име. Така Ангелкова отговори на въпрос дали е удачно да се преименуват местности и обекти по примера на Стара Загора.\n\r\nВажно е да промотираме България като разпознаваема туристическа дестинация с всички туристически атракции и паметници на културата, с които е известна и те се разпознават, подчерта министърът.", "date": "2018.06.01", "title": "Туристическата 2019 г. - на България в Русия, на Москва - у нас"}
{"url": "https://www.dnes.bg/politika/2018/06/01/siderov-karaiancheva-a-vashite-imena-koga-pita-mestan.378149", "text": "Лидерът на ДОСТ Лютви Местан попита шефката на парламента Цвета Караянчева, патриотите Волен Сидеров, Красимир Каракачанов и Валентин Касабов дали ще сменят фамилиите си с български, за да отговорят на порива по пуризъм, тръгнал от Стара Загора.\r\nВчера общинарите там решиха да променят редица турско-арабски названия на местности с български еквиваленти. Така например Беш Бунар стана Петте кладенеца, Аи Бунар – Мечи кладенец, Чичек Баир – Цветен рид, Ахча Тахта – Трапезата.\r\n\"Свещената територия на езика не търпи намеса на фанатизирани националисти. Езикът сам решава кои думи да изхвърли или да остави в речника си. Политическите намеси са обречени на провал\", обяви лидерът на ДОСТ. Според него по тази причина днес в България няма град Сталин, нито български улици с името Ленин.\r\r\n                    \r\n                    \"Интересен е въпросът дали пуризмът на крайните националисти ще застави Валентин Касабов, Красимир Каракачанов, Волен Сидеров и Цвета Караянчева като първа сред равни да се откажат от фамилните си имена и сами да предложат българския им превод\", попита Местан.\r\nТой обвини ГЕРБ, че са послушен съучастник в \"националистическия погром срещу етническата толерантност\". Според него партията на Борисов отстъпва от принципи, които е защитавала и заради това няма право да претендира за гласовете на турците и мюсюлманите в България.\r\n\"Дертът на националистите не са всички чуждоезични топоними, а само турско-арабските. За тях не е проблем нито Граф Игнатиево, нито Пасарел или Кондофрей. Последните са имена на католически рицари от армията на Балдуин, нападнали православна България на цар Калоян\", казва още Местан.\r\nТой пита авторите на преименуването: \"Защо тези имена не дразнят \"гордия\" ви патриотизъм, господа?\" и допълва:  Отговорът е ясен – става въпрос за обикновен фашизъм\".", "date": "2018.06.01", "title": "Сидеров, Караянчева! А вашите имена – кога, пита Местан"}
{"url": "https://www.dnes.bg/temida/2018/06/01/ukrainecyt-ubil-semeistvoto-na-trakiia-prez-sylzi-syjaliavam.378156", "text": "Тираджията, който помете на АМ \"Тракия\" бременната Северина Коралска и мъжа й Ивайло Минчев, остава в ареста.\r\n\"Много съжалявам. Много ми е тежко заради загиналите хора. Ако имаше възможност, щях да си дам моя живот\", заяви в Пловдивския окръжен съд 28-годишният украинец Станислав Пислар, като се разплака.\n\r\nТой поиска по-лека мярка за неотклонение, предаде .\r\nСъдия Весела Евстакиева обаче го остави в ареста с мотива, че има опасност шофьорът да се укрие.\n\nАдвокатката на Пислар подчерта, че пътните знаци за ремонт на магистрала \"Тракия\" са били поставени едва на 200-300 м от участъка, по който са се извършвали строителни работи. \r\n                    \r\n                    \r\n\"Абсурдно е водач на такъв тежък камион да може да реагира адекватно при такава ситуация - отстоянието е било твърде малко\", каза адвокат Витанова. \n\r\nПрокурор Димитър Махмудиев каза, че Пислар е карал зад друг ТИР във фаталния ден и вероятно е разчитал на него. Първият камион обаче е свил рязко наляво, тъй като водачът му вече е бил видял знака за каране в най-бързата лента на магистралата.\r\nВ тази ситуация украинецът се е оказал пред количка на пътните служби, която е прегазил, след това е преминал през мантинелата и се е оказал в насрещното. Там е последвал ударът с \"Ауди\"-то, в което е пътувало семейството.", "date": "2018.06.01", "title": "Украинецът, убил семейството на \"Тракия\", през сълзи: Съжалявам!"}
{"url": "https://www.dnes.bg/bulgaria/2018/06/01/mladite-izbirat-predpriemachestvoto.378147", "text": "Акцентите в десетия юбилеен младежки бизнес форум \"Изгряващи звезди\" са, че иновациите тръгват от все по-ранна възраст и са нещо, което принадлежи на младите хора. Това каза Милена Стойчева от JА България в ефира на \r\n„Това е донякъде част от природата ни, когато сме по-млади, може би по-неопитни и по-любопитни към света, така че имаме все още този заряд и енергия да търсим, да пробваме, да тестваме. Много се радвам, че през нашите програми, и особено тази, която е свързана със създаването на екипи и разработването на истински конкретни бизнес идеи и проекти, и учениците, и студентите през годината развиват такива проекти и ги довеждат до реализация“, коментира още Стойчева.\r\r\n                    \r\n                    „Ние работим от доста време в България, но през последните години това, което е много добро за страната ни, е, че младите хора все повече избират пътя на предприемачеството. Или поне го виждат като част от своето бъдещо развитие, като част от кариерата си“.\r\nТя посочи, че именно поради тази причина младежите са много ентусиазирани и с голямо желание се включват в програмите.\r\n„Това не е просто игра, а нещо, което те правят наистина. Проектите са доста технологични. В същото време отговарят и на предизвикателствата на съвремието, като една част от тях решават реални социални проблеми“.\r\nПовече по темата вижте на", "date": "2018.06.01", "title": "Младите избират предприемачеството "}
{"url": "https://www.dnes.bg/notifikacii/2018/06/01/mariano-rahoi-vechniiat-oceliavasht-koito-padna-ot-vlast-v-ispaniia.378157", "text": "Свален след шест години управление, консерваторът Мариано Рахой досега беше оцелявал във всички кризи, водейки търпеливо война на изтощение с противниците си.\r\nПри поредната криза 63-годишният консерватор с елегантно подстригана брада накрая падна от власт. Това стана след едно сурово решение на съда по голяма корупционна афера, в която беше замесена неговата Народна партия. Мнозинство от 350-те депутати гласуваха днес вот на недоверие, внесен от лидера на социалистическата опозиция Педро Санчес след тази присъда, отстранявайки го от властта, която беше завоювал в края на 2011 г.\r\nДосега обаче търпението му винаги го е спасявало, признават и неговите поддръжници, които виждат в него несравним стратег, и неговите противници, които го описват като закостенял и лишен от харизма.\r\nСимволично за способността му да оцелява, той се отърва през 2005 г. от катастрофа с хеликоптер само с един счупен пръст.\rМариано Рахой, избран за депутат за първи път през 1981 г. в родната си Галисия, \"е единственият политик, който е успявал да постигне това през целия си живот\", изтъква Антон Лосада, политолог и автор на биография на консервативния лидер.\r\n\"Той е печелил избори, губил е избори, бил е министър, лидер на опозицията, минал е през всичко. Научил се е да чака, да издържа на напрежение\", казва той. В сравнение с него противниците му изглеждат като \"новаци\".\r\nВъпреки серия корупционни скандали и един крайно непопулярен план за драстични икономии по време на първия му мандат, Народната партия победи на парламентарните избори през декември 2015 г., въпреки че загуби абсолютното си мнозинство в камарата. В лоша позиция да стане отново премиер, Мариано Рахой гледаше как противниците му - социалисти, леви радикали от Подемос и либерали от Сиудаданос, напразно се напъват да го заменят. И след десетмесечна безизходица, белязана от нови парламентарни избори, на които Народната партия отбеляза напредък, той отново положи клетва, този път отлавявайки правителство на малцинството.\r\nСъживен, но отслабен, той се сблъска с нови кризи, сред които опитът за отцепване на Каталуния през октомври 2017 г. Въпреки критиките срещу неговото справяне с най-лошата криза, преживяна от Испания за четири десетилетия демокрация, той успя да постави под контрол, без да окупира, този регион, все още твърде привързан към автономията си. Сепаратистите там запазиха властта си, но за момента повече не заплашват с отцепване.\r\nХумористите се присмиват на неговите баналности: \"Испания е велика нация, а испанците - много испански\", заяви той през 2015 г. Но в парламента обезоръжаваше противниците си с духовитост и саркастично чувство за хумор.\r\nТози син на председател на регионален съд е много дискретен за личния си живот: съпругата му Елвира Фернандес и двете му деца се появяват много рядко публично.Той до втръсване повтаря как е започнал с лепене на плакати на Народния съюз, основан от министри на диктатора Франко, и е изкачил едно по едно стъпалата на йерархията.\r\n\"Когато не тичаме, има по-малка вероятност да се спънем\", каза той през 2016 г. в предизборен видеоклип.\r\nРъководил е различни министерства в десните правителства на Хосе Мария Аснар (1996-2004), посрещайки вълната от критики за нефтения разлив при катастрофата на кораба \"Престиж\" и участието във войната в Ирак. След това преживя през 2004 и 2008 г. две поражения на парламентарните избори срещу социалиста Хосе Луис Родригес Сапатеро, преди накрая да поеме властта в една Испания, опустошена от икономическата криза.\r\nИ въпреки падането си днес, без определен наследник на ръководния пост на партията, той има достатъчно ресурси, за да се завърне и да спечели нови избори, смята Антон Лосада.\r\n\"Рахой може да бъде обявен за мъртъв само когато бъде мъртъв, не по-рано\", шегува се журналистът.\r\n\r\n ", "date": "2018.06.01", "title": "Мариано Рахой – вечният оцеляващ, който падна от власт в Испания"}
{"url": "https://www.dnes.bg/stranata/2018/06/01/moreto-chaka-turisti-na-varnenskiia-plaj-medpunktove.378169", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Морето вече очаква туристите за лятото. От днес те могат да се чувстват и по-сигурни - заработиха медицинските пунктове на плажовете във Варна и курортите в региона.\r\nВсеки ден от 8.00 ч. до 18.00 ч. часа три реанимобила с медицински екипи ще обикалят плажовете и курортите до приключване на летния сезон, съобщава Bulgaria ON AIR.\r\nОказваната медицинска помощ е напълно безплатна за пострадалите на плажа.\r\n ", "date": "2018.06.01", "title": "Морето чака туристи, на варненския плаж – медпунктове"}
{"url": "https://www.dnes.bg/eu/2018/06/01/bylgarinyt-veche-ne-shte-na-germanskoto-pole-iska-da-raboti-za-pari.378103", "text": "Години наред Германия привличаше хиляди сезонни работници от Полша, Румъния, България. Днес все по-малко източноевропейци искат да работят по германските полета. Постепенно те откриват начин да печелят по-добри пари.\n\r\nВсяка година германските селски стопанства наемат сезонни работници за прибирането на реколтата от аспержи, ягоди, грозде. Само през 2016 година в германските ферми са работили 286 000 сезонни работници. По правило помагачите по прибирането на реколтата получават 8,84 евро на час. Към тази сума се прибавят и различни премии. \n\r\nАко сезонните работници работят на акорд и получават надници за килограм, а не на час, заплащането често се увеличава. Ако работниците обаче имат договори за краткосрочна заетост, т.е. за по-малко от три месеца или 70 дни, германските фермери не са задължение да ги осигуряват социално, пише .\r\n                    \r\n                    \r\nОткрай време фермерите се оплакват, че германците не желаят да се занимават с работа на полето. Затова много селски стопанства се обръщат за помощ към посреднически агенции. Срещу определена такса те наемат сезонни работници от Източна Европа. Но напоследък и в тези страни има все по-малко кандидати. \"Това се превърна в много трудна работа\", казва шефът на една посредническа агенция за полски сезонни работници, който желае да остане анонимен. \"Тази година е пълна катастрофа\", споделя той.\n\r\nПреди години ситуацията изглеждала другояче, разказва шефът на посредническата агенция. Дори и добре квалифицирани поляци се хващали като сезонни работници в Германия. Но след като успявали да съберат известна сума, след няколко години те преставали да работят по германските полета и инвестирали спечелените пари в родната Полша. \"Освен това междувременно нивото на заплатите в Полша се повиши и дори там се усеща недостиг на сезонна работна ръка. В Полша има много възможности за намиране на по-привлекателна работа\", казва той.\n\r\n\"При нас пристигат много повече запитвания за сезонни работници, отколкото можем да ангажираме\", оплакват се от друга посредническа агенция, която наема работна ръка от Румъния. Шефът на агенцията споделя, че икономическото развитие в Румъния не е толкова добро както в Полша, но отливът на полски сезонни работници просто не може да бъде компенсиран с работна ръка от Румъния.\n\r\n\"Работата на полето е тежка и ние не успяваме да намерим германски сезонни работници. Затова сме зависими от нашите вече доказани работници от Източна Европа. Но в последно време пристигат все по-малко\", оплаква се производителят на аспержи Юрген Якобс. Той споделя, че тази година при него се записали общо 350 помагачи от Полша и Румъния, само че 85 от тях въобще не дошли.\n\r\nСега германските селскостопански сдружения настояват за отваряне на трудовия пазар за сезонни работници от страни, които не членуват в ЕС. \"Проблемът е в това, че от Полша, България и Румъния при нас пристигат все по-малко хора. Затова би било разумно в бъдеще да бъдат ангажирани сезонни работници от Украйна и Беларус\", казва председателят на градинарското сдружение в Бранденбург Андреас Йенде.\n\r\nПо принцип не става дума за пари, т.е. германските селски стопани не търсят по-евтина работна ръка от германската. \"При нас всички получават минималната почасова надница от 8,84 евро - независимо дали са германци или източноевропейци. Не става дума за пари, става дума за това изобщо да намерим хора\", казва Андреас Йенде.\n\r\nПредседателят на градинарското сдружение в Бранденбург разказва, че тази провинция е започнала да произвежда зеленчуци и плодове - най-вече аспержи - в големи количества през 1990-те. По правило засаждането и прибирането на аспержите е тежка работа. Но по време на голямата безработица след обединението на Германия много германци са изкарвали хляба си, работейки на полетата с аспержи. По-късно обаче в тази сфера започват да работят предимно полски сезонни работници, които не след дълго се пренасочват към Великобритания, защото там заплащането е по-добро. Така германските производители прибягват до помощта на работници от България и Румъния. В най-добрите времена в Бранденбург е имало по 7000 сезонни работници. Тази година обаче те са само 5000.\n\r\n\"Междувременно и в Полша настъпи демографска промяна. Там също се търсят специалисти и все повече млади поляци намират работа в родината си и по професията си\", казва Андреас Йенде. Румънците и българите също търсят по-добре платена работа. В Германия те предпочитат да работят като строителни работници или пък като доставчици на пощенски пратки, защото в тези сфери могат да получават и над десет евро на час.\n\r\nРазликата в заплащането в Германия и Източна Европа все още е доста голяма. Докато в Германия минималната почасова надница възлиза на 8,84 евро, в Полша тя е 2,85 евро, а в Румъния - 2,50 евро. В България минималното почасово заплащане възлиза на 1,57 евро.\r\n", "date": "2018.06.01", "title": "Българинът вече не ще на германското поле, иска да работи за пари"}
{"url": "https://www.dnes.bg/notifikacii/2018/06/01/italiia-s-nov-premier-obeshta-krai-na-zatiaganeto-na-kolanite.378180", "text": "Първото италианско правителство на коалиция между младо популистко  движение и крайнодясна партия днес положи клетва. Премиер ще бъде  Джузепе Конте, юрист и новодошъл в политиката, който обеща да сложи край  на\r\nикономическите ограничения.\nСлед повече от три месеца преговори двете популистки партии постигнаха  компромис с президента Серджо Матарела, който поиска гаранции за  оставането на Италия в еврозоната.\r\nБерлин обеща днес да е \"открит\" към новото италианско правителство на коалиция между две евроскептични движения, които често критикуват Германия, предаде Франс прес.\r\nГоворителят на германското правителство Щефен Зайберт заяви днес на пресконференция, че Германия очаква съставянето на правителство и ще бъде открита към него и ще направи всичко възможно да има добро сътрудничество.\rТой посочи, че Европа е изправена пред големи предизвикателства и че по-голямата част от тях могат да бъдат преодолени не на национално ниво, а само с общоевропейско сътрудничество.\r\nПреди няколко дни германският външен министър Хайко Маас обаче беше по-скептичен. Той заяви, че се надява отношенията между Германия и Италия да не бъдат накърнени от Движение \"Пет звезди\" и \"Лига\".\r\nБерлин също протегна ръка днес и на новото испанско правителство,  изразявайки надежда, че сътрудничеството ще продължи \"в дух на взаимно  доверие\".\r\nПремиерът консерватор Мариано Рахой беше свален днес от парламента след  повече от шест години на власт в Испания. Мястото му зае социалистът  Педро Санчес. \"Мариано Рахой има решителен принос за това Испания да  излезе от икономическата и финансовата криза, като въведе интелигентни  политики и реформи\", добави Зайберт.", "date": "2018.06.01", "title": "Италия с нов премиер, обеща край на затягането на коланите"}
{"url": "https://www.dnes.bg/obshtestvo/2018/06/01/v-denia-na-deteto-izlojba-za-da-go-krystish-triabva-da-se-rodi.378179", "text": "В деня на детето в Градската градина се проведе официалното откриване на изложбата \"За да го кръстиш трябва да се роди\", която е част от второто издание на кампанията за насърчаване на раждаемостта \"Направи го за България\", организирана от Движение за Национална кауза (ДНК). \n\r\nНа площада пред Народния театър \"Иван Вазов\" се събраха много граждани на столицата, официални и популярни лица, съпричастни към каузата на кампанията. Всички те бяха сърдечно приветствани от основателя на Движението за национална кауза и негов председател ТВ-продуцентът Андрей Арнаудов, който сподели, че няма нищо по-хубаво от това да си родител.\r\nОтец Кирил Попов поднесе поздравления от името на Негово Светейшество патриарх Неофит, пожела светло бъдеще на това \"богоугодно дело\" и призова: \"Нека се множи българският род, и всички деца нека, дай Боже, да бъдат възпитани религиозно, нравствено. Това е дълг на всички родители, на всички възрастни, на всички нас\". \r\n                    \r\n                    \r\nМария Илиева, която се присъединява към ДНК и става посланик за второто издание на кампанията \"Направи го за България\", посъветва младите хора в България да не отлагат раждането на деца, защото това всъщност е смисълът на живота. Певицата се обърна към всички българи с пожеланието: \"Нека в България растат повече деца, възпитани в морал и национално самочувствие\". \n\r\nДвуседмичната изложба се провежда в рамките на второто издание на кампанията „Направи го за България“. В нея са представени подбрани фотографии в широкоформатен, пълноцветен печат, в които са запечатани най-красивите и емоционални моменти от изминалото Национално кръщене в град София. Тя бележи финала на поредица от фотоизложби, които бяха проведени през целия месец май на централните локации в седем български града и ще бъде на разположение на столичани и гостите на града до 11 юни 2018. \n\r\nСъбитието в София е подкрепено от Столична община. На регионално ниво събитията също имаха подкрепата на съответните общини. Официалните откривания на изложбите се превърнаха в информационни дни \"на отворени врати\", в които желаещите научиха за каузите и кампаниите на ДНК от представителите на организацията и нейния основател Андрей Арнаудов. \n\r\nКампанията \"Направи го за България\" е подкрепена от Българската православна църква и се провежда под патронажа на Негово Светейшество патриарх Неофит. Основни медийни партньори са bTV Медиа Груп, списание „9 Месеца\" и в-к „24 Часа\".\r\nЧаст от средствата, генерирани в кампанията, ДНК дарява на фондация \"Искам бебе\" в подкрепа на двойките с репродуктивни проблеми, а посланици на каузата са значими обществени личности като Владо Николов, Хилда Казасян и Мария Гроздева. През есента на 2017 година над 10 000 души участваха в мащабното Национално кръщене, когато в 1 ден, в 9 града бяха кръстени 1000 от регистрираните в първото издание на кампанията бебета. \n\r\nБорбата на ДНК с демографската криза в България продължава и през 2018 г. Желаещите да подкрепят каузата и да участват във второто издание на \"Направи го за България\", могат да регистрират бременност на napravigo.bg. – официалният сайт на инициативата.", "date": "2018.06.01", "title": "В Деня на детето: Изложба \"За да го кръстиш, трябва да се роди\""}
{"url": "https://www.dnes.bg/stranata/2018/06/01/ostaviha-v-aresta-myja-obvinen-za-dvoinoto-ubiistvo-v-kozlec.378177", "text": "\nМярка за неотклонение \"задържане под стража\" за двойния убиец от село Козлец определи днес Хасковският окръжен съд. 45-годишният Гюнай Мюмюн уби в сряда със законно притежаваната си ловна пушка 44-годишната си съпруга Фахтия Мехмед и 48-годишния им комшия Мехмед Мюслюм.\n\n\nГюнай бе докаран в съдебната зала с оковани ръце и крака. Заседанието се гледа при закрити врати, предаде \"Булфото\".\r\n\"Съществуват обосновани предположения, че обвиняемият е извършил престъплението. Ако му бъде наложена по-лека мярка, съществува опасност той да се укрие. Има роднини в Турция\", мотивира се в определението си съдия Филип Филипов.\r\r\n                    \r\n                    И убиецът, и съседът му са били ловджии. Това обяснява наличието на разрешително за пушката, с която е извършено двойното убийство.\r\nВсичко се е случило пред погледа на двете му дъщери - на 5 и 25 години.\r\nПо-голямата, на 25 години, продължително време го е умолявала да не убива майка ѝ. Другото момиче, което е на 5 години, е с увреждания и вероятно не осъзнава какво е станало.\r\nСпоред запознати преди месец убиецът е посещавал психолог, тъй като е изпаднал в психично разстройство. Отключил е проблеми заради липсата на пари, с които да помогне на болното си дете, разказват хората на хасковското село.\r\nСпоред тях Гюнай бил добър човек, но се поболял, заради невъзможността да осигури пари за лечението дъщеря си. Болестта го е направила ревнив, без причина. Тормозел жена си, а мъжете в селото заплашвал.", "date": "2018.06.01", "title": "Оставиха в ареста мъжа, обвинен за двойното убийство в Козлец"}
{"url": "https://www.dnes.bg/obshtestvo/2018/06/01/erm-idvame-skoro-podavame-molba-za-chakalniata-na-evrozonata.378181", "text": "България ще подаде до края на юни молба за влизане във валутно-курсовия механизъм, предхождащ въвеждането на еврото. Това потвърди министърът на финансите Владислав Горанов.\r\nВъпреки критиките към страната ни, описани в докладите на Европейската комисия и Европейската централна банка, Горанов не вижда причина България да се бави с молбата за членство в т.нар. \"чакалня за еврозоната\", предаде БНР.\n\r\n\"В интензивна комуникация на експертно ниво сме с представителите на Европейската централна банка, държавите - членки, които са в еврозоната и Европейската комисия. Работим върху пътна карта. Скоро ще завършим този процес\". \n\r\nЗа еврозоната и цяла Европа в променящия се свят финансовият министър коментира: \r\n                    \r\n                    \r\n\"Все по-често трябва да осъзнаваме, че Европа е една много малка част от света – ако преди 100 години сме били център на икономическо развитие, сега една много малка част от икономиката на света. Същевременно, бидейки една малка част от икономиката на света, генерираме около 35% от всички социални разходи в света и конкурентоспособността на европейската икономика е поставена пред все по-големи и по-големи и предизвикателства.\r\nТова, което се случва с нашите партньори в Америка, според мен играе лоша шега на всички. Същевременно няма лоша криза и европейските лидери осъзнаха, че трябва да бъдат все повече заедно и все по-егоистично настроени в рамките на Съюза, тъй като се вижда, че зависимостта от останалия свят нараства с всеки изминал ден и ако ние не търсим общи решения бързо, ще бъдем в голяма степен от останалите континенти\". \n\r\nФинансовото министерство ще осигури 20 млн. лева за БДЖ, съобщи Владислав Горанов. Сметките на дружеството са запорирани от вчера. Горанов обаче поиска нов график на легалните автобуси, така че да се намали конкуренцията им с държавния железопътен превозвач. \n\r\n\"Не е и нормално на всеки 15 минути по направление Бургас, например, да тръгва автобус и ние да очакваме, че някой ще се качи на влака. Тогава държавата трябва да избере – или ще има влак, или няма да има влак. Ако всички предпочитат да ползват автобусите и държавата не иска да стимулира този тип превози, тогава идва естественият въпрос – трябва ли данъкоплатецът да отделя стотици милиони годишни субсидии, за да съществува този вид транспорт\". \n\r\nПравителството е наследило дългове на БДЖ за 800 млн. лева. Само облигационният заем е около 100 млн. лева, но за спешното решаване на проблема ще бъдат осигурени около 20 млн. лева от фискалния резерв. \n\r\nГоранов поиска дългосрочно решаване на проблемите с железницата, но обеща осигуряването на краткосрочна помощ: \"Ще дойдат от фискалния резерв като временна финансова помощ за дружеството. Надявам се министър Московски заедно с неговия екип да успее по-бързо да придвижи концесията на летище София, от която очакваме немалък ресурс да влезе в системата, който аз съм обещал да върна отново в системата и окончателно да се затворят проблемите\".", "date": "2018.06.01", "title": "ERM ІІ идваме! Скоро подаваме молба за чакалнята на еврозоната"}
{"url": "https://www.dnes.bg/politika/2018/06/01/borisov-chestiti-praznika-na-decata-pojela-im-da-sa-zdravi.378183", "text": "Премиерът Бойко Борисов честити Деня на детето на всички деца.\r\n\"Честит празник на всички деца! Бъдете здрави и усмихнати\", пожела на малчуганите Борисов от профила си във Facebook.\r\nПожеланието е придружено с кадър, на който премиерът е заедно с внучето си Бойко, което носи неговото име.\r\n", "date": "2018.06.01", "title": "Борисов честити празника на децата, пожела им да са здрави"}
{"url": "https://www.dnes.bg/index/2018/06/01/pesni-ot-syrce-vyzrajdat-zabraveniia-bylgarski-folklor.378127", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Напоследък все повече се забелязва завръщане към българските корени, народните мотиви и фолклорната музика. Стана модерно да си \"ретро\", появиха се различни дрехи със стилизирани български шевици, а в музикален план все повече български, а и световни музиканти използват части от родния фолклор.\r\nЗа да представят новия проект Димитър Аргиров, наследник на великия Илия Аргиров, и народната певица Соня Чакърова, гостуваха в предаването \"Околосветско\" по \n\r\n\"Песни от сърце\" от Пиринския край ще звучат на 3 юни в столичен клуб. Музиката е вдъхновена от наследството на големия Илия Аргиров и цели да докоснат публиката.\r\n\"Баща ми обичаше да казва, че народна песен без сърце не става. Колкото повече сърце се влага, толкова по-силно успяваш да докоснеш хората\", коментира Димитър Аргиров.\n\r\nДуетът е заедно от две години и планира още съвместна музика, която ще достигне до българската публика през есента.\n\r\n\"Това, на което залагаме, не са песните, които всички знаят. Пеем много стар, малко позабравен фолклор, който искаме да възродим“, споделиха музикантите Димитър Аргиров и Соня Чакърова.\n\r\nПо думите им напоследък се забелязва едно завръщане към българския фолклор. Много млади хора търсят тази музика.\n\r\n\"Постоянно ни пишат, обаждат ни се. Станали са много взискателни и искат да чуят автентичната народна песен на първо място\", коментира Димитър Аргиров.\n\r\n\r\n ", "date": "2018.06.01", "title": "\"Песни от сърце\" възраждат забравения български фолклор"}
{"url": "https://www.dnes.bg/notifikacii/2018/06/01/protest-v-berlin-pod-mototo-samo-slynceto-e-po-staro-ot-makedoniia.378105", "text": "Македонски националисти ще протестират в редица европейски градове утре срещу промяна на името на Македония и в защита на идентичността, съобщава скопският вестник \"Вечер\".\n\r\nМакедонската общност в Берлин ще организира протест пред Бранденбургската врата в 13 часа утре под мотото \"Само слънцето е по-старо от Македония\". Проявата ще бъде в знак на подкрепа към македонците, които в същия ден ще протестират в 20 часа пред сградата на правителството на Македония.\n\r\n\"Заедно в защита на името на държавата Македония и идентичността на македонската нация\", се казва във възвание на македонската общност в Берлин.\n\r\nМакедонци в Италия също организират утре антиправителствен протест в подкрепа на македонския народ, в защита на името и идентичността. Протестът ще се състои пред македонската църква в Нейве, Италия.\r\nВъв Франция сходна демонстрация ще има в 14 часа на площад \"Трокадеро\" в Париж под мотото \"Нашето име е Република Македония\".\n\r\nМакедонската общност в Австрия организира мирен протест в 13 часа пред сградата на Обединените нации във Виена за защита на правата и свободите на македонците по света.\n\r\nМакедонците в Европа настояват за безусловно прекратяване на разговорите за промяна на името на държавата и идентичността на нацията и безусловно продължаване на членството в Обединените нации и във всички международни организации под държавното име Македония. Те искат да бъде отхвърлен законът за употреба на езиците, анулиране на договора за добросъседство с България \"за промяна на историята на македонския народ\", помилване на всички задържани във връзка със събитията в парламента на 27 април 2017 г., пише скопският вестник \"Вечер\", цитиран от БТА.\r\n ", "date": "2018.06.01", "title": "Протест в Берлин под мотото \"Само слънцето е по-старо от Македония\""}
{"url": "https://www.dnes.bg/football/2018/06/01/poliak-poema-cska-sofiia.378095", "text": "Треньорската сага около ЦСКА продължава, след като клубът все още не е обявил името на специалиста, който ще води отбора през новия сезон.\n\r\nДо старта на подготовката остава само седмица, а горещата тема на \"Армията\" остана отворена и вчера. Кой ще застане на кормилото на червените, това е въпросът на който феновете чакат отговор.\n\r\nНай-актуалната информация сочи, че поляк е фаворит да поеме треньорския пост в ЦСКА, като има и резервен вариант.\n\r\n\"Тема спорт\" разбра, че на червените е предложен бивш национал на централноевропейската страна, който към момента се очертава като основна опция сред многото имена, които се завъртяха в последните две седмици. Въпросният специалист е на средна възраст и е достатъчно популярно име, а през последния сезон е работил в родината си Полша.\r\n                    \r\n                    \r\nТреньорската му кариера не е впечатляваща, но за сметка на това е натрупал солиден опит на различни нива. Като футболист е играл основно в родината си, но прави име и в други държави. Като наставник пък е работил на 3 континента, и то с много популярни личности до себе си.\n\r\nПолският специалист е очакван да пристигне в София в неделя, а името му би трябвало да бъде обявено официално от клуба в понеделник или вторник. Пред медиите обаче той най-вероятно ще застане едва за старта на подготовката, който засега е планиран на 7 юни (четвъртък). Тази дата обаче би могла да претърпи промяна с ден или два.\n\r\nПолякът е една от многото опции, предложени на ЦСКА и проучвани детайлно от клуба. Търсенето на нов наставник е стартирало още след раздялата със Стамен Белчев, която стана факт на 1 май.\n\r\nСред обсъжданите имена са били няколко българи, специалисти от бивша Югославия, както и треньор, родом от Иберийския полуостров. Поне засега обаче индикациите сочат, че ЦСКА се е насочил към полски специалист за горещия стол на \"Армията\".\n\r\nИменно заради назначението на новия треньор от Борисовата градина все още не са обявили редица спортно-технически новини и предпочитат да не избързват с някои решения, които са назрели.\n\r\nОкончателната програма за лятната подготовка трябва да бъде утвърдена от следващия наставник, макар на този етап планът е за тренировки в Панчарево и лагер в Австрия след това.\r\n", "date": "2018.06.01", "title": "Поляк поема ЦСКА-София?"}
{"url": "https://www.dnes.bg/stranata/2018/06/01/deca-na-ekskurziia-do-bansko-s-piian-shofior-zad-volana.378101", "text": "48-годишен шофьор на автобус е заловен в Златоград преди да потегли към Банско с ученици на екскурзия. Водачът е бил с 1,27 промила алкохол в кръвта, установени с дрегер. Взета му е и кръвна проба.\n\r\nШофьорът е от Бургас, но работи за старозагорска фирма. \n\r\nВ ранните часове днес тръгнали два автобуса до Златоград, откъдето е трябвало да вземат учениците от 3-4 клас с възрастните им придружители от ОУ \"Васил Левски\", за да отидат на двудневна екскурзия до Банско. С три автобуса е трябвало да пътуват 100 деца и придружители.\n\r\nВ 7:30 часа полицейски наряд е направил проверка и установил нарушителя. От фирмата-туроператор изпратили друг водач и децата тръгнали на екскурзия.\r\n                    \r\n                    \r\n\"Шофьорът е задържан до изясняване на обстоятелствата, тъй като, въпреки ниските стойности на промилите, обществената опасност е голяма\", казаха от смолянската полиция, цитирани от \"\".\n\r\nСмолянската полиция от години има практика преди ученически екскурзии да проверяват шофьорите за алкохол, както и за техническото състояние на автобусите.", "date": "2018.06.01", "title": "Деца на екскурзия до Банско – с пиян шофьор зад волана! "}
{"url": "https://www.dnes.bg/politika/2018/06/01/patriotite-turciia-niama-da-pazi-vyzdushnoto-ni-prostranstvo.378097", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Депутатът от \"Обединени патриоти\" Юлиан Ангелов коментира горещата тема с модернизирането на българската армия в \"България сутрин\".\n\r\nОфициалното опровержение на министъра на отбраната е, че турски самолети няма да охраняват въздушната ни територия, а ще бъдат провеждани съвместни военни мисии. \n\n\n\r\n\"Свикнали сме последните дни на атаки към министър Каракачанов. Определени кръгове от хора търсят във всяко решение проблеми и опити за манипулация. Някои външнополитически и вътрешнополитически кръгове нямат интерес България да има военна сила. Това, което прави министър Каракачанов, е да защитава българските интереси\", заяви Ангелов.\r\n                    \r\n                    \r\nТой уточни още, че МВР охранява въздушното пространство на България, като имаме и други договори с Италия и Турция за трансгранични операции, но Турция не охранява въздушното пространство на България.\n\r\n\"Българите сме чувствителни към Турция заради 500-годишното робство. Чувстваме заплаха към южната ни съседка, но министър Каракачанов защитава интересите на България. Председателят на ПП \"Възраждане\" навремето беше при нас и се е клел в нас\", каза Ангелов по повод вчерашните критики на Костадин Костадинов.\n\r\nДепутатът изрази надежда ГЕРБ да защити позицията, че българската армия трябва да бъде модернизирана.\n\r\n\"Вижда се, че има задкулисие и се надяваме то да не е приятелски огън\", допълни той пред \r\n ", "date": "2018.06.01", "title": "Патриотите: Турция няма да пази въздушното ни пространство!"}
{"url": "https://www.dnes.bg/science/2018/06/01/prez-liatoto-mars-shte-e-nai-blizo-do-zemiata-ot-15-godini.378099", "text": "В края на юли Марс ще се доближи максимално до Земята, на разстояние на каквото не е бил от 2003 г., съобщи сайтът Спейс.\n\r\nОт началото на юни до края на август Марс ще се вижда на небето като ярка червено-оранжева звезда с постоянна светлина. Планетата ще е в опозиция на 27 юли, т.е. тя ще е в противоположна посока на Слънцето на небето, гледано от Земята. 51 дена по-късно ще е в перихелион - най-близката си точка до Слънцето.\n\r\nКато следствие от това разстоянието от Марс до Земята ще намалее до 57,58 милиона километра на 30 юли. Тогава диаметърът на видимия диск на планетата ще е 24,3 дъгови секунди - малко по-малко от възможния максимум от 25,1 дъгови секунди. \n\r\nЧервената планета ще свети с магнитуд минус 2,8 - два пъти по-ярко от Юпитер, но по-слабо от Венера.\r\n                    \r\n                    \r\nВ края на юли обаче Марс ще е в съзвездието Козирог, което е прекалено на юг. Затова от северните ширини няма да се вижда високо на небето и атмосферната нестабилност ще влошава гледката. Отлична възможност за наблюдения ще има от Южна Америка, Южна Африка и Австралия. \r\n/БТА/\n\r\n ", "date": "2018.06.01", "title": "През лятото Марс ще е най-близо до Земята от 15 години"}
{"url": "https://www.dnes.bg/obrazovanie/2018/06/01/vylchev-za-greshkite-v-maturite-da-se-potyrsi-otgovornost.378102", "text": "Работна група подхваща всички учебни програми, за да изчисти грешките. Въпреки това учебниците за следващата година вече са отпечатани, така че няма как да има поправки в тях. Това обясни просветният министър Красимир Вълчев заради идеята депутата от ВМРО доц. Милен Михов, който поиска преразглеждане на учебното съдържание.\r\n\"Още този месец ще я сформираме. Предполагам, че ще бъде до няколко дни, а срокът й на работа ще бъде няколко месеца\", заяви Вълчев.\n\n\n\r\nА за грешките в матурите по български и математика, той отсече, че трябва да бъде потърсена отговорност на съответните длъжностни лица.\r\n\"А аз мога да търся отговорност само на нашите експерти. Не бих я нарекъл груба грешка, тя беше дискусионна. Грешка е, че този въпрос беше включен в бланката с въпроси. Аз самият бях в спор с колегите от академичната общност. Такива грешки са нежелателни и експертите трябва да носят отговорност. Догодина към разработването ще включим и специалисти от БАН\", увери той.\r\n ", "date": "2018.06.01", "title": "Вълчев за грешките в матурите: Да се потърси отговорност!"}
{"url": "https://www.dnes.bg/obshtestvo/2018/06/01/mariia-luiza-minaloto-se-trie-uchebnicite-sa-beli-decata-ne-pomniat.378104", "text": "Дворецът \"Врана\" на царското семейство, в който и днес живее експремиерът Симеон Сакскобургготски, постепенно ще се превърне в музей и ще бъде отворен за посетители.\r\nТова обяви сестрата на Сакскобургготски княгиня Мария Луиза.\r\n\"Поне хората да помнят, че е имало нещо. Много неща се изтриват нарочно от миналото. Учебниците са бели. Понякога кажат – Борис, цар Борис да не кажат… И годините на комунизма ги няма в днешните учебници. Децата не знаят какво е било. Много е важно хората да знаят какво е било, за да не правят грешки в бъдещето. Но това ще продължи още във времето\", каза тя пред bTV.\n\n\n\r\r\n                    \r\n                    Мария Луиза обяви, че години наред търси отговор на въпроса къде е гробът на баща й, цар Борис Трети, но среща само стена от мълчание.\r\n\"Идвам тук от 1990 година и съм питала президенти и други хора: \"Знаете ли нещо?” –\" Не.” \"Знаете ли, кой разкопа баща ми тук от гроба и не го остави на мира?” –\" Не!” - Една стена от мълчание.\".\r\nКнягинята допълва и че дори когато брат й, Симеон Сакскобургготски, е бил министър-председател, не е успял да научи какво е било направено с тялото на баща им.\r\n\"Това е нещо доста отвратително. Всеки има право да отиде на гроба на баща си или на майка си. Затова, когато майка ми почина, аз казах – \"Дума да не става, да я погребат в България! Пак да направят такава гавра – Благодаря!”, спомня си още Мария Луиза.\r\nТя няма категоричен отговор и на въпроса кой всъщност уби баща й.\r\n\"Има много теории, гадания, измислици, но засега за жалост нищо не излезе наяве. Човек започва да елиминира: не са германците, защото макар че той се опъна на Хитлер и беше единственият човек – не казвам цар или президент, а човек и му каза: \"Не изпращам българските войски на Източния фронт и не си давам евреите!” Никой друг не го направи. Това се крие разбира се, но и това ще излезе. Значи, не са германците, англичаните нямаха смисъл да го убият, защото баща ми опитваше да направи завой на Запад. Единственото, което може да се каже, че е от Изток. И аз съм убедена в това\", обясни княгинята.\r\nТя все пак е убедена, че тайните около смъртта и гроба на баща й ще излязат някой ден.\r\nМария Луиза си спомня, че чичо й Кирил се грижил за семейството след като баща й починал.\r\n\"Като го осъдиха на смърт, ние бяхме тук във Врана, и го чухме по радиото и се разплакахме. Мама искаше да отиде да го види, да му заведе католически свещеник, но ѝ казаха: \"Не може!” Няколко часа по-късно го убиха. Това не беше лесно за мама. След това дойдоха да ѝ изкажат съболезнования от правителството, че бяха убили девера ѝ\", разказа още сестрата на Симеон Сакскобургготски.", "date": "2018.06.01", "title": "Мария Луиза: Миналото се трие, учебниците са бели, децата не помнят"}
{"url": "https://www.dnes.bg/politika/2018/06/01/bsp-iska-otmiana-na-moratoriuma-vyrhu-aec-belene.378108", "text": "Без да чака управляващите да направят първата стъпка, депутатите от БСП внесоха предложение в деловодството на парламента, с което се иска отмяна на мораториума върху АЕЦ \"Белене\".\n\n\n\"Стоим зад реализацията на проекта. Това е ясен знак към всички инвеститори, че ние сме научили уроците от миналото, че няма да имаме промени в бъдеще в политиката по реализиране на проекта \"Белене\", който е необходим за развитието на икономиката на държавата\", обясни червеният депутат Таско Ерменков.\n\r\nОчаква се парламентът да одобри идната седмица премахването на мораториума върху строежа на атомната централа, както иска правителството на Бойко Борисов с мотива, че това ще позволи провеждане на процедура за търсене на стратегически инвеститор, за да се оползотвори вече произведеното и платено ядрено оборудване за проекта.\r\n                    \r\n                    \r\nЗа това се разбраха вчера ГЕРБ и БСП по време на обсъждането в четвъртък в парламентарната енергийна комисия на доклада на енергийния министър Теменужка Петкова с вариантите за възобновяване на атомния проект.\n\r\nСлед шест години престой под мораториум Петкова смята, че сега той трябва да падне, защото НЕК е платила вече близо 1.2 млрд. лв. за оборудването за строежа, след като бе осъдена от руската \"Атомстройекспорт\".\n\r\nТова налагало да се направи още един опит за реализацията на спирания на два пъти за повече от 30 години проект.\n\r\nСпоред Петкова е несериозно да се водят преговори с потенциални инвеститори в условията на мораториум.", "date": "2018.06.01", "title": "БСП иска отмяна на мораториума върху АЕЦ \"Белене\""}
{"url": "https://www.dnes.bg/politika/2018/06/01/sled-vizitata-na-borisov-v-moskva-interpretacii-mnogo-istinata-edna.378087", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nСлед срещата на Бойко Борисов и Владимир Путин в Москва както в медийното, така и в общественото пространство се появиха куп интерпретации за темите на разговор и конкретните договорки между двамата държавници за АЕЦ \"Белене\", \"Южен поток\" и \"Турски Поток\".\n\r\nКолко реалистични са плановете на Борисов картата с газовите маршрути да се превърне в реалност и технически колко осъществимо е тръбата на \"Турски поток\" да бъде разклонена към България?\n\r\nЕнергийният експерт Васил Начев смята, че интерпретациите от страна на част от българските медии са били много странни и доста изкривяващи реалността.\n\n\n\n\r\n                    \r\n                    \r\n\"Беше повече от ясно, още преди самата среща, че на такъв тип визити нищо конкретно не може да бъде договорено. Наложи се министър Петкова да дава интервюта, за да казва какво точно е имал предвид премиерът. Част от българските медии подведоха хората със своите манипулативни новини\", подчерта още Начев.\n\r\nПо думите му срещата е била представена така, че нещата се завъртат на 180 градуса, но в същото време трябва да стане ясно, че подобни решения за \"Турски поток\" не зависят нито от Москва, нито от София, нито от Анкара, а от Брюксел.\n\r\nСоциологът Евелина Славкова е на мнение, че винаги, когато в България се заговори за Русия има специфична емоция.\r\n \r\n\"Тази емоция се вижда в анализите на много хора в медийното и общественото пространство. Ако визитите на Радев и Борисов не бяха осъществени, едни хора щяха да кажат \"защо не отидоха\", сега пък други се попитат \"защо отидоха\". По-възрастното население все още симпатизира на Русия\", категорична е Славкова пред .\n\r\nСпоред нея очакванията за срещата на Борисов с Путин са били прекалено завишени, а в същото време вътрешнополитическите борби са се отразили пряко на външната политика на страната, което би могло да наруши синхрона между институциите.\r\n ", "date": "2018.06.01", "title": "След визитата на Борисов в Москва: Интерпретации много, истината - една!"}
{"url": "https://www.dnes.bg/stranata/2018/06/01/dobra-rekolta-ot-malini-chakat-v-omurtajko.378114", "text": "Добра реколта от малини очакват производители от Омуртажко. Дни преди да започне кампанията по прибирането на ранните сортове, земеделските производители се надяват времето да се окаже техен съюзник и да не вали дъжд.\r\nОмуртажкото село Плъстина е едно от населените места в Търговищка област, в което се отглеждат трайни култури - ягоди и малини. През тази година насажденията с ягоди са намалели, но в землището на селото се отглеждат над 100 дка малини, каза кметът Сабри Рохлев. За петнадесетина семейства това е основния поминък.\r\nВече е на приключване брането на ягодите. Стопаните отчита нелоша година, въпреки падналите валежи от дъжд, които са \"повредили\" част от плодовете. На място от градините ягодите се предлагат на 2 лв. за килограм на дребно, по-големи количества производители продават на Хладилна база в Лозница.\r\r\n                    \r\n                    По думите на Рохлев изкупната цена не е лоша, защото стопаните помнят години, когато са продавали червения плод под 50 стотинки за килограм. Заради това и заради високите надници на берачите с всяка година площите с ягоди намаляват.\r\nМалинопроизводителите са обнадеждени, че трудът им ще даде резултат. Очакват добра реколта и се молят за слънчево време - за да назреят плодовете и натрупат сладост. В момента се берат малини, но само за специални случаи и се продават като деликатес, каза производител.\r\nВ разгара на кампанията цената ще се нормализира и ще е около 3-4 лв. за килограм, убедени са земеделските стопани. (БТА)", "date": "2018.06.01", "title": "Добра реколта от малини чакат в Омуртажко"}
{"url": "https://www.dnes.bg/notifikacii/2018/06/01/srednoshtna-svada-mejdu-shofiori-zavyrshi-sys-strelba.378107", "text": "Със стрелба и двама пострадали завърши скандал между двама шофьори в столицата, съобщиха от пресцентъра на МВР. \r\nОколо 2.30 часа тази сутрин на бул. \"Акад. Иван Евстатиев Гешов\" възникнал скандал между шофьорите на два леки автомобила. От едната кола слезли трима мъже и започнали саморазправа с другия шофьор.\r\nЗа да се защити, той извадил огнестрелно оръжие. Ранил един от нападателите, но и се самонаранил. Двамата пострадали са транспортирани в болнични заведения с огнестрелни рани по ръцете. Настанени са за лечение без опасност за живота.\r\nПроизвелият изстрелите е полицейски служител, който по време на инцидента не е бил на работа. Незабавно за случая е бил уведомен следовател.\r\nОбразувано е следствено дело. Разследването продължава.", "date": "2018.06.01", "title": "Среднощна свада между шофьори завърши със стрелба "}
{"url": "https://www.dnes.bg/stranata/2018/06/01/pojar-v-haskovo-goriashta-kyshta-obgazi-centyra-na-grada.378115", "text": "Пожар избухна в къща в Хасково и обгази центъра на града. Заради инцидента са отменени всички тържества по повод Деня на детето.\r\nОгънят е тръгнал от стар телевизор на втория етаж. Запалилата се къща също е в центъра на града, съобщи bTV.\r\nСобственикът е изведен навреме от горящата сграда.\r\nВ гасенето на огъня се включиха три екипа на пожарната, но липсата на изградени противопожарни кранове затрудни работата на екипите, които периодично оставаха без вода.\r\n ", "date": "2018.06.01", "title": "Пожар в Хасково: Горяща къща обгази центъра на града!"}
{"url": "https://www.dnes.bg/health/2018/06/01/vnimavaite-s-aspirina-s-nego-moje-da-se-natrovim.378110", "text": "Салицилатите са основна група нестероидни противовъзпалителни с антипиретичен, болкоуспокояващ и противовъзпалителен ефект. Ацетилсалициловата киселина (аспирин) в ниски дози – до 100мг се прилага като профилактика на инфаркти и инсулти. Салициловата киселина се прилага и външно като кератолитично и антисептично средство.\r\nЕднократна доза ацетилсалицилова киселина от 150 мг/кг не предизвиква токсичност, при доза 300-400 мг/кг се предизвиква тежка токсичност. Дози над 500мг/кг са потенциално летални.\r\n \r\nПредозирането на салицилати причинява стимулирането на дихателния център, което предизвиква хипервентилация, което води до редица метаболитни усложнения и сериозна дехидратация. Ацетилсалициловата киселина влияе на кръвосъсирването, поради което се увеличава времето на кървене и предозирането може да стане причина за сериозни кръвоизливи.\r\n \r\n\r\n ", "date": "2018.06.01", "title": "Внимавайте с аспирина, с него може да се натровим"}
{"url": "https://www.dnes.bg/balkani/2018/06/01/ako-pytuvate-za-bosilegrad-vodata-e-zamyrsena-ne-moje-da-se-pie.378117", "text": "Водата в обществените чешми и водопровода на Босилеград и село Райчиловци в Сърбия е бактериологично и химически заразена и не е годна за пиене, като може да се използва само за технически нужди. \r\nПредупреждението отправи българското външно министерство. Съобщението за възникналата ситуация е  изпратено от Института за обществено здраве в град Враня и е било получено в Генералното консулство на Република България в Ниш.\r\nНаправена е проверка на водата и в другите населени места около Босилеград, но засега замърсяване не е открито.\r\nОчаква се комуналното предприятие „Услуга“ в Босилеград да реши проблема със замърсените източници в срок от 8 дни.\r\n ", "date": "2018.06.01", "title": "Ако пътувате за Босилеград: Водата е замърсена, не може да се пие"}
{"url": "https://www.dnes.bg/eu/2018/06/01/rahoi-svalen-ot-vlast-v-ispaniia-sled-vot-na-nedoverie.378125", "text": "Испанският министър-председател Мариано Рахой бе отстранен днес от поста си чрез вот на недоверие, съобщиха световните агенции.\r\nВотът на недоверие срещу консервативния ръководител, който остана на власт над шест години, бе подкрепен от 180 депутати в 350-местната долна камара. \r\nДепутатите гласуваха на негово място да застане лидерът на Испанската социалистическа работническа партия Педро Санчес.\r\nРахой, един от най-дълго управлявалите правителствени ръководители, загуби вота след обвинения в корупция, повдигнати миналата седмица на бивши членове на неговата Народна партия.\r\nСлед вота Рахой отиде при Санчес в залата и стисна ръката на бъдещия лидер. Очаква се той да встъпи в длъжност до понеделник, а кабинетът му да бъде назначен следващата седмица.\r\n \r\n/БТА/\r\n ", "date": "2018.06.01", "title": "Рахой свален от власт в Испания след вот на недоверие"}
{"url": "https://www.dnes.bg/science/2018/06/01/sondata-novi-horizonti-razkri-metanovi-diuni-na-pluton.378111", "text": "Учени откриха дюни от зрънца вледенен метан с примеси от азот на Плутон, анализирайки снимки, направени от сондата \"Нови хоризонти\", съобщи Асошиейтед прес.\n\r\nОткритието показва, че планетата-джудже е по-динамична, отколкото мислеха специалистите досега.\n\r\nДюните са образувани сравнително неотдавна. Те са в района с форма на сърце в основата на планини, високи колкото Алпите. Образували са се от гигантски блокове лед със заскрежени метанови шапки. Тези равнини в лявата половина на сърцето на Плутон са наречени Спутник планиция.\n\r\nНаличието на дюни на Плутон изненада специалистите заради разредената атмосфера. Те предполагат, че азотният лед от повърхността на Спутник планиция се е преобразувал в газ, който е повдигнал метановите частици във въздуха. Леките ветрове на планетата-джудже след това са отнесли и струпали зрънцата.\r\n                    \r\n                    \r\nИзвестно е, че дюни има на Марс, Венера, сатурновата луна Титан, дори на кометата 67Р Чурюмов/Герасименко. Само тези на Плутон обаче, са от метан.\n\r\n\"Никъде другаде от известните ни обекти, не е достатъчно студено\" - обясни ръководителят на екипа Мат Телфър от университета в Плимут.\n\r\nУчените оприличиха дюните на Плутон с тези в Белите пясъци в Ню Мексико и в калифорнийската Долина на смъртта.\n\r\n\"Плътността е малко по-малка от тази, с която сме свикнали за дюните на Земята - каза Джани Раденбау от университета \"Бригам Йънг\". - Усещането в ръката би било по-леко, но пак ще има зрънца, които де се изсипват от нея, а под краката дюните биха скърцали \".\n\r\nЕкипът още не е определил височината на дюните. Предположенията са, че тя е десетки метри. Още е неизвестно кога дюните са най-активни и дали се променят.\n\r\nУчените са работили с данни от прелитането на сондата \"Нови хоризонти\" край Плутон през 2015 г., когато тя се доближи до планетата-джудже на 12 500 км. Сега космическият апарат лети към Койперовия пояс и се очаква на 1 януари догодина да премине край обекта Ултима туле, чиято орбита е на 1,6 милиарда км зад Плутон. \n\r\nСледващата седмица наземният контрол на мисията в университета \"Джонс Хопкинс\" ще събуди \"Нови хоризонти\" след петмесечна електронна хибернация. \r\n \r\n/БТА/", "date": "2018.06.01", "title": "Сондата \"Нови хоризонти\" разкри метанови дюни на Плутон"}
{"url": "https://www.dnes.bg/obrazovanie/2018/06/01/kreshtene-skubane-shamari-uchiteli-nalagat-uchenici-na-ekskurziia.378070", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Скандал с побой над две четвъртокласнички разтърси Кърджали. Посегателството е извършено от директора и учителка от Основно училище \"Св. Св. Кирил и Методий\".\n\r\nСпоред разказите на децата – инцидентът станал по време на ученическа екскурзия до София в началото на месеца. Прокуратурата разпореди проверка по случая.\n\r\nУчениците посетили столицата, тъй като трябвало да участват на фестивал. Вечерта обаче едната от майките получава обаждане от дъщеря си, че няма какво да вечеря.\n\r\nВ резултат на това родителят се обажда на един от учителите и последвал разпален диалог. След разговора с майката, която е колега в училището, учителят и директорката отиват в хотела и намират въпросната дъщеря и нейната приятелка.\r\n                    \r\n                    \r\n\"Започват да ги бият, скубят за косите, да им крещят. Свидетели на това стават две момчета. Двете с блъскане са отведени към тяхната стая, където боят и крясъците продължават. Всичко става в рамките на час. Забранено им е да се обаждат по телефоните. На сутринта, по време на закуската, директорката обявява пред всички, че е набила двете момичета\", обясни пред  Илияна Стоянова, майка на едно от битите деца.\n\r\nИлияна Стоянова решава заедно със съпруга си да се срещнат с директорката. Следва отказ от нейна страна с мотив, че приемният ѝ ден е във вторник.\n\r\nСъпругът на Стоянова изчаква отреденото време и се среща с директорката, която обаче отрича това да се е случило. Семейство Стоянови се свързват с адвокат и подават жалби към отговорните институции.\n\r\nДни по-късно майката подава и втора жалба, в която е посочено, че директорката е използвала \"гнусни епитети\" спрямо дъщеря ѝ по време на оперативка пред останалите учители.\n\r\nДиректорката на учебното заведение отказа да застане пред камерата на . Прокуратурата разпореди предварителна проверка от полицията. Засегнатите страни дават обяснения в полицията.", "date": "2018.06.01", "title": "Крещене, скубане, шамари... Учители налагат ученици на екскурзия"}
{"url": "https://www.dnes.bg/zvezdi/2018/06/01/haidi-klum-na-45-germanskoto-ocharovanie-ot-modniia-podium.378035", "text": "\n\r\nНа 1 юни рожден ден празнува германския модел Хайди Клум. \n\r\nБившият ангел на Викториа сикрет е манекенка, продуцентка, водеща и дори за кратко - актриса. \n\r\nМанекенката е родена през 1973 г. в Бергиш Гладбах в Германия в семейството на изпълнителен директор на козметична компания и фризьорка. \n\r\nЕто и по-интересното за Хайди Клум: \n\r\nКогато завършила училище не искала да продължи в университет. Приятелка я убедила да се запише в национален конкурс за манекенки. Така през 1992 г. Хайди става най-добрата манекенка в Германия. Същата година сключва договор с американска компания. \n\r\nМайка е на 4 деца, три от които са от брака й с певеца Сийл. През 2009 година тя участва в шоуто на Victoria's secret едва пет седмици след раждането на сина си Лу Самюел.\r\n                    \r\n                    \r\nНай-голямото й дете - дъщеря й Лени е от връзката й с бившия шеф на \"Формула 1\" Флавио Бриаторе.\n\r\nПрез 2004 г. Клум стана домакин, съдия и продуцент на риалити формата \"Project Runway\" в САЩ, в който дизайнери се състезават за възможността да покажат своите модели на седмицата на модата в Ню Йорк. \n\r\nПоявявала се е в няколко филма като себе си.", "date": "2018.06.01", "title": "Хайди Клум на 45: Германското очарование от модния подиум"}
{"url": "https://www.dnes.bg/eu/2018/06/01/ot-vtori-opit-konte-shte-oglavi-noviia-kabinet-na-italiia.378072", "text": "Професорът по право Джузепе Конте се съгласи да оглави новото италианско коалиционно правителство, сформирано от антиимигрантската дясна партия \"Лига\" и антисистемното движение \"5 звезди\".\n\r\nНа среща с президента на страната Серджо Матарела Конте получи от държавния глава мандат да състави правителство и той прие. Конте веднага представи и състава на новия кабинет. По-късно генералният секретар на президентската администрация Уго Дзампети, цитиран от ТАСС, съобщи, че церемонията по полагане на клетва на новото правителство ще се състои в петък в 16 ч. местно време.\n\r\nПри първия си опит да състави правителство преди няколко дни Конте не успя, защото президентът отхвърли кандидатурата на предложения министър на икономиката, известен с евроскептичните си възгледи и като противник на еврото, пише БТА.\r\n                    \r\n                    \r\nЛидерите на двете формации от коалицията получават постове в новия кабинет. Лидерът на \"Лига\" Матео Салвини ще бъде вътрешен министър, а на \"5 звезди\" - Луиджи ди Майо ще стане министър на труда и социалната политика, съобщи ДПА. Двамата ще бъдат и заместник-премиери.\r\nКлючовият пост министър на икономиката и финансите ще се поеме от професора по икономика Джовани Триа.\n\r\nБившият министър по въпросите на ЕС Енцо Моаверо-Миланези ще оглави външното министерство. Видният икономист Паоло Савона е назначен за министър по европейските въпроси. Именно неговата кандидатура за министър на икономиката в предишния списък на Конте от първия опит бе причина президентът Матарела да откаже премиерски мандат на Конте, отбелязва ДПА. Министър на отбраната ще бъде жена - Елизабета Трента.\n\r\nНовото правителство ще осъществява одобрената от коалиционните партньори програма, в която са посочени 30 приоритетни задачи. \r\n ", "date": "2018.06.01", "title": "От втори опит: Конте ще оглави новия кабинет на Италия"}
{"url": "https://www.dnes.bg/snimka-na-denia/2018/06/01/temperaturite-nadhvyrliat-30-stigat-do-34-c.378073", "text": "Слънчево време ще преобладава днес. След обяд над Западна и Северна България ще се развие купеста облачност и на отделни места ще превали краткотраен дъжд с гръмотевици. \r\nВъзможни са градушки. \r\nЩе духа слаб, в Източна България - до умерен, североизточен вятър. \r\nЩе е топло, около и след обяд в низините - горещо, с максимални температури между 29 и 34 градуса, сочи прогнозата на НИМХ при БАН.\r\nАтмосферното налягане е и ще се задържи близко до средното за месеца. \r\n ", "date": "2018.06.01", "title": "Температурите надхвърлят 30, стигат до 34°C"}
{"url": "https://www.dnes.bg/balkani/2018/06/01/muharem-indje-v-kyrdjali-rabotete-za-bylgariia.378071", "text": "\"Вие сте български граждани, работете за България, плащайте данъците и спазвайте законите на страната си, но и участвайте в управлението й\". Това заяви в Кърджали кандидатът за президент на Турция Мухарем Индже пред няколко хиляди души, събрали се на благотворителна вечеря по повод свещения за мюсюлманите месец Рамазан.\n\r\nИндже заяви също, че в момента в Турция се води политика на разделение между хората. Разделяли се дори роднините на убитите войници.\n\r\n\"Вас също се опитаха да ви разделят. Не позволявайте това да стане, вие трябва да сте единни\", заяви кандидат-президентът. \n\r\nПред множеството той разясни накратко какво трябва да се промени в Турция след президентските избори.\r\n                    \r\n                    \r\nИндже каза, че ще заложи на младите хора и подчерта, че средната възраст в Турция е 29 години, за разлика тази в скандинавските страни, където е 45. \n\r\nОпозиционният кандидат каза още, че пътят на Турция е към Европа, а страната в момента се нуждае спокойствие.\n\r\nМухарем Индже разчита на гласовете на българските изселници в Турция, както и на тези от Гърция, пише „24 часа“. По-рано през деня той беше в гръцкия град Комотини, където се срещна с представители на мюсюлманската общност.\r\nМухарем Индже е от Републиканската народна партия и социолозите го сочат за един от основните опоненти на президента Реджеп Ердоган.\n\r\n ", "date": "2018.06.01", "title": "Мухарем Индже в Кърджали: Работете за България!"}
{"url": "https://www.dnes.bg/notifikacii/2018/06/01/pyrvi-zalpove-v-tyrgovskata-voina-kanada-nalaga-mita.378074", "text": "Канада ще наложи наказателни мита на стойност 12,8 милиарда щатски долара върху вноса на редица стоки от САЩ в отговор на обявеното вчера решение на САЩ да обложат с 25-процентно мито вноса на стомана и с 10 на сто вноса на алуминий от Канада, Мексико и ЕС, считано от днес, предадоха Ройтерс и ДПА.\n\r\nКанадската ответна мярка бе обявена от външната министърка Кристия Фрийланд. Канадските мита влизат в сила от 1 юли и ще останат в сила, докато САЩ не отменят техните мита.\n\r\nФинансовото министерство на Канада публикува на сайта си списък на американските стоки, които ще бъдат обложени. Сред тях фигурират уиски, кленов сироп и метални изделия (включително за железопътно предназначение), тръби и жици. Отава също въвежда две различни митнически тарифи - една от 25 процента, и друга от 10 процента. В първата, с по-високите мита, влизат главно промишлените стоки, а във втората - хранителни продукти, напитки и потребителски стоки. Мерките ще се прилагат само към стоки, произведени в САЩ.\n\rКанадският премиер Джъстин Трюдо каза вчера, че е предлагал да отиде във Вашингтон тази седмица и да завърши предоговарянето на Североамериканското споразумение за свободна търговия (НАФТА), но САЩ са поставили \"абсолютно неприемливо\" предварително условие за това. Отначало президентът Доналд Тръмп в телефонен разговор с него изглеждал склонен на компромис, но по-късно позвънил вицепрезидентът Майк Пенс, който казал, че среща с Тръмп е възможна само ако Отава се съгласи на неприемливата клауза в договора, и така всичко било провалено, макар че споразумението било близко.\n\r\n\"Можем само да се надяваме, че в един момент техният (на САЩ) здрав разум ще надделее. Но засега не виждаме никакъв признак за това от страна на американската администрация\", подчерта Трюдо.\n\r\nТака, според ДПА, вече са дадени първите залпове в търговската война между САЩ и техните западни партньори. Председателят на Европейската комисия Жан-Клод Юнкер нарече американските мита \"чист и откровен протекционизъм\", като се закани, че \"ние можем да направим точно същото, както и те\". Френският президент Еманюел Макрон ги нарече \"незаконни и погрешни\", а неговият икономически министър Брюно Льо Мер каза, че Франция отказва да преговаря със САЩ \"под натиск\".\n\r\nПравителствата на Германия и Франция излязоха с обща декларация, в която подкрепиха предложените от ЕС контрамерки срещу американските мита и заявиха, че ще работят в тясно сътрудничество за тяхното прилагане, пише БТА.\n\r\n\"Днешната ситуация в световната търговия може да предизвика динамика на взаимни репресии, която да доведе до търговска война\", предупреди днес генералният директор на Световната търговска организация (СТО) Роберто Азеведо в интервю за френския делови вестник \"Еко\".\n\r\n\"Всички губят от една продължителна търговска война, и ние призоваваме страните да работят заедно за снижаване на търговските бариери и за разрешаване на разногласията в търговията, без да прибягват към крайни мерки\", призова и говорителят на Международния валутен фонд (МВФ) Джери Райс, цитиран от ТАСС.\r\n ", "date": "2018.06.01", "title": "Първи залпове в търговската война – Канада налага мита"}
{"url": "https://www.dnes.bg/mish-mash/2018/06/01/ruski-kosmonavti-igraha-futbol-na-mks.378075", "text": "Руските космонавти Антон Шкаплеров и Олег Артемиев играха футболен мач на Международната космическа станция /МКС/ с топка \"Телстар 18\", която се очаква да бъде използвана на световното първенство по футбол, съобщи ТАСС.\n\r\nТопката беше донесена от Артемиев с кораба \"Съюз МС-08\" на 24 март.\r\n\"Командирът на експедицията МКС-55 Антон Шкаплеров и бордовият инженер Олег Артемиев направиха футболна тренировка на МКС. \n\r\nСпециално за това беше доставена официалната топка на световното първенство по футбол \"Телстар 18\", за която се планира да бъде върната на Земята заедно с екипажа на пилотирания космически кораб \"Съюз МС-07\" на 3 юни\", заявиха от Роскосмос.\r\n                    \r\n                    \r\nМачът беше организиран в японския модул \"Кибо\". В условията на безтегловност космонавтите се опитаха да си вкарват голове в импровизирани врати. Едната от тях беше квадратният вход към американския модул \"Хармония\".\n\r\nРезултатите от мача не се съобщават.\n\r\nТопката ще бъде използвана на първия мач от световното първенство по футбол. \r\n \r\n/БТА/\n\r\n ", "date": "2018.06.01", "title": "Руски космонавти играха футбол на МКС"}
{"url": "https://www.dnes.bg/index/2018/06/01/receptata-dnes-liatna-iagodova-sangriia-s-portokal.377994", "text": ":\r\n8 чаши пресни ягоди, нарязани на половини\r\n2/3 чаша захар\r\n½ чаша вода\r\n750 мл бяло вино Пино Гриджо или Совиньон Блан\r\n1 чаша ягоди, нарязани на филийки\r\n2 чаши газирана вода\r\n1 портокал, нарязан на кубчета\r\n1 лайм\r\n \r\n:\r\n \r\nЗа да приготвите сиропа, в голяма тенджера смесете нарязаните на половини ягоди, захарта и водата. Кипнете на котлона като разбърквате постоянно, докато се разтвори захарта. Изключете котлона, покрийте с капак и изчакайте, докато се охлади напълно.\r\n \r\nПресейте сместа през гевгир, за да прецедите само сиропа. В голяма кана изсипете сиропа, добавете виното, содата, нарязаните на филийки ягоди и портокали. Гарнирайте чашите с резенчета лайм.\r\n\r\n", "date": "2018.06.01", "title": "Рецептата Dnes: Лятна ягодова сангрия с портокал"}
{"url": "https://www.dnes.bg/notifikacii/2018/06/01/obvineniiat-za-ubiistvoto-na-vyzkrysnaliia-babchenko-v-aresta.378082", "text": "Съдът в Киев остави в ареста за два месеца заподозреният Борис Херман. Според украинските власти той е участник в заговор за убийството на руския журналист дисидент Аркадий Бабченко, предаде Ройтерс.\n\r\nХерман, който според ТАСС е съсобственик на украинско-немска оръжейна фирма, бе доведен в съда, където отрече да е имал някога намерение да убие Бабченко и посочи, че е действал в интересите на Украйна.\n\r\nБабченко оказа активно съдействие на украинските спецслужби, като инсценира собственото си убийство във вторник, а \"възкръсна\" на пресконференция на другия ден.\n\r\nХерман каза, че връзка с него е установил някой си близък до Кремъл относно план за убийството на Бабченко, но той вместо това предал тази информация на украинските власти и работил заедно с тях по контраразузнавателни операции.\r\n\"Ние прекрасно знаехме, че няма да има никакво убийство. Това бе направено единствено от полза за Украйна\", посочи той.\n\r\nПрокурорите казаха, че разполагат с доказателства, че Херман е предал над 15 000 долара на човек, който да убие Бабченко. Един от адвокатите на обвиняемия каза, че той ще обжалва решенето за задържането си.\n\r\nУкраинските власти обвиняват Русия, че се опитва да дестабилизира Украйна чрез серия от поръчкови убийства. Кремъл нарече обвиненията за руска намеса \"връх на цинизма\", посочва Ройтерс.", "date": "2018.06.01", "title": "Обвиненият за убийството на \"възкръсналия\" Бабченко – в ареста"}
{"url": "https://www.dnes.bg/televizia/2018/06/01/stachka-i-paranoia-v-edno-frensko-selo.377711", "text": "В девети епизод от седми сезон на сериала \"Едно френско село\" ще видим как през 1945 година стачката се засилва. Параноята на Ортенс а докарва до нова нервна криза и Даниел решава да се обърне към психиатър, който го съветва да изпрати жена си в психиатрична клиника.\r\nРеймон продължава да лежи в затвора за убийството на Каберни през 1942 година.\r\nГледайте \"Едно френско село\" всеки делничен ден от 20.30 часа по телевизия .", "date": "2018.06.01", "title": "Стачка и параноя в \"Едно френско село\""}
{"url": "https://www.dnes.bg/za-da-se-razbirame/2018/06/01/liubovniiat-horoskop-za-mesec-iuni-2018-a.378058", "text": "Основната новина този месец, когато става въпрос за любов и секс е, че ретроградната позиция на Марс може да доведе до някои обърквания. Обвързаните представители на зодията може да направят преоценка на взаимоотношенията си. Крайният резултат ще бъде проясняване на ситуацията, но пътят до нея може да не бъде толкова приятен.\r\n\r\n\r\nНезависимо дали сте необвързани или се намирате във връзка, романтиката е на хоризонта през този месец. Венера ще се премести във вашия любовен сектор на 13 юни и ще остане там до 9 юли.\r\nСърцето ви ще се отвори за повече любов. Можете да изпитате цялата топлина, страст, вълнение и радост, които могат да дойдат по пътя ви, особено ако се запознаете с нова личност.\r\r\n                    \r\n                    Ако вече сте срещнали човека, ще се забавлявате заедно. Сериозно обвързаните Овни ще се отдадат на любимия човек и времето, което може да прекарат заедно.\r\n\r\nМарс е в ретроградна позиция и това може да доведе до някои забавяния. Периодът не е подходящ за започване на нови сексуални отношения, тъй като може да се разочаровате. Хубавата новина е, че ще може да видите нещата в истинската им перспектива. Ще бъдете наясно какъв човек искате да имате до себе си в любовта.\r\nОбвързаните представители на зодията ще имат желанието да прекарват повече време заедно с любимия човек. Възможно е това да се дължи на промяна във вашата връзка, съвместно съжителство например.\r\nАко вече живеете заедно, периодът е подходящ за освежаване на дома. От 13 юни до 9 юли ще имате невероятна космическа подкрепа за нова любов, ако сте необвързани.\r\n", "date": "2018.06.01", "title": "Любовният хороскоп за месец юни 2018-а "}
{"url": "https://www.dnes.bg/stranata/2018/06/01/sybirame-razdelno-otpadycite-i-na-moreto.378077", "text": "Промени в законодателството, които да гарантират разделно събиране на отпадъците и по плажовете може да влязат в сила от догодина. Това стана ясно от изявление на министъра на екологията Нено Димов по време на официалното откриване на Европейския морски ден, чийто домакин е Бургас.\n\n\n\r\n\"Ще стартираме законодателна инициатива през месец септември. Предвижда се нова Наредба от догодина за поставяне на съдове за разделно събиране на отпадъците по плажовете. Моят акцент, който ще представя на вниманието на присъстващите на заседанието на Европейския морски ден, е свързан с пластмасата. Според проучване на Европейския съюз, 80 % от пластмасовите отпадъци в морето идват от сушата от плажовете и заведенията.\r\r\n                    \r\n                    Пластмасовите отпадъци са разградими, но във вечността. Затова още това лято има инициатива за разделно събиране и поставяне на указателни табели\", заяви министър Нено Димов, цитиран от \"Монитор\".\r\nТой присъства на откриването на 11- то издание на Европейския морски ден, заедно с вицепремиера Валери Симеонов, министъра на транспорта Ивайло Московски и кметът на Бургас Димитър Николов. В събитието участваха още еврокомисарят за околна среда, морско дело и рибарство Кармено Вела, и министрите на транспорта на Грузия, Румъния и Турция.\r\nРазвитието на синята икономика – транспорт, туризъм и опазване на околната среда, бяха основните акценти на Европейския морски ден. В рамките на събитието транспортните министри на черноморските държави подписаха обща декларация за развитието на региона. Те ще приемат и обща програма за устойчивото развитието на рибарството и аквакултурите в Черно море.\r\n ", "date": "2018.06.01", "title": "Събираме разделно отпадъците и на морето"}
{"url": "https://www.dnes.bg/notifikacii/2018/06/01/merkel-mei-i-haspyl-drujki-ot-70-te-ili-prosto-konspiraciia.378081", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nМоже ли една снимка да докаже конспирация за предначертан световен ред и възможно ли е световните лидери днес да се познават още от ранното си детство? \r\n \r\nТези и още въпроси предизвика една снимка, която за броени дни завладя онлайн пространството. \n\r\nИ макар, че повечето конспиративни въпроси най-вероятно завинаги ще останат без отговор, поне една от многобройните теории най-накрая получи своя отговор, пише . \n\r\nМистериозна черно-бяла снимка привлече вниманието на стотици. Според тези, които я споделят в онлайн пространството – на нея са изобразени младите Ангела Меркел, канцлер на Германия, Тереза Мей, премиер на Великобритания, и Джина Хаспел, директор на ЦРУ.\r\nМнозина се запитаха – нима те се познават от години? И какви са шансовете всяка една от тях да заеме върховна лидерска позиция по едно и също време? \n\r\nНе след дълго, теорията се появи и във втори вариант само че вместо Хаспел, мнозина твърдят, че непознатото момиче отдясно е президентът на Литва - Далия Грибаускайте. \n\r\nТези, които повярваха в конспирацията за световния ред, останаха разочаровани. Всъщност, снимката е реална. Тя датира от 1972 година. \n\r\nНа нея са заснети младата Ангела Меркел със свои приятелки по време на празненство в Берлин по случай Нова година. В кадъра не присъстват нито Тереза Мей, нито Джина Хаспел, нито Далия Грибаускайте. \n\r\nНо макар и снимката да е фалшиво доказателство за конспирация, мнозина продължават да се питат – дърпа ли някой конците на световния ред? Въпрос, който остава без отговор и до днес.\r\n ", "date": "2018.06.01", "title": "Меркел, Мей и Хаспъл – дружки от 70-те или просто конспирация? "}
{"url": "https://www.dnes.bg/sofia/2018/06/01/v-obshtina-mladost-vri-i-kipi-shte-potrygne-li-s-noviia-kmet.378083", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         След корупционния скандал с Десислава Иванчева и нейната заместничка Биляна Петрова, от вчера проветривият стол на кмета на столичния квартал \"Младост\" се заема временно от арх. Румен Русев. Столичният общински съвет го предпочете пред Петър Кърджилов, за когото лобира от ареста Иванчева.\n\r\nСекретарят по сигурността в общината в \"Младост\" Николай Христов е категорично доволен от назначението на арх. Русев за кмет.\n\n\n\n\r\n\"СОС взе изключително важно и правилно решение. Проблемът в \"Младост\" беше свързан с установяването на нормално подготвено ръководство. В лицето на арх. Русев виждаме точно такъв човек\", заяви той пред.\r\n                    \r\n                    \r\nПо думите му Петър Кърджилов е направил опит да подмени легитимното ръководство на общината. Николай Христов подчерта, че категорично застава срещу Кърджилов.\n\r\nТой посочи още, че в даден момент Десислава Иванчева се е изолирала от общината и е започнала да работи паралелно. Не се водеше диалог, прекъсна се връзката, отбеляза Христов.\n\r\n\"От този момент, когато арх. Русев бъде назначен за кмет, нещата ще потръгнат както би трябвало. Той е човек с управленски характер, знае много добре проблемите и може да ги решава. Ние сме зад гърба му\", каза Валентин Колев, който е главен специалист по младежките дейности и спорта в общината.\n\r\nСпоред него с действията на Иванчева от съда умишлено се работи против общината в \"Младост\".\n\r\nВ ефира на \"България сутрин\" Христина Велчева от ГРАО изказа огромната си благодарност към общинските съветници, които по думите ѝ са подкрепили тяхната позиция.\n\r\nАрхитект Румен Русев сяда на кметския стол в \"Младост\" на 4 юни.\n\r\n ", "date": "2018.06.01", "title": "В община \"Младост\" ври и кипи, ще потръгне ли с новия кмет?"}
{"url": "https://www.dnes.bg/stranata/2018/06/01/prez-dupkite-i-lipsvashtiia-pyt-kym-detskiia-lager-na-moreto.378085", "text": "Път, осеян с дупки и дори липсваща настилка на места води към детски лагер в Обзор. Отсечката до някогашните държавни детски летни лагери дори липсва в кадастралния план на курорта. \n\r\nОтсечката е дълга по-малко от километър, но по нея колите се движат на зиг-заг, а камионите се е случвало да губят товара си. \n\r\nПътят е проблем и за детските групи, които провеждат тренировъчни лагери в една от базите край морето.\n\r\n\"Шофьорите на автобусите категорично отказват да минават по него и понякога са принудени да оставят децата горе на разклона\", признава Ивайло Каснаков – управител на детска почивна база пред bTV.\n\r\nПървите групи това лято ще дойдат след около седмица.\r\n                    \r\n                    \r\n\"Сметоизвозването също се извършва по този път и често колите, които извозват сметта, не минават именно поради тази причина\", казва още Каснаков. \n\r\nЗимните бури са разрушили крайбрежната алея, по която са минавали и автомобили за почивните бази. \n\r\n\"Сега този път е алтернативен, обаче е изоставен и действително е много лош. Беше в съвсем друго състояние, преди да построят този хотел, преди да построят там и други неща. Тук бяха пионерски лагери, не минаваха бетоновози, не минаваха самосвали с пръст и пясък\", спомня си Христо Янчев – жител на Обзор. \n\r\n„Пътят не е наш, общински е, няма как сами да го направим\", коментира управителят на почивната база Камелия Райчева.  \n\r\nОт кметството в Обзор обясниха, че регулацията на жилищна зона „Южен плаж\" е в проект. Пътят ще бъде разширен, но след отчуждаване на парцели. Средства за асфалтиране община Несебър не е предвидила. Няма и пари за ремонт на алеята, по която след дни ще вървят туристи.       \n\r\n ", "date": "2018.06.01", "title": "През дупките и липсващия път... Към детския лагер на морето"}
{"url": "https://www.dnes.bg/eu/2018/06/01/bavariia-krystove-po-pravitelstvenite-uchrejdeniia.378076", "text": "От днес всички правителствени учреждения в южната германска провинция Бавария са задължени да поставят християнския символ - кръста, във входните си зони, предаде ДПА.\n\r\nНа научни и културни учреждения като университети, музеи и театри се препоръчва да поставят кръст на входовете си, макар да не са задължени, каза говорителка на баварското министерство на изкуствата и науката.\n\r\n\"Задължението да се слагат кръстове във входовете важи и за всички учреждения под управлението на министерството с изключение на колежите, театрите и музеите, за които това е само препоръка\", посочи тя.\n\r\nЗаконът, въведен от новия премиер на провинцията Маркус Зьодер, бе предмет на горещи политически спорове, въртящи се около ролята на християнството за германската идентичност и дали Бавария не размива границата между държавата и религията. Католическата църква има силно влияние в тази провинция, която се управлява от консервативния Християнсоциален съюз - сестринска партия на ХДС на канцлера Ангела Меркел.\r\n                    \r\n                    \r\nКардиналът на Мюнхен Райнхард Маркс обаче остро осъди новите порядки и ги нарече опит да се експлоатира кръстът за политически цели, пише БТА. \n\r\nЗьодер и неговият ХСС се надяват да запазят абсолютното си мнозинство в провинциалния парламент на местните избори през октомври, след като загубиха много гласове, отишли за дясната популистка партия \"Алтернатива за Германия\" на националните парламентарни избори през септември м.г.\r\n ", "date": "2018.06.01", "title": "Бавария: Кръстове по правителствените учреждения!"}
{"url": "https://www.dnes.bg/politika/2018/06/01/goranov-bylgariia-i-rusiia-sa-partniori-s-obshti-interesi.378091", "text": "Интересите на руската и българската страна съвпадат, а отношенията между Русия и България са партньорски. Това обяви финансовият министър Владислав Горанов, който бе част от делегацията на премиера Бойко Борисов в Москва.\r\nМинистър-председателят разговаря с руския президент Владимир Путин преди дни, а след срещата стана ясно, че Москва иска да участва в рестарта на АЕЦ \"Белене\" и че е възможно \"Турски поток\" да мине през България.\r\n\"Интересите на руската и българската страна съвпадат – трябва да гарантираме запазването на България като играч в транзита на газ в Европа и да гарантираме, че ако доставките на газ през Украйна станат невъзможни, ние да имаме достатъчни количества, за да работи нашата икономика”, каза днес Горанов пред bTV.\n\n\n\r\r\n                    \r\n                    Финансовият министър контрира критиките, че в Русия не е договорено нищо конкретно и обясни, че не може в разговор на най-високо равнище да се коментират технически детайли.\r\n\"Европа е зависима от руския газ и тази зависимост е непреодолима поне дотолкова, доколкото това е най-евтиният газ, който може да стигне до европейските домове и компании”,каза Горанов.\r\nПо повод намеренията за рестарт на АЕЦ \"Белене” той обясни, че той много зависи от това дали на потенциалния инвеститор \"ще му излезе сметката”.\r\n\"Имаме ядрени съоръжения, имаме лицензирана площадка, ако се появи инвеститор, който е готов да носи търговския риск, то ние сме готови да участваме като съдружници със съоръженията, които притежаваме”, поясни Горанов.\r\nТой коментира и темата за \"Южен поток\".\r\n\"В интерес на истината това, че навремето недостатъчно добре се обясниха мотивите, с които се прекрати \"Южен поток”, наложи Русия да направи излишни разходи”, каза още Горанов. Той допълни, че страната ни като лоялен партньор на Европейския съюз защитава европейските решения.\r\nПо повод коментарите на президента Румен Радев, че държавата се движи към автокрация, Горанов каза, че той не вижда това.\r\n\"Радев все още изживява културния шок от първите дни на властта си. Критиките, ако са градивни, са добре дошли. Ролята на президента е не да защитава тезите на една или друга партия, а да търси консенсус”, допълни Горанов.\r\nТой коментира и предложението за спиране на рекламите на печалбите от лотариите. \"Въпросът се истеризира излишно\", смята той.\r\nСпоред Горанов е по-важно да се регулират игралните зали, които се намират близо до училища и в малки населени пунктове.\r\n\"Там наистина хазартът се превръща в социален проблем\", призна финансовият министър.\n\r\n ", "date": "2018.06.01", "title": "Горанов: България и Русия са партньори с общи интереси"}
{"url": "https://www.dnes.bg/obshtestvo/2018/06/01/i-v-parlamenta-vyzmuteni-poeziiata-na-vapcarov-ne-e-chalga.378093", "text": "И шефката на парламента Цвета Караянчева реагира на гаврата, която си позволи чалгаджийката Антонина с Вапцаров.\n\nПевицата превърна стихотворението на Никола Вапцаров \"Прощално\" в чалга. В новия си проект \"Табу\" Антонина рецитира стиховете на поета, като се докосва сластно под звука на ориенталски ритми на фона на полугола двойка мъж и жена.\n\r\n\"Не бива да се случва такова нещо с поезията на Вапцаров, защото поезията на Вапцаров е национално богатство, видях видеото и съм възмутена\", призна Караянчева.\n\r\nТя е и председател на Националния комитет за отбелязване на 170-ата годишнина от рождението на Христо Ботев.\r\n                    \r\n                    \r\nЗаради това тя подари на депутатите и на журналистите календар с Ботев, за да \"не се забравя чутовната му храброст, неподражаем поетически гений и харизма\".\n\r\n\"Утре е 2 юни - Ден на Ботев и на загиналите за свободата и независимостта на България. Ден, в който коленичим пред саможертвата на хилядите знайни и незнайни наши съотечественици, пролели кръвта си в борбите за Национално освобождение\", заяви Караянчева.\n\r\n\"Ботев е недосегаем и за хулителите, и за ласкателите. Той държи съвестта ни будна и ни кара да осъзнаем, че физическата кончина е само стъпало към безсмъртието на духа\", каза председателят на Народното събрание.\n\r\nУникалният 18-месечен патриотичен календар, който започва с Деня на Ботев и завършва с Деня на народните будители през 2019 г., е издаден от Националния инициативен комитет за честване на 170-ата годишнина от рождението на Христо Ботев.", "date": "2018.06.01", "title": "И в парламента възмутени: Поезията на Вапцаров не е чалга!"}
{"url": "https://www.dnes.bg/zvezdi/2018/06/01/sybra-se-nujnata-suma-za-lechenieto-na-kristin-ilieva.378089", "text": "Само за няколко дни бяха събрани всички необходими средства, нужни за лечението на Кристин Илиева.\r\nБлагодарим на всички медии, добри хора, приятели, колеги, заявиха от модните агенции Интерсаунд и Интермоделс.\r\nМоделът, който пострада при катастрофа, причинена от поппевицата Дивна, претърпя няколко операции у нас, след което продължи интервенциите в турска клиника в Истанбул. По думите на Илиева и нейното семейство, турските лекари са спасили крака ѝ, а първоначалното лечение струва над 60 000 евро.\r\nБлизките на Кристин обявиха, че тя ще се възстановява близо две години от травмите и счупванията след инцидента, за което ще са необходими още 70 000 евро. Парите вече са събрани, уточни със съобщение до медиите шефката на агенция \"Интерсаунд\" Ирина Папазова.\r\nОще новини за звезди четете на ", "date": "2018.06.01", "title": "Събра се нужната сума за лечението на Кристин Илиева"}
{"url": "https://www.dnes.bg/politika/2018/06/01/za-turski-potok-ima-razgovor-no-rabotata-predstoi.378094", "text": "Вицепремиерът Томислав Дончев, който беше заедно с премиера Бойко Борисов в Москва, разясни, че има постигнати принципни договорености за \"Турски поток\", но тепърва има да се свърши много експертна работа.\r\n\"Ако очаквате във формат президент- премиер да се резервират капацитети, да се изчислят колко, кога и къде ще се доставят, това е несериозно\", коментира той, след като вчера говорителят на Кремъл Дмитрий Песков заяви, че Русия и България проявяват интерес към развитие на проекта \"Турски поток\" в посока България, но при преговорите между руския президент Владимир Путин и българския премиер Бойко Борисов не са постигнати конкретни договорености.\n\n\n\r\r\n                    \r\n                    \"Има принципен разговор, има позиция от руската страна че това е възможност, но има да се свърши много работа, основните разговори сега са на ниво енергиен министър и във формат газови дружества, има работа, която трябва да се свърши и с ЕК\", обясни Дончев.\r\nСпоред него работата е стартирала и той се надява, че ще стигне до край.\r\nВицето постави срок по-малък от година, за да приключи техническата работа.\r\nСпоред него подобни решения са стратегически и няма как да се случат без принципни политически договорености\r\n\"Те се взимат от политическите ръководители\", настоя Дончев и добави, че е факт, че е възстановен диалогът на България с Русия, което според него не е малко.", "date": "2018.06.01", "title": "За \"Турски поток\": Има разговор, но работата предстои"}
{"url": "https://www.dnes.bg/politika/2018/06/01/plochata-otliavo-bylgarchetata-bedni-bolni-i-gladni-gerb-rabotim.378090", "text": "И най-хубавият празник, този на детето, който отбелязваме на 1 юни, стана повод за критики на опозицията към властта.\n\r\nИ докато малчуганите се радват на празника си, в парламента страстите се нажежиха за тяхна сметка.\n\r\nОт БСП обвиниха управляващите, че нямат политика за грижа на децата, а от ГЕРБ отговориха, че благодарение на тях има занимални, безплатни учебници и все повече ученици се връщали в клас.\n\r\n„Човечеството е длъжно да даде на децата най-доброто от себе се, децата са нашето бъдеще, надежда, но и наша отговорност, те заслужават да има сигурност и опора тук и сега. Само че българските родители са с най-ниски доходи в ЕС и заради това относителният дял на бедните българчета е над 30%“, даде тон на спора социалистката Надя Клисурска.\r\n                    \r\n                    \r\nСпоред нея няма изгледи нещата да се оправят.\n\r\n„43% от малчуганите не спортуват, 33 на сто нямат свое място за учене, 35 на сто не могат да си купят една книга и обувки, българчетата са най-болните деца в Европа, от туберкулоза страдат 14 на 10 000 деца до 17 години, една трета не ядат всеки ден плод или зеленчук, защото родителите им не могат да си го позволят“, продължи червената депутатка.\n\r\nКлисурска отсече, че училищата са се разделили на масови и елитни, а системата на частните уроци показва дефицити в системата и успехите на децата не са благодарение, а въпреки нея.\n\r\n\"Българските младежи знаят, че ако останат у нас, ще живеят по-лошо от родителите, всяка година емигрират хиляди\", добави тя.\n\r\nМилена Дамянова от ГЕРБ обаче я посъветва да спре с упреците, защото има резултати и те са видими.\n\r\n\"Време е да смените отляво плочата, че всичко е далавера, всичко е лобистко, време е да се огледате и може би тогава ще видите, че хаотично пуснатите ви обвинения създават смут, но само тук, при нас на жълтите павета, а дневният ред на хората е съвсем друг\", настоя тя.\n\r\nСпоред нея времето на приказките „вие сте лошите, а ние сме добрите“, е отминало.\n\r\n\"В ГЕРБ работим и стига вече с тези словесни фойерверки, политиката а ГЕРБ е последователна и осигурява на всяко дете училище и детска градина\", каза още Дамянова.\r\n ", "date": "2018.06.01", "title": "Плочата отляво: Българчетата бедни, болни и гладни... ГЕРБ – работим!"}
{"url": "https://www.dnes.bg/rusia/2018/06/01/protesti-v-rusiia-sreshtu-poskypvane-na-gorivata.378088", "text": "Автомобилисти от различни региони на Руската федерация протестират срещу рязкото поскъпване на горивата, разказва \"Комерсант\". За днес е насрочен митинг в сибирския град Омск, вчера протестираха хора от Новосибирск, по-рано и жителите на други руски градове.\n\r\nПоскъпването е безпрецедентно за толкова кратко време, коментира Дмитрий Минор, търговски директор на компанията \"Сибирски спедитор\". \n\r\n\"Протестите са възможност да се изтъкне колко сериозен е проблемът - казва той. - Ако нещата не се променят, мнозина участници може да фалират. Надяваме се властите поне да стабилизират цените на горивата.\"\n\r\nРуското правителство заяви, че с цел да стабилизира пазарната ситуация ще свали акцизите върху горивата още днес, вместо да ги вдигне от 1 юли. Но и браншовиците, и протестиращите са убедени, че това няма да намали цените по бензиностанциите.\r\r\n                    \r\n                    Свалянето на акцизите няма да свали автоматично и цените по бензиностанциите. Такова решение може да вземе само регулаторът, след като се стабилизират цените на едро, обяснява Иля Мороз, оглавяващ нетърговското сдружение \"Съвет по стоковите пазари\". Но според него подобно развитие ще последва само \"в случай на твърда политическа воля\".\n\r\nПрезидентът на фонда \"Петербургска политика\" Михаил Виноградов сравнява акциите на автомобилистите с мащабните протести срещу сметищата в Подмосковието. \"Тук има следизборна емоция, изпускане на енергията и протестната нагласа - заявява той. - Колкото по-емоционална е проявата, най-често толкова по-зле е организирана, а организаторите нямат особена представа какво да правят утре и вдругиден. Значи това сравнително лесно може да се манипулира.\"\n\r\nПротестите няма коренно да променят ситуацията в Русия, заключава политологът.\r\n \r\n/БТА/", "date": "2018.06.01", "title": "Протести в Русия срещу поскъпване на горивата"}
{"url": "https://www.dnes.bg/health/2018/06/01/zarejete-glada-i-letnite-dieti-riazkoto-otslabvane-krie-minusi.378080", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Лятото вече е тук, а това е знак за някои, че трябва бързо да се приведат във форма за плажа. Рязкото отслабване обаче си има своите минуси. Но как хем да се вталим, хем да сме здрави?\n\r\nНутриционистът и експерт по хранене Яна Данаилова съветва да се фокусираме върху здравето, защото ако се води здравословен начин на живот, то килограмите ще са в норма и ще имаме добре изглеждащо тяло.\n\r\n\"Диетите не действат. Те са изключително вредни за нашето здраве. Ако имаме седмица - нямаме никакво време. Няма смисъл да се подлагаме на една седмица глад, защото това няма да помогне, а само ще ни измъчи. Трябва да премахнем от менюто си бяло брашно, бяла захар и сол\", подчерта в \"България сутрин\" експертът по хранене.\r\n                    \r\n                    \r\nПо думите ѝ някои хора биха се фокусирали върху плодово-зеленчукова диета. Според нея за бързо отслабване е нужна вкусна закуска, която е съставена от всякакви плодове, водещи към редукция на килограмите.\n\r\nТази напитка се нарича смути и представлява гъст сок от плодове и/или зеленчуци, приготвена в блендер на принципа на шейковете.\n\r\n\"За този гъст сок са ни нужни следните съставки: акай бери, годжи бери, авокадо, джинджифил, кълнове, малко магданоз и щипка канела. След това всичко се блендира и се получава вкусен плодов коктейл\", отбеляза Данаилова пред .\n\r\n ", "date": "2018.06.01", "title": "Зарежете глада и летните диети, рязкото отслабване крие минуси"}
{"url": "https://www.dnes.bg/stranata/2018/06/01/sreshtu-betona-asenovgradchani-braniat-zelenite-si-ploshti.378086", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Асеновградчани бранят с протест зелените площи в града. Хората, събрали подписка срещу строежа на сградите, протестират на мястото, където скоро ще започне строителството на 7-етажна сграда. На място екип на Bulgaria ON AIR събра мнения на недоволните граждани.\n\r\n\"Тук нищо друго освен парк не е имало. Спомням си, че мястото се поливаше, тревата се косеше, а ние тук сме играли. Това място никога не е било частно\", настоя възрастна протестираща в ефира на \"България сутрин\".\n\r\nНедоволство изрази и друга протестираща, че мястото е общинска зелена площ, а от общината казали, че ще бъде застроено от частна фирма.\r\n                    \r\n                    \r\n\"Това е единствената зелена площ в квартала - искаме да я има за децата и възрастните. В общината са внесени 322 подписа, които започнаха да се събират от 12 май, учреди се инициативен комитет, чакаме председателя\", недоволна е гражданката.\n\r\nА една от протестиращите жени се обърна към властите с нестандартен апел - чрез стихотворение за децата.\n\r\nВ 17:00 ч. се организира и концерт-митинг, който ще бъде в подкрепа на децата на града.", "date": "2018.06.01", "title": "Срещу бетона: Асеновградчани бранят зелените си площи"}
{"url": "https://www.dnes.bg/obshtestvo/2018/06/01/na-1-iuni-za-decata-s-uvrejdaniia-protest-sys-skeleti.378128", "text": "\n\r\nНа протест със скелети в инвалидни колички излязоха родители на деца с увреждания. Този път те взеха повод от Деня на детето 1 юни, за да поставят исканията си за достойно съществуване на децата си.\r\nРодителите издигнаха палатков лагер пред парламента под надслов \"Системата ги убива“ и в знак на протест срещу действащата социална политика.\r\nЛагерът е разположен точно пред служебния вход на Народното събрание. Така всички депутати, които идват или си тръгват от работа, могат да видят децата с увреждания и техните родители, съобщи bTV.\r\nОсновното искане на родителите е нов закон за децата и лицата с увреждания в България.\r\r\n                    \r\n                    \"С неговите разпоредби той ще укаже правилния начин, по който тези хора да бъдат оценени – не на базата на ТЕЛК решението колко не могат, а на базата на оставащите им потребности – колко те могат да бъдат полезни на себе си и на обществото\", каза Росица Букова от Движение на българските майки.\r\nПротестиращите настояват и за спазване на Конвенцията за правата на хората с увреждания и за създаване на електронен регистър. \"Не се правят индивидуални оценки на децата и лицата с увреждания, а интегрираното образование е под всякаква критика\", каза още Букова.\r\nПротестът е безсрочен и ще продължи, докато бъдат приети исканията на хората.\r\nПри протестиращите дойде лидерът на БСП Корнелия Нинова, която каза също, че има нужда от промяна в системата. Нинова ще дари 600 лв. от своята заплата на възрастна жена, която отглежда сама двете си внучета, които са сирачета.\r\nВицепремиерът Томислав Дончев смята, че държавата наистина е длъжник на децата с увреждания, особено на тези, които навършват 18 години, защото помощите за тях спират, а реално потребностите им не намаляват и не изчезват.\r\nЗатова според него вече са започнали разговори в социалното министерство и се мисли за промяна в модела.", "date": "2018.06.01", "title": "На 1 юни: За децата с увреждания – протест със скелети!"}
{"url": "https://www.dnes.bg/technology/2018/06/01/dronove-zapochvat-da-dostaviat-hrana-v-shanhai.378136", "text": "Китайската компания за доставки на храна Ele.me, която е собственост на Alibaba, получи разрешение от властите да извършва доставки с дронове по 17 маршрута в Jinshan Industrial Park в Шанхай. Одобрените маршрути покриват около 58 кв. км площ в индустриалния парк, предава Bloomberg TV Bulgaria. Клиентите ще получават поръчките си за около 20 минути, като изборът ще е от около 100 различни ресторанта на територията на парка. Местното издание The South China Morning Post писа, че дроновете ще оперират само между 2 фиксирани локации за всеки маршрут, информира BBC. Служителите на стартовата точка ще събират поръчките и ще ги поставят на мястото за товар на дроновете. Служителите на точката за доставяне пък ще събират и доставят поръчките до потребителите. Ele.me твърди, че доставката с дронове ще бъде много по-евтина от традиционната. Компанията започна първите си подобни доставки през септември миналата година с модела E7, който може да пренесе до 6 кг храна с максимална скорост от 65 км/ч.", "date": "2018.06.01", "title": "Дронове започват да доставят храна в Шанхай"}
{"url": "https://www.dnes.bg/crime/2018/06/01/gdbop-zadyrja-myj-skloniaval-maloletni-kym-pornografiia-v-neta.378106", "text": "Служители на отдел \"Киберпрестъпност\" в ГДБОП задържаха 30-годишен мъж, склонявал малолетни за участие в порнографски представления в социалните мрежи, съобщиха от МВР. Акцията е проведена на 31 май в Кюстендил.\r\nСпоред събраните данни той целенасочено е използвал ресурсите на социалната мрежа Facebook за осъществяване на контакти с малолетни момичета за склоняването и изнудването им към участия в порнографски представления, както и за обмяната на материали с порнографско съдържание. За това престъпление е предвидено наказание от 6 години затвор.\r\nПод фалшива самоличност мъжът установил контакти и обменил приятелство с над 500 абоната в социалната мрежа, като преобладаващата част от тях са били деца на възраст от 12 до 15 години.\r\r\n                    \r\n                    В деня на акцията ГДБОП са извършили претърсване в дома на друг кюстендилец, срещу когото е образувано следствено дело за разпространение на видео материали, съдържащи сексуални сцени, за създаването на които са използвани момичета под 13- годишна възраст.\r\nОт ГДБОП уточняват, че според статистика на социалната мрежа Facebook към януари 2018 г. са налични над 4 000 000 профила на български граждани, като най-активно използвани са профилите на лица до 25-годишна възраст.", "date": "2018.06.01", "title": "ГДБОП задържа мъж, склонявал малолетни към порнография в нета"}
{"url": "https://www.dnes.bg/obshtestvo/2018/06/01/na-1-iuni-deca-i-karateki-praznuvaha-zaedno.378130", "text": "\n\r\nМалчугани отпразнуваха Деня на детето по нестандартен начин – чрез спорт. Ученици от столичното 119-о СУ \"Академик Михаил Арнаудов\" и спортисти от СК \"Армеец\" участваха в открита тренировка по карате киокушин в парк \"Гео Милев\".\n\r\nВ нея се включиха деца, които искаха да се запознаят отблизо с бойното изкуство.\n\r\nТреньори и опитни състезатели от Българската карате киокушин федерация паказаха на малчуганите различни техники за самоотбрана, атрактивни демонстрации и разказаха кои са основните стълбове в източното бойно изкуство.\n\r\nСпециален гост на откритата тренировка бъде Александра Маринова – световен шампион по карате киокушин.\r\r\n                    \r\n                    Откритата тренировка по карате киокушин се организира от ЗАД \"Армеец\", които традиционно подкрепят различни спортни и образователни инициативи за учениците. Тя се провежда за втори път и цели да насърчи децата да спортуват активно и с постоянство.\r\n ", "date": "2018.06.01", "title": "На 1 юни: Деца и каратеки празнуваха заедно"}
{"url": "https://www.dnes.bg/sport/2018/06/01/grisho-aut-ot-rolan-garos-tejka-zaguba-ot-verdasko.378144", "text": "Най-добрият български тенисист Григор Димитров отпадна безславно в третия кръг на Ролан Гарос, губейки от испанския ветеран Фернандо Вердаско с 6:7(4), 2:6, 4:6.\r\nДвамата си размениха по един пробив в началото на мача, но след това печелеха подаванията си. В 12-ия гейм Димитров пропиля четири сетбола, а в последвалия тайбрек поведе с 3:1. Вердаско обаче направи серия от 6:1 и спечели със 7:4.\n\r\nСлед това до края на мача испанецът доминираше. След 2:2 във втория сет той направи серия от седем поредни гейма и поведе с 3:0 в третата част. След това Димитров върна пробива, но още в следващия гейм загуби подаването си.\n\r\nПри 4:4 Вердаско спечели сервис гейма си и затвори мача с шестия си пробив. Димитров пласира 7 аса и общо 34 печеливши удара в двубоя, но допусна и цели 44 непредизвикани грешки, с 13 повече от съперника. \r\n                    \r\n                    \r\nБългаринът за втора поредна година изравни най-доброто си класиране на \"Ролан Гарос\" с достигането до третия кръг.\r\n", "date": "2018.06.01", "title": "Гришо аут от Ролан Гарос, тежка загуба от Вердаско"}
{"url": "https://www.dnes.bg/world/2018/06/01/15-ubiti-za-den-pri-antipravitelstvenite-protesti-v-nikaragua.378096", "text": "Петнадесет души са убити в сряда в Никарагуа по време на протестите срещу президента Даниел Ортега, съобщи днес полицията, предаде Ройтерс. Ранените са 218.\n\r\nОчевидци разказват, че проправителствени въоръжени групи са откривали огън срещу демонстрантите в сряда, когато в страната се честваше Денят на майката.\n\n\r\nДемонстрациите са били организирани в памет на децата, които са сред над 80-те загинали от началото на протестите в Никарагуа преди повече от месец. Повод за протестите стана подготвяна промяна в системата за социално осигуряване, пише БТА.\n\r\nКръвопролитията бяха заклеймени от Епископалната конференция на никарагуанската католическа църква като \"организирана и системна агресия\". Европейският парламент осъди \"бруталните репресии\" в Никарагуа и призова за изтегляне напред на президентските избори, предвидени за 2021 г. Камарата на частните предприемачи в Никарагуа също отправи отворено писмо до 72-годишния президент с настояване изборите да се състоят по-рано на дата, договорена между правителството и гражданските организации. \r\n                    \r\n                    \r\nВ отговор на писмото на бизнеса Ортега каза пред свои поддръжници, че Никарагуа не е частна собственост.\n\r\n ", "date": "2018.06.01", "title": "15 убити за ден при антиправителствените протести в Никарагуа"}
{"url": "https://www.dnes.bg/politika/2018/06/01/dps-s-pochit-kym-botev-svobodata-e-izkonno-pravo-na-choveka.378121", "text": "ДПС отдаде почит на революционера и поет, борил се с цената на живота си срещу турското иго, Христо Ботев.\n\r\n\"Днес с почит се прекланяме пред подвига на Христо Ботев и на всички герои, дали живота си за свободата на България. На 2 юни всички отдаваме почит в знак на признателност към делото, словото и заветите на Ботев. Някои, изминавайки славния път на Ботев и неговата чета, откриват себе си, любовта си към родината, други намират и преоткриват словото му, трети превръщат идеалите му в собствено верую, за цял живот\", каза в декларация от името на всички депутати от движението лидерът на ДПС Мустафа Карадайъ.\n\r\nТой припомни, че за Ботев свободата е изконно право на човека, която осмисля съществуването му.\r\n                    \r\n                    \r\n\"Свободата означава не просто постигането на национална независимост, а постигане на социална, лична и общочовешка свобода. Актуално звучат и днес идеите за разрешаването на дълбоките социални противоречия и конфликти на европейските общества\", отбеляза Карадайъ.\n\r\nСпоред него паметта за Ботев и всички, които са отдали живота си, за да можем днес да живеем в свободна и демократична страна, изисква отговори на въпросите свободни ли сме, в демократична държава ли живеем, как разбираме обединението и патриотизма.\n\r\nЛидерът на ДПС използва и този път повода, за да нападне Обединени патриоти.\n\r\n\"Патриотизъм не означава да мразиш и да оспорваш правото на всеки един, роден на тази земя, да обича земята си, родината си. Историята няма да прости на онези, които чрез популизъм, лъжепатриотизъм и национализъм поставят под риск правата и свободите, демокрацията и евроатлантическата ориентация на страната ни\", предупреди той.", "date": "2018.06.01", "title": "ДПС с почит към Ботев: Свободата е изконно право на човека!"}
{"url": "https://www.dnes.bg/sofia/2018/06/01/sofiiska-voda-v-dialog-s-jitelite-na-raion-iskyr.378133", "text": "\"Софийска вода\" АД, част от Веолия, започва инициатива, която цели столичани да споделят мнението си за предоставяните услуги. Първата среща бе с жителите на район \"Искър\" с подкрепата и домакинството на Общината.\r\n\"Цялата ВиК инфраструктура е на Столична община и на софиянци, и всеки гражданин на столицата може да дойде да се запознае с нея\", с тези думи Арно Валто, изпълнителен директор на \"Софийска вода\" АД, покани гражданите от район \"Искър\" да се запознаят с ВиК съоръженията по време на откритата среща, в която се включиха председателят на Постоянната комисия по опазване на околната среда, земеделие и гори на Столичен общински съвет - г-жа Лорита Радева, омбудсманът на Столична община  - Лилия Христова, кметът на район \"Искър\" - Ивайло Цеков, заедно  с жители на района. \r\r\n                    \r\n                    \"Чрез  поредица от различни открити срещи, искаме да сме близо до хората, да чуем гласа на нашите клиенти и жители на Столична община и спрямо техните препоръки - да продължим да подобряваме нашите услуги\", коментира Васил Тренев, заместник-изпълнителен директор на \"Софийска вода\" АД.\r\nЗа периода 2011 – 2017, \"Софийска вода\" АД е инвестирала в район \"Искър\", към който са \"Дружба\"1, \"Дружба\"2 и Бусманци, 2.4 млн. лева, с които са реализирани 4.7 км водопроводи и 0.5 км канали. В резултат на подобренията във ВиК мрежата, статистиката показва, че оплакванията на жителите на района драстично са намалели. Въпреки това, ръководството на дружеството изслуша внимателно гражданите на района и отговори на техните въпроси. Изпълнителният директор Арно Валто сподели, че компанията инвестира по 40 милиона лева годишно,  въпреки че цената на услугите в София е четвъртата най-ниска в България. \"Ще продължим да инвестираме във ВиК мрежата и да подобряваме услугите си, защото държим нашите клиенти да получават наистина безкомпромисно качество и да са доволни обслужването ни\", категоричен е изпълнителният директор на \"Софийска вода\" АД.\r\nЖивущи в района зададоха въпроси по конкретни проблеми, свързани с дейността на дружеството и услугите му, които получиха отговори.\n\r\n ", "date": "2018.06.01", "title": "\"Софийска вода\" в диалог с жителите на район \"Искър\""}
{"url": "https://www.dnes.bg/notifikacii/2018/06/01/v-tyrsene-na-svobodata-lyvove-tigri-i-iaguar-izbiagaha-ot-zoopark.378140", "text": "Два лъва, два тигъра и ягуар избягаха от зоопарк край германския град Люнебах, съобщи местната полиция. \r\nОт парка \"Eifel zoo\" край малкото градче успяла да се измъкне и мечка, но е била застреляна. \r\nМестните власти посъветваха жителите на града да останат в домовете си и да се обадят незабавно на полицията, ако видят някой от петимата бегълци. \r\nКлетките на животните били наводнени след скорошна буря, пише \"Welt\". В резултат убежищата им били повредени, което е позволило на животните да избягат. \r\nЗоопаркът \"Айфел\" е дом на около 60 екзотични и местни вида животни. Върху 30 акра живеят общо 400 индивида, сред които дори сибирски тигри и лъвове.\r\n ", "date": "2018.06.01", "title": "В търсене на свободата: Лъвове, тигри и ягуар избягаха от зоопарк"}
{"url": "https://www.dnes.bg/politika/2018/06/01/borisov-sys-samokritika-za-zdravnata-karta-ako-e-bilo-lesno.378126", "text": "Премиерът Бойко Борисов демонстрира самокритика по време на последното заседание на правителството. По повод утвърждаването от Министерски съвет на националната здравна карта той казва, че ако е лесно, предишни министри, в ключително и негови, са щели да го направят.\r\n\"Ако е било лесно – да са я направили преди нас много. Много  правителства са минали и са говорили по тази тема. А и за да съм  обективен, ако е било лесно – и предишните наши правителства, другите  министри, може и да са го направили и те. Така че продължавай напред и  колкото може повече обяснявайте защо това трябва да се случва\", казва  още Борисов.\n\n\r\r\n                    \r\n                    Продължавайте, обяснявайте, говорете, напътства министрите си Борисов.\r\n\"Ние ще те подкрепим. Оттук нататък продължавай да я налагаш, да обясняваш, да я свързваш с последващите промени, които трябва да се правят.\", обръща се той към здравния министър Кирил Ананиев, пише \"Труд\".\r\nАнаниев отвръща, че мярката е временна и ще важи само до приемането на пакет от документи, който той ще внесе.\r\n\"Да, и затова излез и го обяснявай, говорете\", казва Борисов. Той дава пример със своето посещение в Пловдив в началото на седмицата.\r\n\"В болницата много хубави са станали нещата, хората са доволни. Защото аз питам пациентите и сестрите и санитарите, те най са обективни. Но то и с невъоръжено око се вижда – асансьори на по 30 години едвам са вървели, като почнеш от там. Хареса ми\", хвали Борисов свършеното.\r\nСлед болницата се пренася на пътя Асеновград-Пловдив.\r\n\"На Нанков съм разпоредил да провери днес осветлението на трите кръгови. Няма да го познаете въобще този регион като минете, толкова е променен\", доволен е той. После заръчва да се осветят новите кръгови движения, за да не стане беля.\r\n\"По един локал, както се разбрахме, за да могат там предприятията и бензиностанциите да си работят. Много хубаво става. И продължението 5 км и 300 м, защото сега околовръстното на Пловдив е като полумесец. Тези 5 километра не му дават да се свърже, за да не влизат в града. Така че и това го направете. Но става добре. Пълно е с багери и трактори, работят хората. Така че, чакат го хората и до октомври трябва да го приключим. Макар че, като гледам и по-рано ще свършат.\", казва още премиерът.\r\n ", "date": "2018.06.01", "title": "Борисов със самокритика за здравната карта: Ако е било лесно..."}
{"url": "https://www.dnes.bg/mish-mash/2018/06/01/kakvo-ne-triabva-da-kupuvate-vtora-upotreba.378057", "text": "Купуването на дрехи и вещи втора ръка може да е наистина добра инвестиция. По-евтино е, а и могат да се открият истински съкровища, които са се оказали ненужни за друг човек.\r\nИма някои неща обаче, които не трябва да купувате на старо, защото крият риск за здравето ви, независимо, че вероятно са обезпаразитени. Кои са те?\r\n\r\nАко има нещо, което със сигурност не трябва да купувате втора ръка, това е бельото във всичките му форми. Долно бельо, сутиени, чорапи – всички тези облекла за интимни зони могат да бъдат закупени преспокойно нови и то евтино. Не рискувайте здравето си.\r\n\r\nАко купувате екипировка за ски или сноуборд, например якета, грейки и специални обувки е добра инвестиция, защото тези пособия са твърде скъпи. Но ако става въпрос за ластичен клин или спортен сутиен, купете ги нови. Дори след изпиране и обезпаразитяване тези дрехи продължават да съдържат бактерии и кожни клетки, тъй като са били в пряк досег с изпотеното тяло на трениращия.\r\r\n                    \r\n                    ", "date": "2018.06.01", "title": "Какво не трябва да купувате втора употреба? "}
{"url": "https://www.dnes.bg/cars/2018/06/01/kupuvate-kola-i-ne-ia-preregistrirate-200-lv-globa.378079", "text": "200 лева глоба ще плаща всеки, които си продаде колата, а след това новия собственик не я пререгистрира на собственото си име. Промените вече са в сила и са направени основно заради проблемите, които множество български граждани имаха в Гърция. \n\r\nПо гръцкото законодателство наказателна отговорност за извършване на престъпление носи и водачът на МПС, и собственикът.\n\r\nМного българи продаваха автомобилите и ремаркетата си, без да приберат обратно за себе си голямия талон и да го върнат в българската \"Пътна полиция\". След това с возилата били извършвани престъпления – трафик на наркотици и бежанци, а като отговорни бяха търсени нашите сънародници. Според последните данни десетки нашенци са застрашени от сериозни присъди в южната ни съседка, както и от глоби в размер на стотици хиляди евро.\r\n                    \r\n                    \r\nЗаради проблема беше сформирана работна група, която трябваше да прецени дали са нужни и промени в българското законодателство, които да гарантират бързото прехвърляне на регистрацията на автомобила, но същевременно и да не създават ненужен административен натиск върху гражданите. Така се стигнало до решените за 200 лева глоба.\n\r\nРегистрацията на автомобили и преминаването на технически преглед да се извършва от Министерство на транспорта, а вътрешното ведомство да контролира за нарушения и корупция. За това настояват от МВР, съобщи вътрешният министър Валентин Радев на редовния месечен брифинг на ведомството. \n\r\nПредложението е било обсъдено следобед на заседание на Комисията по безопасност на движението. Как точно ще става регистрацията и с какви коли, това тепърва ще се обсъжда. Ще се обмисля и как общините да участват в това. Последното беше предложение на неправителствения сектор.", "date": "2018.06.01", "title": "Купувате кола и не я пререгистрирате? 200 лв. глоба!"}
{"url": "https://www.dnes.bg/sport/2018/06/01/sled-titlata-i-solena-globa-za-levski-lukoil-a-sega-nakyde.378098", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        За по-малко от седмица новият баскетболен шампион ''Левски-Лукойл'' успя да си навлече глоба от 12 хил. лева заради скандални расистки прояви на феновете. Столичният отбор успя и да обърне резултата срещу \"Балкан\" (Ботевград) и да затвори финалната серия с 3:1 победи.\n\r\n\"Всяка титла има своя спомен, тази беше най-емоционалната. Заложихме на българското и сега не съжалявам. Беше най-правилно от човешка гледна точка\", посочи треньорът на баскетболния ''Левски-Лукойл'' Константин Папазов.\n\r\nВ студиото на \"България сутрин\" той определи наказанието от 12 хил. лева като \"неприятната страна на финалната серия\".\r\n                    \r\n                    \r\n\"Последната глоба е много тежка. Такава глоба никога не е имало в българския баскетбол. Ще обжалваме със сигурност. Трябва да бъде потърсена и нашата гледна точка\", коментира Папазов.\n\r\nЗапитан на каква фаза е идеята за обединение с автентичния \"Левски\", който съществува с юношески отбор, Тити Папазов отговори:\n\r\n\"През 2015 г. няма фалит, което е най-важното. Клубът беше спасен от феновете да завърши годината. Глушков разговаря с мен и бяхме принудени - регистрирахме клуб и съдбата беше благосклонна.\"\n\r\nТити Папазов отбеляза, че не вижда причина автентичният \"Левски\" да откаже обединение с ''Левски-Лукойл'' и финансова подкрепа.\n\r\nОт думите му пред  стана ясно, че гръбнакът на отбора ще бъде запазен, а вече се работи по селекцията. Ще се търси подсилване на всички постове. \n\r\n\"Амбициите ни ще бъдат за още по-качествени чужденци\", отбеляза Папазов.", "date": "2018.06.01", "title": "След титлата и солена глоба за ''Левски-Лукойл''. А сега накъде?"}
