{"url": "https://www.dnes.bg/sofia/2019/01/29/22-senzora-shte-izmervat-kachestvoto-na-vyzduha-v-sofiia.400636", "text": "22 сензора за измерване качеството на въздуха ще бъдат разположени на различни геоидентифицирани локации в Столичната община до края на годината.\r\nТе ще бъдат част от Отворена платформа за мониторинг, която ще позволява визуализиране и анализ на данни и от други мрежи за мониторинг, включително и от сега съществуващите мониторингови станции за отчитане качеството на въздуха на ИАОС, съобщиха от общината.\r\nСензорите за отчитане качеството на въздуха ще бъдат поставени до метростанциите \"Люлин\" и  \"Джеймс Баучер\", до Обръщалото на трамвай № 10 при \"Западен парк\", на бул. \"Президент Линкълн\", до читалище \"Искра\" в \"Орландовци\", на Централна автогара, до поликлиника \"Враждебна\", до Центъра за заразни болести, до Военно-медицинска академия, на ул. \"Мими Балканска\", до НИМХ – БАН, до Зимния дворец, до стадион \"Раковски\", до 29-то ДКЦ в \"Борово\", до АИС \"Хиподрума\" и до читалище \"Св. Св. Кирил и Методи\" в \"Драгалевци\", както и в непосредствена близост до районните администрации на райони \"Надежда\", \"Красна поляна\", \"Подуяне\", \"Овча купел\", \"Искър\" и \"Студентски\".\r\n                    \n                    \n                \"Използвахме научнообоснован път за намиране на точните локации, на които да бъдат поставени сензорите. В рамките на 2019 г. предстои да поставим и самите сензори и да започнем да генерираме данни от тях\", обяви зам.-кметът по околна среда в Столична община – Йоана Христова, по време на представянето на точните локации пред членовете на Постоянната комисия по околна среда към СОС днес.\r\nЗа идентифициране на точните места е използван геопространствен мултикритериен анализ, който се обосновава на пространствено съчетание на редица фактори, между които цифров модел на релефа на града, температурните инверсии, локалните климатични зони, транспортната инфраструктура, застрояването, демографските данни.\r\nМоделът отчита особеностите на Софийската котловина, както и Западно-източните преносни ветрове, характерни за София.", "date": "2019.01.29", "title": "22 сензора ще измерват качеството на въздуха в София"}
{"url": "https://www.dnes.bg/temida/2019/01/29/petima-ostavat-v-aresta-za-finansirane-na-terorizym.400638", "text": "Петимата обвинени за участие в международна престъпна група, свързана с финансиране на тероризъм извън България, остават в ареста. Решението е на Апелативния специализиран наказателен съд и е окончателно.\n\r\nУчастниците в групата бяха задържани на 18 януари 2019 г. при операция на ДАНС, ГДБОП и Специализираната прокуратура на територията на София, Плевен, Благоевград, Разград, Хасково, Пловдив и Ловеч.\r\nУстановено е, че основният организатор на престъпната дейност е сирийски гражданин, пребиваващ в България. Чрез нерегламентирани \"хавала\"- преводи, той влязъл в контакт с лица, извършващи логистично подпомагане на международни терористични организации, както и с такива, за които има информация, че са свързани с финансиране на тероризъм и други видове престъпна дейност.\r\n                    \n                    \n                С разрешение на Специализирания наказателен съд са били  извършени претърсвания и изземвания в 50 адреса на жилища и офиси и в  26 автомобила, както и обиски на 50 души.\r\nСъдът е приел изцяло аргументите на Апелативната специализирана  прокуратура за това, че е налице обосновано предположение лицата да са  извършили престъпленията, за които са обвинени и че има опасност да  извършат друго престъпление. За двама от тях съдът е решил, че могат и  да се укрият.", "date": "2019.01.29", "title": "Петима остават в ареста за финансиране на тероризъм"}
{"url": "https://www.dnes.bg/zvezdi/2019/01/29/infrachervena-sauna-novata-maniia-na-irina-sheik.400619", "text": "Супермоделът Ирина Шейк даде интервю за американското модно списание W Magazine, в което разказа как бързо хората могат да загубят калории. Цялото интервю е публикувано на официалния сайт на списанието. \r\nВ него Шейк споделя как самата тя е успяла да се раздели с част от теглото си и то бързо, за да се снима без дрехи.\r\n \r\n„Отидох на инфрачервена сауна. Това е новата ми зависимост. Затопля ви отвътре и премахва токсините от тялото ви. Правя такива процедури веднъж или два пъти в седмицата и това замества спорта, защото при всяко посещение може да изгорите 600 калории“, обясни моделът. Ирина Шейк сподели, че така кожата и тялото ѝ се чувстват много добре и посъветва всички: „Трябва да опитате“.\r\n \r\nШейк също говори за своите комплекси в тийнейджърска възраст, които са били свързани с килограмите.\r\n \r\n„Когато бях на 15, бях много слаба и децата ми се присмиваха. Носех високи токчета и те казваха: „Палките идват“, спомня си звездата. „Но ми се струва, че всеки преминава през този етап и научава нещо. Ако паднете, тогава ставате и продължавате да ходите. Същото се случва и с децата. Така те се научават да ходят. Те падат и падат, но все пак продължават с опитите си. Такъв е животът.“\r\n \r\nПрез декември 2017 г. Шейк се появи в новогодишната реклама на видео календара за списание Love. Според сюжета на изданието, моделът скача на дървен кон за деца, облечен в каубойска екипировка. Тя завърта ласото край мъж в кактусов костюм с помощта на каубой.\r\n \r\n\r\n ", "date": "2019.01.29", "title": "Инфрачервена сауна – новата мания на Ирина Шейк"}
{"url": "https://www.dnes.bg/balkani/2019/01/29/sled-smianata-na-imeto-pytiat-koito-sega-predstoi-na-makedoniia.400604", "text": "Република Македония променя името си на Република Северна Македония в замяна на оттегляне на възраженията на Гърция за присъединяването на северната й съседка към НАТО, решавайки по този начин близо 30-годишен спор. Но какво на практика трябва да направи една държава, когато променя името си?\n\r\nГръцкият парламент ратифицира споразумението в петък като една от последните необходими стъпки за приключване на разногласията между двата съседа. Остават някои процедурни стъпки, включително това Гърция да подпише протокола за присъединяване на северната й съседка към НАТО, преди смяната на името да влезе в сила.\n\r\nПромяна на името на една държава ни най-малко не е прецедент - много страни са го правили досега, като цяло в резултат на политически промени или в края на колониални периоди: например Бирма стана Мианма, Родезия - Зимбабве, Заир - Демократична република Конго, а неотдавна Свазиленд стана Есватини.\n                    \n                    \n                \r\nМного неща в Република Македония ще трябва да се променят - от паспортите до правителствените бланки и учебниците. Но някои други като имената на интернет домейните ще останат същите. Асошиейтед прес представя пътя, който предстои пред страната.\n\r\n\n\r\nСтраната прие името Република Македония, след като обяви независимост от бивша Югославия през 1991 г. То е признато от над 130 държави, но не и от ООН, НАТО или Европейския съюз заради възраженията на Гърция. Гърция твърди, че терминът \"Македония\" си присвоява нейно антично наследство и крие териториални претенции към нейната северна провинция със същото име - родно място на царя воин Александър Македонски.\n\n\n\n\r\nТака че официалното име на страната е Бивша югославска република Македония или БЮРМ (FYROM).\n\r\nСлед като завърши смяната на името, то ще се промени на Република Северна Македония или Северна Македония на кратко.\n\r\nКогато споразумението влезе в сила, страната ще информира останалата част на света, включително ООН, че вече се нарича Северна Македония и ще подаде молба за членство в НАТО и ЕС.\n\r\nПостъпката пред ООН може да се окаже сложна. Членката на Съвета за сигурност на ООН Русия критикува процеса на смяна на името като грубо нарушение на македонския закон под натиска на Запада, за да може страната да се присъедини към НАТО. Руски официални представители досега не са посочвали дали Москва ще признае новото име.\n\r\nПравителството в Скопие ще разполага с петгодишен гратисен период, за да въведе практически промени, като смяна на официалните бланки, на паспортите и регистрационните табели на автомобилите. Споразумението предвижда два преходни периода - един технически и един политически.\n\r\nПетгодишният технически период е за официалните документи и материали за международна употреба, докато петгодишният политически период е за документите и материалите за вътрешна употреба. Последният може на практика да отнеме повече години.\n\r\nПаспортите трябва да бъдат променени, като новите версии се очакват до края на тази година или в началото на 2020 г. Регистрационните табели на автомобилите, които сега носят международния код МК, ще трябва да се променят на NM или NMK в рамките на пет години.\n\r\nНо страната ще запази сегашните кодове МК и MKD, определени от Международната организация по стандартизация (ISO), за всички други цели, като интернет домейни или спортни събития.\r\nИздигането на паметници изигра голяма роля в спора с Гърция. Бившият македонски премиер Никола Груевски поръча безброй статуи и монументи, включително на древни гърци, за да разкраси столицата Скопие и други градове. Главният площад на Скопие е доминиран от висока статуя на воин на кон, като почти никой няма съмнения, че това е Александър Македонски. Наблизо се намира и статуята на неговия баща Филип.\n\r\nСлед като смяната на името стане факт, Република Македония ще има шест месеца \"да направи преглед на статута на паметниците, публичните сгради и инфраструктурата на своя територия за това до каква степен те се отнасят по какъвто и да е начин към античната елинистична история и цивилизация...и да предприемат необходимите корекции\".\n\r\nДо шест месеца страната трябва да спре да използва Звездата на Вергина - символ с 16 лъча в античното гръцко изкуство, свързван с династията на Александър, който в миналото бе използван от Република Македония, която го постави на първия си национален флаг, след като обяви независимост.\n\r\nТук въпросът става малко по-неясен. За употребата на търговски имена, търговски и фабрични марки, споразумението казва, че Гърция и Република Македония са се договорили да насърчават своите бизнес общности да \"създадат искрен и структуриран диалог, с доверие...(да) търсят и постигнат взаимноприемливи решения\".\n\r\nЩе бъде сформирана международна експертна комисия, в която ще влязат и представители на двете страни, за да приложат това.\n\r\nДвете страни си дадоха срок от една година след подписването на споразумението през юни 2018 г., за да се уверят, че учебниците и други материали като карти, атласи и учебни ръководства не съдържат иредентистки или ревизионистки препратки. Комисия от експерти по история, археология и въпроси на образованието, надзиравани от външните министерства в двете страни, трябва да прегледат материалите.\n\r\n(БТА)", "date": "2019.01.29", "title": "След смяната на името: Пътят, който сега предстои на Македония"}
{"url": "https://www.dnes.bg/obshtestvo/2019/01/29/ninova-dari-22-hil-lv-za-mladite-matematici-u-nas.400647", "text": "Лидерът на БСП Корнелия Нинова предаде събраните по случай нейния юбилей 22 096 лв. на Съюза на математиците в България.\r\nТя се е срещнала с ръководството на Института по математика и информатика към БАН и ги е поздравила за усилията, които полагат за развитието на науката в България.\r\n\"Вие правите от нашите деца таланти, които прославят България по света и носят безброй медали. Те са бъдещето на България. Искам да им помогна, да инвестирам в младите хора, които искат да се развиват\", е заявила Корнелия Нинова и е пожелала успех на младите таланти на България, съобщиха от пресцентъра на партията.\r\nОт името на СМБ чл.кор. Николай Николов е благодарил за дарението и е уверил, че и в бъдеще ще подготвят младите математици и информатици, които са едни от най-успешните в света.\r\nПо случай своята 50-годишнина лидерът на БСП Корнелия Нинова обяви, че не желае подаръци и цветя, а събира средства за Националния отбор по математика и Националния отбор по информатика.", "date": "2019.01.29", "title": "Нинова дари 22 хил. лв. за младите математици у нас"}
{"url": "https://www.dnes.bg/notifikacii/2019/01/29/kakvi-poslaniia-otpravi-merkel-kym-us-poslanika.400592", "text": "Фактът, че САЩ са били мечта за Ангела Меркел още по време на Стената, е известен. Планът ѝ е бил при достигане на пенсионна възраст да премине от Германската демократична република във Федерална република Германия, да кандидатства за западногермански паспорт и след това да отлети направо за Съединените щати.\r\nСтраната на мечтите на Меркел се промени през последните години, но връзката остава.\r\n„Развълнувана съм“, призна канцлерът в понеделник, след като получи престижната награда \"Фулбрайт\" за международното разбирателство в конгресния център в центъра на Берлин. Казва го трезво, както обикновено говори, но вълнението ѝ се усеща, предава N-TV.\r\n                \n                Не на последно място, защото наградата \"Фулбрайт\" се връчва за първи път извън САЩ. И тъй като обосновката е наистина впечатляваща. Fulbright Association е „убедена, че канцлерът Меркел изпълнява своята лидерска роля по време на глобални кризи и предизвикателства по изключителен начин\".\r\n Това почти звучи като определение за лидера на свободния свят - титла, която американските медии ѝ бяха дали и която тя никога не е харесвала. Меркел пояснява, че е особено трогната, защото първият носител на наградата през 1993 г. е бил Нелсън Мандела. Други победители, показани в понеделник вечер в късометражен филм, са Джими Картър, Вацлав Хавел, Кофи Анан и организацията „Лекари без граници“.\r\n„Фулбрайт“ е известна в Европа преди всичко със стипендиите, които организацията дава. Инициаторът на програмата, сенатор Дж. Уилям Фулбрайт, е искал да насърчи международния обмен на студенти и учени след Втората световна война, да създаде нови връзки между държавите и да изгради взаимно разбирателство. За един студент от Грайфсвалд, който разказва за своите преживявания като стипендиант на „Фулбрайт“ в рамките на церемонията по награждаването, това изглежда е сработило добре. „Американската душа е сложна\", казва младият мъж, като се позовава на различията между САЩ и Германия, „но американското сърце е добро\".\r\nМеркел сигурно нямаше да формулира нещата така, но вътрешно вероятно е съгласна. Както винаги, тя призовава „за укрепване на многостранния, обвързан с ценности и обвързан с правилата световен ред\" и звучи така, сякаш се обръща към президента на САЩ Доналд Тръмп, който не мисли толкова много за многостранността, и към неговия посланик Ричард Гренъл, който седи на първия ред в залата и пред аудитория, която дарява с постоянни овации Меркел. Гренъл бе принуден да чуе и похвалите на водещата на CNN Кристиян Аманпур. Да я наречеш „фен на канцлера“ би било подценяване. Тя се чувства „толкова поласкана\" да говори с жена, „на която се възхищавам толкова много, в страна, на която толкова много се възхищавам\", казва Аманпур.\r\nАманпур хвали ориентирането на Меркел към фактите „в свят, в който са нападнати истината и фактите\". Тя припомня, че Меркел поздрави Тръмп с резерви за изборната му победа. Журналистът прочете подробно какво каза Меркел на следващата сутрин след избирането му: „Германия и Америка са свързани с ценности: демокрация, свобода, зачитане на закона и човешкото достойнство, независимо от произхода, цвета на кожата, религията, пола, сексуалната ориентация. Въз основа на тези ценности предлагам тясно сътрудничество на бъдещия президент на Съединените американски щати Доналд Тръмп“.\r\nСлед това Аманпур говори за „безпрецедентните заплахи\", които предизвикват Запада отвътре, и благодари на Меркел за политиката ѝ по отношение на бежанците. „Хората не напускат домовете си само защото искат да бъдат близо до Mercedes или пералня на Siemens или любимия си немски отбор“. По-ясно едва ли може да се назоват нещата.\r\nА какво прави канцлерът? Дали не пуска допълнителни стрели срещу Тръмп или неговия посланик? В известна степен.\r\nМеркел благодари на Аманпур, „че днес си тук и даде оценка на политическата ми дейност\". Като намек към посланика тя говори за стойността на компромиса. Всеки, който смята, че политиката може да се справи без компромиси, нека да си спомни как се „уреждат уикендите в средностатистическо семейство в развод\". „Без компромис няма единство\", каза канцлерът.\r\n", "date": "2019.01.29", "title": "Какви послания отправи Меркел към US посланика? "}
{"url": "https://www.dnes.bg/eu/2019/01/29/plastmasovi-obuvki-za-konete-vyv-viena.400612", "text": "Те са част от виенския чар - файтоните или както се наричат тук фиакрите, в които се разхождат туристите на австрийската столица и кочияшите им разказват интересни истории от времето на империята, запознават ги с архитектурните забележителности на красивия град.\n\n\n\r\nНо тази виенска атракция и любим фотомотив предизвиква допълнителни разходи на градската управа, тъй като железните подкови износват бързо асфалтовата настилка, а и гражданите, живеещи в центъра, се оплакват от тракането на конските копита, предаде БТА.\n\r\nЗатова виенската община е възложила изследване на целесъобразността да бъдат използвани пластмасови подкови, съществуващи на пазара, които да станат задължителни за конете, движещи се по виенските улици. Резултатите от изследването, представени тези дни, сочат, че и четирите изпитвани модела подкови са подходящи за целта.\n                    \n                    \n                \r\nРъководителката на изследването Терезия Лика от Ветеринарномедицинския университет във Виена заяви в радиопредаване, че трудностите са свързани преди всичко с препоръката на модел, който да стане задължителен за всички породи коне, теглещи файтоните. Освен това специалистката обръща внимание на факта, че всеки кон има собствена походка и поведение, така че въпросът се усложнява още повече. Предимства и недостатъци за конете имат както железните, така и пластмасовите подкови, подчертава Лука.\n\r\nСпоред специалистката един от изпробваните модели е икономически изгоден. Цената му е само два пъти по-висока от цената на желязната подкова. Ценовият диапазон на пластмасовите подкови е широк - някои модели са десеткратно по-скъпи от използваните в момента железни подкови. Общината все още не е решила кой модел ще бъде предпочетен и е възложила по-нататъшни изследвания на два нови модела.\n\r\nПо данни на кмета на централния виенски район годишно кметството изразходва 300 000 евро за поправки по пътя, предизвикани от конските копита. Затова градската управа проучва възможността за намаляване на тези разходи.", "date": "2019.01.29", "title": "Пластмасови \"обувки\" за конете във Виена"}
{"url": "https://www.dnes.bg/notifikacii/2019/01/29/sled-razvoda-s-es-ot-i-do-london-bez-viza-do-90-dni.400649", "text": "Последиците от Брекзит - както за Обединеното кралство, така и за Европейския съюз - ще бъдат значителни. Парламентарната комисия по граждански свободи, правосъдие и вътрешни работи обаче одобри нови правила за предоставянето на граждани на Обединеното кралство на безвизови пътувания до ЕС, което ще улесни движението от и до Обединеното кралство, съобщи пресслужбата на Европейската народна партия.\r\nБлагодарение на тези нови правила гражданите на Обединеното кралство няма да имат нужда от виза, когато пътуват до Шенгенското пространство за краткосрочно пребиваване до 90 дни във всеки 180-дневен период. При сключване на споразумение преди 29 март, тези правила ще започнат да се прилагат в края на преходния период.\r\n                \n                Ако Обединеното кралство обаче напусне ЕС без споразумение, тези правила ще влязат в действие от 30 март. \r\nВъпросните правила ще се прилагат и за гражданите на ЕС от 27-те държави членки, които пътуват до Обединеното кралство за краткосрочни престои за туристически и бизнес цели.\r\nЕвродепутатът Пал Чаки, говорител на Групата на ЕНП за доклада, каза: \"Знаем, че последиците от Брекзит няма да бъдат от най-лесните както за гражданите на Обединеното кралство, така и за гражданите на ЕС, които имат отношения с Великобритания. Ето защо приехме тези нови правила.\r\nТе ще улеснят живота на тези, които пътуват до Обединеното кралство, както и на гражданите на Обединеното кралство, които пътуват до държавите членки на ЕС. Европейският съюз се подготвя за всяка възможност - Обединеното кралство напуска ЕС със или без споразумение - и прави така, че това да има възможно най-малко въздействие върху гражданите на ЕС и Великобритания.\" (БТА)", "date": "2019.01.29", "title": "След \"развода\" с ЕС: От и до Лондон - без виза до 90 дни"}
{"url": "https://www.dnes.bg/stranata/2019/01/29/gledka-rabotnici-betoniraha-dyrvo-vyv-varna.400639", "text": "\n\r\nБетониране на дървета на варненската улица \"Баба Тонка\" разбуни възмущението на варненци в социалните мрежи, съобщи Булфото.\r\nРаботниците са изляли по погрешка бетона направо върху корена на дърво. След публикация по повод бетонираните дървета от Община Варна разпространиха информацията, че част от настилката вече е премахната и проблемът е отстранен.\r\nРемонтът на улицата възлиза на стойност над 650 000 лв, без ДДС. Дейностите трябва да приключат в края на тази година.", "date": "2019.01.29", "title": "Гледка: Работници бетонираха дърво във Варна!?"}
{"url": "https://www.dnes.bg/zvezdi/2019/01/29/ima-li-novo-gadje-dara-ima-mustakat-mladej.400625", "text": "Има ли ново гадже Дарина Йотова? Това се питат нейните фенове след като тя качи няколко снимки с мистериозно момче. \r\nФотосите са направени в Париж, където певицата има служебен ангажимент като рекламно лице. \r\nДара и нейният приятел са се снимали пред една от забележителностите на Париж. На един от кадрите тя го целува по бузата, а той се усмихва.\r\n \r\nПо-късно Дара качи още една снимка с момче, което се е облегнало на рамото ѝ и прилича много на това от Франция. Нейните почитатели смятат, че то е новото ѝ гадже.\r\n \r\nПо-рано младата изпълнителка излизаше с Константин Трендафилов, известен като Папи Ханс. Двамата обаче скъсаха миналата година. \r\n \r\n\r\n ", "date": "2019.01.29", "title": "Има ли ново гадже Дара? Има – мустакат младеж!"}
{"url": "https://www.dnes.bg/stranata/2019/01/29/helpbook-signal-reket-za-voda-po-vreme-na-koncert-v-universiada.400588", "text": "\n\r\nВ платформата на  постъпи интересен сигнал, чието развитие ще разберем след отговора от страна на БАБХ.\r\n\"На 26 януари тази година в зала \"Универсиада\" в София се е провело музикално събитие. За съжаление , от чешмите е текла само топла вода. По този начин посетителите са били принудени да си купуват вода – малката бутилка е била на цената от 3 лв. Същото положение беше миналото лято на открития басейн на Дианабад. Това ми прилича на рекет! Моля за отговор редно ли е това, и ако не - какви са санкциите в такива случаи?“\r\n                    \n                    \n                Получихме сигнал, адресиран до община Хасково, в който е видно от изпратените снимки, че е извършен  на носещите конструкции на мост до село Бориславци.\r\n\"Надлежно Ви уведомявам, за състоянието на новоизградено съоръжение на път III-8081 до село Бориславци, област Хасково част от Републиканската пътна мрежа на България. Съоръжението бе отнесено от потоп през февруари 2012 г., строежът на новото съоръжение започна в края на 2013 г. от фирма \"Трейс“ АД. Цялата конструкция на съоръжението е реконструирана. Наблюдават се множество дефекти по долното строене, отнесени габиони при двата устоя, нарушено и липсващо бетоново покритие на устоите. Постоянният приток на вода и липсващите габиони, водят до подкопаването и изравянето пилотите. Моля, Ви да предприемете необходимите действия за гарантиране безопасността на движението и сигурността на хората.“\r\nВ друг сигнал, касаещ , потребител се оплаква от ежедневното изключително бавно придвижване с автобус, което създава затруднения на пътниците и шофьорите.\r\n\"Пътният участък от републиканската пътна мрежа в община Батак, разположен между язовир Беглика и местност Караджа дере с дължина 15 км, от 27.01.2019 г. се изминава с автобус за един час. Причина: върху снега на пътното платно е хвърлена луга ръчно. Резултат: множество заледени дупки върху пътя, позволяващи предвижване с 5-10 км/час. Автобусната техника се амортизира много по-бързо от очакваното, автобусните разписания се изпълняват със закъснения, пътниците се изнервят от бавно предвижване и чакане на студа.\"\n\r\nТова са само малка част от получените сигнали през седмицата.\n\r\nАко видите нередност, проблем, с който се сблъсквате всеки ден и искате да подадете сигнал - направете го онлайн в Платформата на Investor Media Group ще ви даде възможност не само да придадете гласност на проблема, но и да изпратите сигнал до отговорните институции.", "date": "2019.01.29", "title": "Helpbook сигнал: Рекет за вода по време на концерт в \"Универсиада\""}
{"url": "https://www.dnes.bg/stranata/2019/01/29/gripna-epidemiia-povali-i-oblast-tyrgovishte.400609", "text": "Грипна епидемия е обявена в област Търговище. Решението е взето на днешното заседание на Регионалното бюро за борба с грип и остри респираторни заболявания, съобщиха от РЗИ - Търговище.\n\r\nВъвеждат се съответните противоепидемични мерки в извънболничната и болнична помощ.\r\nПо данни на РУО отсъстващите ученици по медицински показания средно за областта са 24.5%.\r\nРЗИ - Търговище издава предписание до началника на РУО да се преустановят учебните занятия в областта от 30 януари до 4 февруари (включително).\r\nСледващото заседание на Регионалното бюро за борба с грип и остри респираторни заболявания ще се проведе на 5 февруари.\r\nПо този начин областите с обявена грипна епидемия вече са 24.", "date": "2019.01.29", "title": "Грипна епидемия повали и област Търговище"}
{"url": "https://www.dnes.bg/cars/2019/01/29/ustanoviha-volanyt-po-mrysen-ot-sedalka-v-toaletna.400635", "text": "Всички знаят, че салонът на автомобила е място, на което се концентрира много мръсотия и бактерии. Ново проучване на учени обаче доказа, че това е едно от най-мръсните места на планетата!\n\r\nАмериканският сайт CarRentals.com, посветен на бизнеса с коли под наем, проведе интересно проучване сред потребителите. Хиляда шофьори разказаха колко често мият салона на автомобилите си. Резултатите са шокиращи - 32% от анкетираните признаха, че го правят изключително рядко - не повече от веднъж годишно!\n\r\nПо данни на Националния център за биотехнологична информация на САЩ, интериорът на колата е едно от местата с най-висока концентрация на патогенни бактерии на планетата. По отношение на броя им, той дори изпреварва обществените тоалетни и се приближава до канализацията.\r\n                    \n                    \n                Най-мръсното място в салона е воланът. Според лабораторния анализ се оказа, че той е четири пъти по-мръсен от седалка в обществена тоалетна.\r\nЗа сравнение бактериолозите взеха проби от автомобилен волан, екрана на смартфон, бутони на асансьор във висока сграда и седалка в обществена тоалетна. Измерени бяха броят на патогенните бактерии на квадратен сантиметър. Оказа се, че на волана има 629, само 100 са на екрана на мобилния телефон, 313 на бутона на асансьора и 172 на седалката на обществената тоалетна.\n\r\n", "date": "2019.01.29", "title": "Установиха: Воланът по-мръсен от седалка в тоалетна"}
{"url": "https://www.dnes.bg/eu/2019/01/29/sled-brexit-bez-sdelka-shte-ima-li-prazni-magazini-v-london.400631", "text": "Точно 2 месеца преди излизането на Великобритания от Европейския съюз - накъде ще поеме сделката за Brexit? Днес британският парламент ще гласува поправки в сключеното споразумение между Лондон и Брюксел. Ключовите предложения са няколко. \n\r\nСред тях - отлагане на излизането на Великобритания и изключване на варианта Brexit без сделка. Сценарий, който все повече притеснява британците.\n\r\nПразни рафтове на магазините, дефицит на пресни храни, невиждани опашки по границите и блокади на пристанищата. За това предупреждава британският синдикат на търговците на дребно при сценарий Brexit без сделка. \n\r\nСпоред сектора връщането на митата след излизането на Кралството от Съюза ще доведе до скок на цените на редица продукти. Някои обаче не вярват на тези оценки. Сред тях е Тим Мартин – основател на голяма верига бирарии на Острова. \n                    \n                    \n                \r\nОсвен френския коняк, Мартин вече е заменил френското шампанско и германския алкохол с напитки, идващи от други краища на света. Той е от малцината, които не просто подкрепят излизането на Великобритания от Съзюза. 63-годишният бизнесмен е обиколил 100 от своите барове, за да агитира за Brexit без сделка. Отстъпките в менюто явно подпомагат аргументацията му, съобщава \n\r\nХиляди на Острова обаче са на друго мнение. Според някои хората, които казват, че Brexit без сделка ще е добър за бизнеса, са глупави и напълно заблудени. \n\r\nВ тази несигурност все повече британци се запасяват с храни, лекарства и други вносни стоки.", "date": "2019.01.29", "title": "След Brexit без сделка: Ще има ли празни магазини в Лондон?"}
{"url": "https://www.dnes.bg/stranata/2019/01/29/pensionerkite-onepravdani-sys-130-leva-po-malko-ot-myjete.400566", "text": "Жените взимат по-ниски пенсии от мъжете средно със 130 лв. Така средната пенсия за мъжете е 410 лв, а за жените сумата е едва  279,11 лв., показва справка в Националния осигурителен институт.\r\nТака разликата между силния и нежния пол вече е 130 лв., като от септември 2018 г. до януари тази година тя се е задълбочила с 29 лв, пише \"Монитор\".\n\n\r\nНай-ниско заплащане има за пенсионерките в Кърджали – средно по 230 лв. на месец, а най-много в София – по 345 лв. Причината за разликата в парите за старини между мъжете и жените се дължи на по-високите заплати, които взима силният пол, както и по-късната възраст, на която се пенсионират.\r\n                    \n                    \n                През настоящата година дамите ще могат да излязат в заслужена почивка на 61 г. и 4 месеца, докато мъжете ще трябва да изчакат до 64 г. и 2 м.\r\nПочти три четвърти от нежния пол се трудят в сектора на услугите като продавачи или в държавната администрация, където възнагражденията са по-ниски, показват данните на Националния статистически институт за 2017 г. Средната заплата при силния пол е малко над 1000 лв., докато при жените е 842 лв.\r\nОт малко над 2 млн. пенсионери 975 257 взимат между 200 и 300 лв., което означава, че всеки втори нашенец, който е излязъл в заслужена почивка, попада в тази група. 74 на сто от тях са жени.\r\nНай-голям е броят на хората, които трябва да ограничат месечните си разходи до тази сума в областите София, Пловдив, Варна, Благоевград и Бургас.\r\nДокато най-малко са в Търговище, Видин, Перник и Ямбол. Същевременно половината от пенсиите до 200 лв. са инвалидни, като най-малък е броят им във Видин, Ямбол и Сливен. В началото на 2019 г. най-много продължават да получават софиянци със средна сума от 408,75 лв. Бургазлии и перничани са плътно след тях съответно с пенсия от 382,92 лв. и 375,94 лв. Най-ниски са парите за старини в Разград – средно 270,15 лв. Това означава, че столичани взимат почти два пъти повече от най-бедните пенсионери.\r\nПари за старини над 910 лв. към януари са получили едва 42-ма нашенци, като 37 от тях са софиянци. По един пенсионер, който до 2018 г. е бил ограничен от тавана от 910 лв., а вече взима повече има и в градовете Бургас, Ловеч, Русе, Силистра, Ямбол.", "date": "2019.01.29", "title": "Пенсионерките – онеправдани: Със 130 лева по-малко от мъжете!"}
{"url": "https://www.dnes.bg/notifikacii/2019/01/29/bitkata-na-trudoviia-pazar-mejdu-horata-i-robotite-game-over.400580", "text": "Технологиите напредват с изключително голяма скорост. Толкова голяма, че може би един ден ще сме напълно неспособни да се справим с тях. Редица фантасти и противници на развитието в сектора обрисуват апокалиптични сценарии, подобни на филма \"Аз, роботът\", в които изкуственият интелект взема превес над човешкия вид.\r\nДали това наистина ще се случи, можем само да гадаем. Факт е обаче, че технологиите са обхванали голяма част от живота ни, а експерти и анализатори твърдят, че един ден огромен процент от човешкия вид вече няма да е нужен.\r\nПроблемът засяга трудовия пазар. В едно от последните проучвания на Pew Research става ясно, че в 10 от развиващите се световни икономики повечето работници очакват, че до 50 години компютри ще вършат по-голямата част от тяхната работа. Това води и до огромни притеснения, че човешкият капитал на пазара на труда ще бъде сведен до минимум и така не хиляди, а милиони хора ще останат без препитание.\r\n                \n                Данните сочат, че работната сила може да бъде автоматизирана до 47%, в глобален мащаб това означава, че близо 800 милиона служители ще бъдат заменени от роботи, а това ще се случи до 2030 година. Някои професии ще бъдат трансформирани, а други - съвсем ще изчезнат.\r\nТрудовият пазар се превръща в надпревара между хора и роботи. Мач с предрешен резултат. Game over без право на рестарт и всички можем да предположим коя е губещата страна.\r\nЗатова и анализаторите съветват да подсигурим собственото си бъдеще и да наклоним везната в наша полза. Това не означава да си намерим по-сигурна работа, защото, оказва се, в бъдещето вече няма подобно нещо като \"сигурна работа\". Разковничето на конкурентноспособността, според експертите, се крие в това постоянно да развиваме уменията си.\r\nВ днешно време уменията се развиват с толкова голяма скорост, че много бързо губят своята актуалност. Само преди години средната \"продължителност на живот\" на едно умения е около 26 години. Днес тя е 4 години и половина и продължава да спада.\r\nСветовният икономически форум споделят опасения, че професиите в сферата на администрацията ще са в най-голям риск от автоматизация. Организацията за икономическо сътрудничество и развитие пък твърди, че именно професиите, които изискват най-малко умения, ще бъдат най-застрашени от изчезване.\r\nСпоред експерти най-важно е да се развиваме в три основни направления, ако искаме да бъдем конкурентноспособни в бъдеще. Те твърдят, че на първо място трябва да работим върху техническите си възможности. Иначе казано - да започнем да разбираме как работят машините и как да си взаимодействаме с тях. В близкото бъдеще хората, които се занимават с инженерство и програмиране, ще започнат да просперират все повече на работното място в сравнение с останалите.\r\nИнформационната дисциплина. Това означава способност за ориентиране и навигиране в морето от информация, което машините създават. Работниците ще трябва да са информационно грамотни - за могат да четат, анализират и използват бездънната яма от данни.\r\nНе на последно място анализаторите смятат, че едно от най-основните умения, които не трябва да закърняват у хората, е човешката самодисциплина - нещо, което машините в близкото бъдеще няма да могат все още да усвоят. Това включва креативност, културна гъвкавост, емпатия и възможността да вадим информация от един контекст и да я прилагаме в друг. Това, приложено в системата на образованието, означава, че учебните заведения трябва да се фокусират не върху теоретичната част, а към ученето чрез практика.\r\nОт Световният икономически форум предвиждат, че макар и в бъдеще да се предвижда закриване на огромна част от професиите, много други ще бъдат създадени. Това означава, че в работна среда хората ще работят редом с роботите. Самоуправляващите се коли, например, значително ще променят начина, по който протичат шофьорските курсове, но това няма да направи човекът излишен.\r\nИначе казано - хората трябва да се насочат повече към развиването на умения, които изкуственият интелект все още не може да разбира и да имитира.", "date": "2019.01.29", "title": "Битката на трудовия пазар: Между хората и роботите. Game over!"}
{"url": "https://www.dnes.bg/notifikacii/2019/01/29/peshehodec-zagina-v-novi-iskyr-blysnat-ot-bmv.400624", "text": "42–годишен мъж е загинал при пътен инцидент тази сутрин в столицата, съобщават от МВР. \r\nСигналът в полицията е получен малко след 7:30 часа. \r\nПо първоначални данни, в района на Нови Искър лек автомобил \"БМВ\" блъснал пешеходец, който пресичал пътното платно. В резултат на удара мъжът е починал на място, а водачът и спътникът му напуснали местопроизшествието и избягали. \r\nМалко по-късно се явили в полицейския участък на Нови Искър. Установено е, че 22-годишният водач не притежава свидетелство за правоуправление на МПС. По случая е образувано досъдебно производство. \r\nПредстои доклад на материалите в Софийската градска прокуратура. Работа по документиране на деянието продължава.", "date": "2019.01.29", "title": "Пешеходец загина в Нови Искър, блъснат от БМВ"}
{"url": "https://www.dnes.bg/stranata/2019/01/29/ideia-i-16-april-oficialen-praznik.400608", "text": "Инициативен комитет предлага датата 16 април да стане официален празник, а Велико Търново, където на този ден преди 140 години е подписана Търновската конституция, да бъде със статут на историческа и духовна столица на България.\n\r\nИдеята беше представена на пресконференция, на която председателят на Народното събрание Цвета Караянчева очерта основните акценти за честването на годишнината от свикването на Учредителното събрание и подписването на Търновската конституция през 1879 година.\n\r\nИнициативният комитет, който включва 14 души - общественици, историци, юристи и представители на институции, с председател кметът на Велико Търново Даниел Панов, е връчил на народните представители от Великотърновския избирателен район предложението за празничната дата. Този статут на Велико Търново ще бъде почит към предците, обобщи Панов.\n                    \n                    \n                \r\n\"Годишнината е повод българите да научат повече за Търновската конституция, за парламентарния живот в България, за строителите на България, които със своя свободолюбив дух са направили така, че да имаме един от най-прогресивните основни закони в Европа, подчерта Цвета Караянчева и добави: \"16 април 1879 г. е дата не по-малко важна от тези на Съединението и Независимостта\".\n\r\nПразничната програма ще започне още на 5 февруари с концерт на Софийската филхармония в зала \"България\". Десети февруари пък ще бъде ден на отворените врати в Народното събрание. На 16 април пък в сградата на Учредителното събрание във Велико Търново ще се състои изнесено заседание на НС.\n\r\nПредвидени са изказвания на всички председатели на парламентарните групи и обръщение към българския народ за следващите 140 години, посочи председателят на парламента Цвета Караянчева.\n\r\nСъщият ден, със съдействието на Министерството на образованието, във всяко училище ще има исторически урок, посветен на Конституцията, а негов примерен вариант ще бъде качен на сайта на НС, каза още тя. В рамките на два месеца ще бъдат организирани младежки дебати, предвиждат се изложби, научни конференции и дискусии.\n\r\nНа 15 април във Велико Търново ще има изнесено заседание на Конституционния съд, ръководено от неговия председател проф.Борис Велчев.\r\nЦвета Караянчева добави, че вече в няколко областни града е представена пътуващата изложба \"140 години от Учредителното събрание и приемането на Търновската конституция\". Експозицията е подготвена по инициатива на Народното събрание със съдействието на Държавна агенция \"Архиви\" и се предвижда да бъде изложена във всички областни градове до края на април.", "date": "2019.01.29", "title": "Идея: И 16 април – официален празник"}
{"url": "https://www.dnes.bg/kino/2019/01/29/djoni-dep-poema-ustremno-kym-balkanite.400620", "text": "Холивудската звезда Джони Деп поема към Балканския полуостров напролет. Звездата от \"Карибски пирати\" няма да се отдаде на почивка обаче, а вместо това ще скочи в ролята на прочутия военен фотожурналист Уилям Юджийн Смит за новия си филм \"Минамата\".\r\nЧаст от снимките ще се проведат в градчето Тиват, Черна гора, потвърдиха от местни кинодейци, като според тяхна информация Деп и компания ще акостират на терен през месец май, пише \"Монитор\". Над 200 филмови дейци от Черна гора се очаква да бъдат ангажирани с продукцията. Други сцени пък ще бъдат заснети в сръбската столица Белград.\r\nСюжетът на \"Минамата\" ще се върти около Юджийн Смит и работата му по фотоесето, над което работи за отравянето на жителите на село в едноименния японски залив години след Втората световна война. Сценарист на заглавието е Дейвид Кеслър, а на режисьорското столче ще седне Андрю Лвитас, сочи справка в IMDb.", "date": "2019.01.29", "title": "Джони Деп поема устремно към Балканите"}
{"url": "https://www.dnes.bg/akoshtete-vqrvaite/2019/01/29/mama-hadid-zashtiti-bela-tia-niama-filyri.400605", "text": "Йоланда Хадид защити дъщеря си - Бела Хадид. Много потребители на социалните мрежи смятат, че на Бела са поставяни филъри, ботокс и т.н. и неведнъж са задавали въпроса дали наистина е така. \r\nОказва се, че нито една от сестрите Хадид не се е подлагала на такава процедура.\r\n \r\n\"Какво ще кажеш за дъщерите си? Особено Бела? Тя е красива, но трябва ли да използва филъри?\", пита почитателка в Instagram.\r\n \r\nА Йоланда отговаря следното: \"Нито една от дъщерите ми някога е използвала ботокс или филъри, никога не са слагали такива неща в тялото си. Те знаят много добре, че не трябва, след като видяха през какво преминах аз\".\r\n \r\n", "date": "2019.01.29", "title": "Мама Хадид защити Бела: Тя няма филъри!"}
{"url": "https://www.dnes.bg/sofia/2019/01/29/otkaz-za-bg-grajdanstvo-prebita-jena-na-pasportno-gishe.400634", "text": "41-годишен мъж е буйствал и изпочупил кабинет на дирекция на СДВР, където се получават лични документи.\r\nПричината е, че са му отказали да му дадат българско гражданство, съобщава .\n\r\nСигналът е подаден около 14:30 часа, а на място са изпратени екипи, които да задържат буйстващия.\r\nМъжът е нападнал и жената, която го е обслужвала зад гишето. В момента тя е в болницата на МВР, а състоянието й все още не е ясно.\r\nНе се съобщава каква е националността на нападателя.\r\n ", "date": "2019.01.29", "title": "Отказ за БГ гражданство – пребита жена на паспортно гише "}
{"url": "https://www.dnes.bg/politika/2019/01/29/bsp-oceni-radev-posledovatelen-sydyrjatelen-i-perspektiven.400621", "text": "Висока оценка даде червената шефка Корнелия Нинова на президента Румен Радев.\r\nСпоред нея за двете години на \"Дондуков\" 2 той е показал, че е последователен, съдържателен и перспективен.\n\n\r\n\"Вчера президентът Радев и вицепрезидентът Йотова направиха отчета за втората година от мандата си и разбира се, започнаха анализите, коментарите и оценките. Традиционно в българския политически живот тези разговори се водят на повърхностно равнище. Чухме всякакви мнения, оценки, включително някои на ръба на интригата\", коментира соцлидерката.\r\nВъпреки критиките според нея Радев е последователен, защото за този период не е изневерил на нито една от дадените думи.\r\n                    \n                    \n                \"Съдържателен е, защото запълни тези думи с работа и с действия. Поздравления за последователността и за това, че той не промени принципната си позиция към сериозните проблеми на държавността в България\", каза още Нинова.\r\nСпоред нея президентът е перспективен, защото не се е задоволил само да критикува, а по всички въпроси винаги е давал решения как да се излезе от проблема.\r\nА за заявката на държавния глава, че ще създаде Съвет за стратегическо развитие на България с участието на интелектуалци и висококвалифицирани специалисти, Нинова е уверена, че Радев ще събере умни и способни хора, които ще търсят изход от ситуацията.\r\n\"Достоен двегодишен дотук мандат. Пожелаваме на него и Илияна успехи оттук нататък\", обобщи лидерката на левицата.\r\nТя посочи отново, че партията й се обявява за предсрочни парламентарни избори. Нинова подчерта, че БСП е за парламентарна република, а не за президентска, но вариант програмно правителство без избори е най-тежкият вариант:\r\n\"Що се отнася до следващи избори и коалиции - тук сме на едно мнение с президента Радев и ние това мнение болезнено сме го отстоявали в последните две години. Коалиция, особено голяма между БСП и ГЕРБ, е краят на демокрацията, да го кажа, в България. Защото, когато и леви, и десни се слеят, когато седнат заедно на масата на властта и на порциите, се приключва с истинския политически живот\", заключи Корнелия Нинова.", "date": "2019.01.29", "title": "БСП оцени Радев: Последователен, съдържателен и перспективен!"}
{"url": "https://www.dnes.bg/stranata/2019/01/29/sviha-lekarstva-za-100-hil-lv-ot-apteka-v-kiustendil.400618", "text": "Метална каса с 5700 лева, както и лекарства за около 92 хилади лева, са откраднати от аптека в Кюстендил, съобщиха от Районната прокуратура.\r\nНаглата кражба е станала за времето от 19 ч. на 20 януари 2019 г. до 08:30 ч. на следващия ден.\r\nКражбата била извършена чрез повреждане на преграда, здраво направена за защита на имот – срязан катинар и използване на техническо средство.\r\nАптеката е собственост на търговско дружество \"К.П.\" ЕООД.", "date": "2019.01.29", "title": "Свиха лекарства за 100 хил. лв. от аптека в Кюстендил"}
{"url": "https://www.dnes.bg/politika/2019/01/29/koaliciiata-s-mareshki-vze-glavata-na-orhan-ismailov.400646", "text": "Само дни, след като беше обявена коалицията \"Воля – българските родолюбци\", председателят на НПСД Орхан Исмаилов беше изключен от партията. \n\n Решението за това е взето от Изпълнителния политически съвет на НДСП почти единодушно. \n\r\nМястото на Орхан Исмаилов временно заема досегашният му заместник Касим Дал, който е и създател на партията. \n\r\nИменно той обяви преди ден, че НДСП няма да бъде част от новата \"тюрлюгювеч коалиция\" на Веселин Марешки.\n\r\n\"Не съм съгласен с тази коалиция, защото в партията не сме взимали такова решение. Това беше негово лично решение\", заяви Касим Дал. \n                    \n                    \n                \r\n\"Нашата партия е пронатовска, проевропейска и винаги сме защитавали тези идеи. Именно затова няма как да участваме в една такава коалиция. Идват евроизбори и нито принципите, нито идеите ни позволяват да бъдем в една коалиция с крайната десница в Европа. В тази коалиция участват партии от крайната левица, до крайната десница\"”, каза още Касим Дал.", "date": "2019.01.29", "title": "Коалицията с Марешки взе главата на Орхан Исмаилов "}
{"url": "https://www.dnes.bg/travel/2019/01/29/blizo-2-m-sniag-na-pamporovo-rabotiat-13-pisti.400632", "text": "Близо 2 метра е натрупаният сняг на връх Снежанка в Пампорово, информират от Планинската спасителна служба.\r\nУсловията за ски в курорта са добри, функционират 13 писти. \r\nОбилен сняг вали и днес в ски зоната Пампорово - Мечи чал.", "date": "2019.01.29", "title": "Близо 2 м сняг на Пампорово, работят 13 писти"}
{"url": "https://www.dnes.bg/notifikacii/2019/01/29/dvama-v-aresta-v-silistra-ediniiat-pregazil-stypaloto-na-policai.400643", "text": "Задържани са двама души, единият от които е причинил лека телесна повреда на полицай, съобщиха от Облстната дирекция на МВР в Силистра.\n\r\nВчера в рамките на специализирана полицейска операция срещу наркоразпространението служители на сектор \"Криминална полиция\" при РУ-Силистра засекли 31-годишен мъж на излизане от дома му в областния град. Мъжът не се подчинил на дадените полицейски разпореждания, а се качил в изчакващ го лек автомобил. \n\r\nШофьорът - мъж на 27 години - рязко ускорил колата, прегазвайки стъпалото на един от полицаите.\n\r\nНезабавно били организирани оперативно-издирвателни действия. В рамките на час бил установен и задържан 31-годишният силистренец. \n                \n                \r\nПри претърсване в таванско помещение на дома били намерени и иззети 3 топчета, съдържащи 2 грама амфетамин, електронна везна и алуминиево фолио. Мъжът има предишни криминални прояви, включително и осъдителни присъди за извършване на аналогична дейност. \n\r\nВторият извършител - 27-годишен мъж от Алфатар - е установен и задържан днес преди обед. Той също е познат на служителите на реда. \n\r\nДвамата са задържани за срок до 24 часа. Образувани са три досъдебни производства. Работата по разследването продължава.", "date": "2019.01.29", "title": "Двама в ареста в Силистра, единият прегазил стъпалото на полицай"}
{"url": "https://www.dnes.bg/sofia/2019/01/29/chastni-gardove-bili-pri-staiko-da-poemat-ohranata-mu.400648", "text": "Частни гардове са отишли в МВР болница пред стаята на сина на Миню Стайков - Стайко, с идеята да поемат охраната от служителите на Министерството на правосъдието, които по закон пазят задържани хора.\r\nТова обяви шефът на СДВР Георги Хаджиев след тържество по случай 140 години от създаването на Главна дирекция \"Изпълнение на наказанието\", съобщи .\nТой добави, че по случая тече проверка. Хаджиев нито потвърди, нито отрече информацията, че охранителите са имали намерение да приберат Стайко вкъщи.\r\nСтайков е обвинен за участие в престъпна група за държане на незаконни цигари, данъчни престъпления и пране на пари. Според \"24 часа\" вече му е било връчено постановление за привличане на обвиняем от прокурор, с което той се е запознал в болницата.\r\nСлед това Стайков собственоръчно написал, че му били потъпкали човешките права.\r\n ", "date": "2019.01.29", "title": "Частни гардове били при Стайко - да поемат охраната му"}
{"url": "https://www.dnes.bg/zvezdi/2019/01/29/po-speshnost-keit-bekinseil-vleze-v-bolnica.400615", "text": "Приеха Кейт Бекинсейл по спешност в болницата. Това става ясно от публикация на актрисата в Instagram.  \r\n\"Оказва се, че разкъсването на киста на яйчниците боли адски много, а морфинът ме кара да плача\", написа Бекинсейл и качи снимки от лечебното заведение. \r\n \r\nНа един фотос Кейт плаче и е със система в носа. Втората снимка я показвав гръб, как лежи на леглото. По повод нея, тя написа, че майка й я е снимала, въпреки че е била в безпомощно състояние.\r\n \r\n\"Изпращам ти цялата си любов, Кейт. Оздравявай бързо, ще си добре много скоро\", написа фенка на актрисата. Други нейни последователи също й пожелаха да се прибера здрава вкъщи.  \r\n \r\nЗвездата, която никога не е криела здравословните си проблеми, има поликистозни яйчници. Заради усложненията ще се наложи да остане в болницата още няколко дни.\r\n\r\n\r\n ", "date": "2019.01.29", "title": "По спешност: Кейт Бекинсейл влезе в болница"}
{"url": "https://www.dnes.bg/sofia/2019/01/29/13-novi-tramvai-po-liniia-5-smetkata-45-mln-leva.400637", "text": "София ще има нови трамваи, след като \"Столичен електротранспорт\" сключи договор с полската компания PESA Bydgoszcz за доставката на 13 нови нископодови съчленени трамваи.\r\nМашините ще пристигнат на две партиди до края на октомври, а в рамките на 2019 г. трябва да тръгнат по трасето на линия №5.\r\nДоговорът е на обща стойност 44 796 377,36 лв., като са предвидени доставки на резервни части, диагностично оборудване и обучение на персонала.\r\n\"За тази сума получаваме мотриси с климатик, платформа за детски колички, видеонаблюдение, места са хора с увреждания и детски колички\", пишат от пресцентъра на Столичната община.\r\nВероятно новите трамваи ще са аналогични на доставените през последните години за нуждите на линии №1 и №7 от същия полски производител.\r\nВ официалното съобщение се посочва, че целта на новата доставка е да се обнови изцяло емблематичната линия №5.", "date": "2019.01.29", "title": "13 нови трамваи по линия №5. Сметката: 45 млн. лева "}
{"url": "https://www.dnes.bg/blizak-iztok/2019/01/29/iran-zaplashi-protivnicite-si-ne-otbrana-a-napadenie.400600", "text": "Иранските власти допускат възможността за промяна в тактиката - вместо отбранителна да изберат нападателна. Това заяви началникът на Генералния щаб на Ислямската република Мохамад Багери. Сценарият ще се задейства, ако бъдат застрашени националните интереси на страната, уточни той. \n\r\nИзявлението му бе адресирано най-вероятно към Израел, който пък дава знаци, че готви мащабни промени по северните си граници. Насрочените напролет избори за Кнесет само наливат масло в огъня на израелските страхове за сигурността на еврейската държава, пише Игор Субботин, \"Независимая газета\".\n\r\nБагери специално изтъкна, че Иран не се кани да атакува която и да било страна. \"Отбранителната ни стратегия се свежда до това да браним независимостта си, териториалната цялост и националните интереси\", цитира агенция Мехр шефа на Генщаба.\n                    \n                    \n                \r\nНо Багери допълни, че военната политика на Ислямската република не предвижда само отбранителен подход в тактическите й операции. \"Въпреки нежеланието да посягаме на интересите и територията на други страни може да използваме нападателен подход - заяви той. - Ако се появи намерение да бъдат застрашени нашите интереси и видим доказателства за това, няма да останем пасивни, нито ще позволим някой да заплашва нашата сигурност и мир.\" \n\r\nСъответно може да се промени и естеството на иранските военни учения в Ормузкия проток или Оманския залив, твърди военачалникът.\n\r\nДумите му съвсем очевидно са насочени най-вече към Израел, чиято сирийска политика доби напоследък безпрецедентно открит характер. Днес властите в еврейската държава говорят направо за удари по наземни цели в Сирия, докато преди избягваха да описват действията си в съседната държава, където продължава гражданският въоръжен конфликт, съпроводен с борби за сфери на влияние между регионални и глобални играчи.\n\r\nЕкспертите неведнъж предупредиха, че разкриването пред широката публика на израелската политика в Сирия може да донесе горчиви плодове. Иран едва ли ще гледа спокойно как израелците поразяват обекти на иранските сили или на формирования, лоялни към тях. Израелските власти очакват от Техеран сериозни \"военни провокации\", особено с оглед предстоящите избори за Кнесет.\r\nНадпреварата за израелския парламент се обагри вече в антиирански нюанси. Първи опит да разиграе тази външнополитическа карта направи премиерът Бенямин Нетаняху, чиято партия \"Ликуд\" според социологическите допитвания може да постигне добър резултат.\n\r\nПредсрочният вот за Кнесет ще се състои на 9 април. Законодателният орган бе разпуснат с решение на партийните лидери от коалицията с оглед разногласия около законопроект, предвиждащ ортодоксалните юдеи да отбиват задължителна военна служба в армията (ЦАХАЛ). Докато след изборите не бъде формиран нов кабинет, правителството на Нетаняху продължава работа в предишния си състав. Хора от израелския елит обаче се страхуват вотът да не донесе изостряне с Ислямската република и пряка конфронтация по северните граници - все заради предизборната антииранска реторика.\n\r\nВсяка седмица се открояват нови явни признаци на сериозен конфликтен потенциал по израелско-сирийската граница. На 20 януари примерно бойците от ЦАХАЛ се наложи да реагират на ракета, изстреляна от сирийска територия. Представители на израелското ръководство твърдят, че става дума за боеприпас клас \"земя-земя\" иранско производство. В отговор израелската армия нанесе удари по летището в Дамаск. Москва често предупреждава то да не бъде обстрелвано - вероятно разтревожена, че Сирия няма да възстанови въздушните си връзки с арабския свят, ако аерогарата стане рискова зона. Израелците впрочем едва ли ще спрат да обстрелват района - те подозират, че иранското ръководство планира да снабди ливанската групировка Хизбула с джипиеес оборудване, за да насочва по-точно бойните си ракети.\n\r\nОсвен това в Ерусалим се говори, че край израелско-сирийската граница бил видян командирът на спецподразделението \"Ал Кудс\" от Корпуса на гвардейците на ислямската революция генерал Касем Солеймани, пристигнал изглежда за проверка в граничната зона. Това според израелските управляващи поставя въпроса дали Русия изпълнява ангажиментите си във връзка с изтеглянето на иранските сили от южните граници на Сирия.\n\r\nНа среща с членове на иранския Съвет за национална сигурност по-рано Солеймани предположи, че в навечерието на изборите за Кнесет властите в еврейската държава ще нагнетяват обстановката по границата. Думите му бяха разпространени от иранските агенции и се наложи израелският премиер да отговори. Нетаняху написа във Facebook, че Солеймани трябва да се грижи за състоянието на иранските бази в Сирия, а не да се меси в израелските избори. \"Ще продължим борбата с тях\" (с базите), заяви министър-председателят.\n\r\nВ експертните среди впрочем се смята, че изявлението на иранското военно командване за смяна на тактиката е адресирано по-скоро към самите иранци. \"Според мен то е ориентирано към вътрешната аудитория и подчертава за пореден път уж само отбранителния характер на иранските действия - в отговор на заплахите те казват по традиция, че ще затворят Ормузкия проток и са готови за размяна на ракетни удари\", обясни пред \"Независимая газета\" Антон Мардасов, експерт от Руския съвет по международните въпроси.\n\r\nИ добави: \"Що се отнася до единствено армейските структури, може и да е вярно, при все че групи от специалните им сили са участвали в бойните действия в Сирия. Това обаче не важи за тактиката и стратегията на Корпуса на гвардейците. Структурата му е нагодена специално за операции извън страната, формиране и поддържане на \"шиитската ос за съпротива\" (Ливан, Иран, Сирия - бел. на изданието), създаване на местни аналози на Хизбула или финансово подхранване на дъщерни организации чрез контрабандни акции, например в Латинска Америка\".\r\n/БТА/\r\n ", "date": "2019.01.29", "title": "Иран заплаши противниците си: Не отбрана, а нападение!"}
{"url": "https://www.dnes.bg/obshtestvo/2019/01/29/bylgariia-na-77-mo-miasto-po-vyzpriiatie-na-korupciiata.400596", "text": "България се намира на 77-мо място с индекс за възприятие на корупцията от 42 точки за 2018 г. Това обяви по време на пресконференция в Националния пресклуб на БТА Калин Славов, изпълнителен директор на българското представителство на Асоциация \"Прозрачност без граници\", който представи проучване на корупционния индекс за 2018 г.\r\nВ класацията за 2018 г. участват 180 страни. Малко преди нас - на 73-то място, са държави като Суринам и Тунис, а след нас - на 78-мо място, са африканските страни Буркина Фасо и Гана.\r\nИндексът за възприятие на корупцията /CPI/ e комплексен индикатор за оценка на нивото на корупцията в публичните институции, създаден през 1995 г. Стойности под 50 пункта са индикатор за системен проблем в противодействието на корупцията. Индексът е създаден на базата на 13 различни изследвания, проведени от 12 независими една от друга авторитетни международни институции.\r\n                    \n                    \n                Средната стойност на индекса за държавите-членки на ЕС за 2018 г. е 64.6. Водеща позиция в класацията имат скандинавските държави - Дания, следвана от Финландия и страни като Швеция и Швейцария. Оценките там свидетелстват за ефективно прилагани правила, регулиращи поведението на институциите и политиците.\r\nТенденциите в Индекса за възприятие на корупцията у нас за периода 2012-2018 г. показва \"почти права линия\" - колебанията се изразяват в една точка, заяви изпълнителният директор Калин Славов. Той уточни, че индексът не измерва субективното усещане за корупция, изразяващо се в подкупи и шуробадженащина, а нивото на административна и политическа корупция. \r\nУ нас, за да бъде съставен индексът, са използвани данните от десет различни изследвания. Пет от тях представляват оценка на финансови и икономически институции и пет на изследователски организации в сферата на административното управление и политиката.\r\nВаня Нушева заяви, че в сравнение с държавите, които се присъединиха към ЕС след 1994 г., страната ни заема последно място. Индексът от 42 пункта се различава сериозно от общата регионална стойност на индекса за Централна и Източна Европа, чиято средна стойност е 56 пункта. \r\nЛидер в класацията е Естония със стойност от 73 пункта, следвана от Словения и Полша с 60 пункта. \"Като цяло регионът успява да прехвърли критичната стойност от 50 пункта, което е показател за справяне с проблема с корупцията\", коментира Нушева.\r\nПозитивният резултат на Естония, Словения и Чехия е резултат от успешни реформи, проведени през последните години.\r\nСред държавите, които не показват съществено развитие, са България, Румъния и Сърбия. Нушева коментира, че те онагледяват тенденцията за практически застой в борбата с корупцията. Известни промени в стойностите на индекса в положителна насока имат страни като Македония, Сърбия и Черна гора, отбеляза още Нушева.\r\nСъществено отстъпление от борбата с корупцията като тенденция се откроява в страни като Турция и Унгария.\r\nПо отношение на положителния пример с Естония, Нушева уточни, че става въпрос за успешно проведена административна реформа, въвеждане на електронно правителство, прозрачно функционираща администрация. \r\nЗа Чехия, която също регистрира устойчиво покачване на стойностите на индекса с 10 пункта, реформата се изразява в засилен контрол върху изразходването на средства от обществени поръчки.", "date": "2019.01.29", "title": "България на 77-мо място по... възприятие на корупцията"}
{"url": "https://www.dnes.bg/crime/2019/01/29/za-200-leva-myj-stana-kurier-na-apashi-zadyrjaha-go.400578", "text": "Мъж на 34 години е задържан за участие в телефонни измами, съобщиха от ОДМВР – Кюстендил. \n\r\nТой е бил посредник в осъществяването на телефонните измами. Той е от село Коняво и е задържан от кюстендилски криминалисти на 28 януари. \n\r\nПри последвалата работа е признал, че това е за него четвърти случай, в който извършва куриерска дейност. Той публикувал телефона си в интернет, като търсещ работа. Така бил нает за дейността. \n\r\nВзетите от указани по телефона места пакети, съдържащи пари и ценности, носел в столицата и ги оставял на различни места, посочени от телефонния му наставник. \n\r\nПоследната жертва е 72-годишен жител на Кюстендил. Той бил въведен в заблуждение, че оказва помощ на полицията за залавяне на престъпници. При получаване на обаждането от престъпниците им съобщил, че има само 2000 евро. Обещал да остави пакета с парите на посоченото от тях място – паркинг в центъра на града. \n                    \n                    \n                \r\nДокато се приготвя обаче, се усъмнил, че може да стане жертва и се обадил в полицията. Последвали незабавни действия и служителите задържали посредника в момента на вземане на плика. Задържаният е признал, че за тази си дейност получавал по 200 лв. хонорар. \n\r\nПо случая е започнато досъдебно производство в РУ - Кюстендил, уведомен е дежурен прокурор.", "date": "2019.01.29", "title": "За 200 лева мъж стана куриер на апаши, задържаха го"}
{"url": "https://www.dnes.bg/notifikacii/2019/01/29/typchesh-se-s-proteini-7-neshta-koito-se-sluchvat-s-teb.400529", "text": "Колко често консумирате протеини? Протеините са едни от най-важните хранителни елементи, участващи в изграждането и възстановяването на мускули, органи, клетки и тъкани.\r\nВъпреки това има праг на консумация на протеинови храни, тъй като високата им консумация може да има обратен ефект върху здравето ни, като поява на умора, лош дъх.\r\nЗа другите странични ефекти, вижте в следващите редове.\r\n\r\nАко се придържате към режим с висока консумация на протеинови храни, ограничавайки консумацията на въглехидрати, свежи зеленчуци, плодове, със сигурност приемът на фибри е ограничен. Това постепенно ще ви създаде храносмилателни проблеми като подуване в корема, газове и поява на запек.\r\n                \n                \r\nВашата приятелка спазва диета с висока консумация на протеинови храни и ви е споделила, че има невероятен ефект. Решавате и вие да пробвате режима, но килограмите вместо да намаляват, сякаш са се увеличили. Според някои специалисти високопротеиново хранене може да бъде причина за покачване на телесното тегло. \r\n\r\nСпоред Harvard Health Publishing, консумирането на твърде много протеини е свързано с образуването на камъни в бъбреците и увреждане на органите. Когато диетата ви включва предимно протеини, бъбреците ви работят допълнително, за да преработят излишния азот, съдържащ се в аминокиселините на протеините.\r\n", "date": "2019.01.29", "title": "Тъпчеш се с протеини... 7 неща, които се случват с теб"}
{"url": "https://www.dnes.bg/stranata/2019/01/29/v-kavarna-i-8-selishta-vodata-negodna-za-piene.400581", "text": "В райони на Каварна и осем селища в общината водата е негодна за пиене, съобщават от кметската управа.\r\nПри мониторинг от \"ВиК\" АД е установено, че в Могилище, Крупен, Камен бряг, Хаджи Димитър, Поручик Чунчево, Раковски, Било, Септемврийци съдържанието на нитрати е над пределно допустимите стойности.\r\nНа жителите на засегнатите селища и райони в Каварна се препоръчва за питейни нужди да се използва бутилирана вода до отстраняване на несъответствията в качеството на водата, предоставяна от \"ВиК\".", "date": "2019.01.29", "title": "В Каварна и 8 селища водата – негодна за пиене"}
{"url": "https://www.dnes.bg/cars/2019/01/29/terminalite-za-e-vinetki-bez-hartiia-bez-izvestiavane.400573", "text": "Терминалите за продажба на електронни винетки на самообслужване масово остават без хартия в почивните дни. Така шофьорите си купуват \"въздушни\" стикери без да имат доказателство, че са ги платили. \n\r\nЕдва във всяка трета голяма бензиностанция може да се плати пътната такса. За удобство на шофьорите машините оперират на 8 езика - български, английски, немски, гръцки, румънски, сръбски, турски и руски, но има грешки с превода. Вариантите на чуждите езици са по-кратки от българския.\n\n\n\n\r\nВсе още не може да се прочетат и общите условия, които от Агенция \"Пътна инфраструктура\" ни карат да се съгласим, преди да получим заветната разписка, посочва \"Монитор\". Но хартия масово няма в автоматите, съобщава на английски системата. Така водачите остават без разписка.\n                    \n                    \n                \r\nОпцията за известяване по електронен път също не работи коректно. При опит шофьорите да получат документа на електронната си поща системата съобщава, че е изпратила съобщението. Реално обаче шофьорите не получават нищо на мейлите си въпреки няколко последователни опита от терминалите за самообслужване.\n\r\nАвтоматите приемат плащане с дебитни или кредитни карти, което е удобство за водачите. Картоиздателите са разрешили безконтактните плащания, които навлизат все повече в ежедневието ни, да бъдат без въвеждат ПИН код за транзакции до 25 лева.\n\r\nОт пътната агенция обаче задължават картодържателите без значение каква карта използват да въвеждат кода си при плащане на винетки под тази стойност. От терминалите за самообслужване най-често се купуват уикенд или седмична винетка на цена съответно 10 и 15 лева. Именно заради увеличеното използване на безконтактни плащания един от двата най-големи картоиздатели обяви още миналата година, че от лимитът за верификация за подобни плащания в България ще бъде повишен от 25 на 50 лева.\n\r\nОсвен неуредиците с електронната система, на инвалидите им се налага чакат над час в социалното за да подадат заявление за е-винетка, оплакаха са читатели на \"Монитор\". Малко служители, липса на организация и недостатъчна информация са най-честите причини за опашките пред гишетата на дирекциите \"Социално подпомагане\".\n\r\nПрез миналата година АПИ е предоставила безплатно 231 371 броя годишни винетки за леки автомобили на стойност 22,4 млн. лева, стана ясно от отговор на регионалният министър Петя Аврамова на депутатски въпрос.\n\r\nПравоимащи са хората с 50 и над 50 на сто намалена работоспособност или вид и степен на увреждане и лица или семейства, отглеждащи деца с трайни увреждания до 18-годишна възраст и до завършване на средно образование, но не по-късно от 20-годишна възраст. Тези групи хора имат право да получат безплатно една годишна винетна такса за един собствен или съпружеска имуществена общност лек автомобил с обем на двигателя до 2000 куб. см и мощност до 117,64 kW (160 к. с.).", "date": "2019.01.29", "title": "Терминалите за е-винетки – без хартия, без известяване..."}
{"url": "https://www.dnes.bg/stranata/2019/01/29/bydi-seliandur-spri-pred-garaja.400575", "text": "\n\r\nВарненец е поставил остроумен надпис на гаражните си врати в опит да предотврати паркирането пред тях, видя репортер на Булфото. \r\nОсвен традиционната табела: \"Гараж не паркирай! Използва се постоянно\", той е добавил и духовитата табела: \"Бъди селяндур, спри пред гаража\". \r\nДали обаче надписът върши работа е трудно да се каже. Проблемът с паркирането в морската столица е сериозен, а културата на доста водачи е под въпрос.", "date": "2019.01.29", "title": "Бъди селяндур! Спри пред гаража"}
{"url": "https://www.dnes.bg/politika/2019/01/29/evroto-vajno-za-malkite-ikonomiki-kato-bylgarskata.400583", "text": "Въвеждането на еврото е важно за малките и отворени икономики, каквато е българската, за която е важно да се разчита на износа, смята Валдис Домбровскис, заместник-председател на Европейската комисия и комисар за еврото и социалния диалог.\n\n\r\nЗа българския туризъм също това е важно, допълни той и отчете, че миналата година е била рекордна за сектора. \r\nДомбровскис изрази удовлетвореност от това, че страната ни твърдо е поела по пътя на присъединяването към еврозоната.\r\nСпоред него вече 20 години единната валута е силна, стабилна и удобна за ползване. \r\nЕврокомисарят, който участва в срещата на бизнеса с правителството, призна, че е наясно, че болшинството от българите са за въвеждането на еврото. \r\n                    \n                    \n                Това не беше така в Латвия, каза той в отговор на въпрос за сравнение между България и прибалтийската страна в процеса на присъединяване към Еврозоната. \r\nСъщевременно Домбровскис изтъкна, че доста работа предстои да се обясни на хората в страната какво полезно ще донесе въвеждането на еврото и да бъде убедено обществото в това. \r\nДомбровскис посочи още, че при сравнението на процеса на присъединяването към Еврозоната на Латвия и България се вижда, че предизвикателствата пред двете страни са донякъде доста различни. \r\nВ Латвия се обсъждаше план за присъединяване към Еврозоната, когато тя беше в криза, а Латвия тогава излизаше от международна програма за кредитиране за периода 2008 - 2011 г., като се поставяха въпроси за нейната готовност, каза Домбровскис. \r\nКонтекстът беше различен и от тази гледна точка да се убедят хората бе доста по трудно, допълни той.", "date": "2019.01.29", "title": "Еврото – важно за малките икономики като българската"}
{"url": "https://www.dnes.bg/politika/2019/01/29/dohodi-lihvi-prosperitet-borisov-vidia-bylgariia-v-evrozonata.400587", "text": "\n\r\nСпоред премиера Бойко Борисов с въвеждането на еврото у нас ще дисциплинира банковия сектор. \r\n\"От една година се занимаваме само с изтребители, а не с доходите и това, което ще гарантира на хората по-добър просперитет. Защо е важна темата за еврото? Критиците казват, че щели да се вдигнат цените, но държавите, към които се стремим - всички те са с въведено евро. Аз бих задал контравъпрос: Кои се плашат от въвеждането на еврото и защо? Защото в Банковия съюз нито централните банки, нито банките в съответната държава могат да си позволяват волности. Защо ни е страх тогава да дисциплинираме този сектор? Той е толкова важен за всеки един от нас. Целта е, ако някой собственик на банка я доведе до фалит, не данъкоплатците да платят и хората да си изгубят парите, а той да понесе своята отговорност и той да я платят\", коментира той на срещата на правителството с бизнеса.\n\n\n\r\n                    \n                    \n                Премиерът е убеден, че сред предимствата от въвеждането са намаляването на лихви по кредитите, стабилната банкова система и това, че при финансова криза има кой да помогне на съответната държава. \r\n\"Но важното е да дисциплинираме банковия сектор, да не се случва това, което се случи с КТБ. Това няма как да се случи, когато България е в този клуб\", допълни още той. \r\nБорисов се похвали, че показатели на родната икономиката са едни от малкото в Европа, които показват дисциплина.\r\n\"Данъчните приходи през 2018 г. спрямо 2014 г. са с 50 на сто повече, което показва добра работа на системите и прозрачност, а външният ни дълг тази година ще достигне 18,6 на сто и ще ни нареди сред държавите с най-нисък дълг в Европа\", каза още Борисов и допълни, че има ръст на инвестициите и те са в реалната икономика, а износът на България за Германия е по-голям от вноса.\r\nОсвен това бъдещето на еврото било важно е за бъдещето на Европа. \r\n\"Радвам се на оценката на заместник-председателя на Европейската комисия Валдис Домбровскис, че България се движи добре по пътя към еврото\", посочи още Борисов. \r\n\"Понеже съм си говорил много и с президента  на Франция Макрон, и с канцлера на Германия Меркел, и с всички колеги. Те казват - не искате Европа на две скорости, никой не я иска, но ние искаме да гарантираме на нашите данъкоплатци, че повече сценария с Гърция няма да се повтори. Няма да се налага да взимаме от джобовете на германци, французи и да плащаме за някой друг. За да не се случи това – влизайте в Банковия съюз, за да поставим големите банки под контрол, за да не могат да правят глупости. И затова ние и като партия, и като правителство подкрепяме този път, защото той е дисциплина, сигурност, прозрачност - и срещу пране на пари, и срещу лоши кредити и всичко останало\", коментира премиерът.\r\nНашите показатели са едни от малкото в Европа, които показват дисциплина и това се отчита, каза премиерът. Данъчните приходи през 2018 г. спрямо 2014 г. са с 50 на сто повече, което показва добра работа на системите и прозрачност, а външният ни дълг тази година ще достигне 18,6 на сто и ще ни нареди сред държавите с най-нисък дълг в Европа, каза още Борисов и допълни, че има ръст на инвестициите и те са в реалната икономика, а износът на България за Германия е по-голям от вноса.\r\nБойко Борисов увери още, че до месец - месец и половина, ще има видими резултати за изсветляване на сектора на горивата, аналогични на тези при цигарите и алкохола. \r\n\"Сега и в горивата правим едни неща и ви гарантирам, че резултатите ще бъдат същите като при цигарите - драстични\", посочи премиерът. \r\nТой посочи, че ще има видеонаблюдение за сектора на горивата за големи, малки и средни фирми. Такова видеонаблюдение - на всеки кран, дете с пояс да влезе, го виждаме във водата дали е в Дунав или в Черно море, допълни той.", "date": "2019.01.29", "title": "Доходи, лихви, просперитет... Борисов видя България в еврозоната"}
{"url": "https://www.dnes.bg/football/2019/01/29/psj-obiavi-goliam-transfer.400594", "text": "Шампионът на Франция Пари Сен Жермен представи най-новото си попълнение. Това е аржентинският халф Леандро Паредес, който подписа договор за 4,5 години. \r\nЗа 24-годишния Паредес парижани ще платят 40 милиона евро на досегашния му клуб Зенит, като в договора са заложени още 7,5 милиона евро като бонуси в зависимост от представянето на играча.\r\n \r\nПрез този сезон Паредес има изиграни 22 мача за Зенит, в които е реализирал 4 гола и е направил 5 асистенции.\r\n \r\n", "date": "2019.01.29", "title": "ПСЖ обяви голям трансфер "}
{"url": "https://www.dnes.bg/akoshtete-vqrvaite/2019/01/29/sueta-na-suetite-zashto-promeniame-viziiata-si-v-socialnite-mreji.400577", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Все по-често изпадаме в ситуации, в които реалността не съответства на нашите очаквания. Социалните мрежи позволяват да създаваме и конструираме реалност по свой вкус. \n\r\nВ Instagram и Facebook да изглеждаш перфектно е лесно - бърза корекция на снимката, няколко филтъра и готово. Докато мрежата изобилства от идеални профили, все по-често популярни личности призовават хората да качват действителните си снимки.\n\r\n\"Когато човек има някаква популярност и гради имидж, е нормално да има професионали фотосесии. При една професионална фотосесия, нормално е снимките да са обработвани\", обясни предфитнес интрукторът Цвета Капитанова \n                    \n                    \n                \r\nПо нейните думи е нормално всяка професионална снинмка да има обработка, но е пълно и със снимки, които са силно манипулируеми.\n\r\n\"Не смятам, че има хора, които копират други хора. Това, че някой качва снимки и ги обработва, не означава, че копира някого. Той просто се опитва да се доближи до някакъв идеален модел. Някои хора прекаляват и изглеждат по-скоро комични, отколкото естетични\", коментира в \"България сутрин\" моделът Катрин Вачева.\n\r\nСпоред  Цвета Капитанова обработването на снимки може да бъде стимул за хора, които са балансирани и вече завършени личности, но за подрастващите би могло да е опасно, защото не могат да преценят къде е реалността.\n\r\nДвете смятат, че за да имаш желание да следиш някого в социалните мрежи, той трябва да ти предоставя красиви снимки и съдържание.\n\r\n ", "date": "2019.01.29", "title": "Суета на суетите: Защо променяме визията си в социалните мрежи?"}
{"url": "https://www.dnes.bg/stranata/2019/01/29/asenovgradchanin-blysna-patrulka-v-plovdiv.400574", "text": "Полицията в Пловдив е задържала 44-годишен асеновградчанин за хулиганска проява.\r\nОколо 22:15 часа, на бул. \"Христо Ботев\", мъжът управлявал лек автомобил \"Пежо\" и отказал да се подчини на подадения сигнал със стоп палка от служители на сектор \"Пътна полиция\".\n\r\nВодачът бил последван от униформените и принуден да спре за проверка, но веднага след това потеглил и блъснал служебния автомобил, нанасяйки му материални щети, уточниха от полицейския пресцентър. Няма пострадали, пише БТА. \r\nМъжът е тестван с дрегер за алкохол, резултатът е отрицателен. Допълнителна справка показала, че той е с криминални регистрации.\r\nСлучаят е докладван в районната прокуратура и срещу извършителя е образувано бързо производство. Задържан е в ареста за 24 часа.", "date": "2019.01.29", "title": "Асеновградчанин блъсна патрулка в Пловдив"}
{"url": "https://www.dnes.bg/sofia/2019/01/29/niama-pediatri-za-pernishkata-bolnica-zashto.400589", "text": "Само трима педиатри и един специализант работят в Детско отделение на МБАЛ \"Рахила Ангелова\" в Перник, алармира нейният директор д-р Анатоли Митов.\n\n\r\nПо думите му има дни, в които отделението остава без дежурен лекар, само с лекар на разположение, пише БТА.\r\nДевет лекари са напуснали отделението през последните години, посочи д-р Митов. Те предпочитали да работят като джипита, защото при много по-малко натоварване получавали доста повече пари.\n\r\nВ Пернишка област има 17 лекари със специалност \"Педиатрия\", повечето от тях обаче са общопрактикуващи. Д-р Митов апелира те да се организират в педиатрична практика и да се включат в прегледите на децата нощем и в почивните и празнични дни. \n                    \n                    \n                \r\nСега след 17 ч. в събота и неделя пернишките деца биват преглеждани в Спешно отделение, където няма педиатър. При така създалата се ситуация има реална опасност да останат само лекари на разположение в Детско отделение, предупреди д-р Митов. \n\r\n\"Стана така, че навън има 17 педиатри, безброй джипита с деца в листите си, а в болницата - никой\", заключи директорът на най-голямото здравно заведение в региона.\n\r\nЗа проблема е информирана Регионалната здравна инспекция.", "date": "2019.01.29", "title": "Няма педиатри за Пернишката болница. Защо?"}
{"url": "https://www.dnes.bg/temida/2019/01/29/sudjuka-na-syd-temida-go-iska-zad-reshetkite-za-5-g.400598", "text": "Специализираната прокуратура внесе в Специализирания наказателен съд обвинителния акт срещу Живко Мартинов, обвинен за изнудване на добрички бизнесмен, с цел да набави за себе си облага – 4 тона суров суджук, 30 кг филе \"Елена\" и 30 кг телешка пастърма.\n\n\n\r\nПрез 2012-2013 г. обвиняемият Мартинов бил общински представител на ГЕРБ за Добрич и се ползвал с голямо влияние в града, пишат от Прокуратурата. \r\nПрез януари 2012 г. той се срещнал с местния бизнесмен Антон Проданов, който развивал частна търговска дейност, т.ч. в сферата на производството и търговията с месо и месни продукти. Двамата се познавали добре и Мартинов директно поискал да му приготви и достави един тон суров суджук от различни видове месо, в т.ч. еленско. \r\n                    \n                    \n                Изрично заявявал и намерението си да не го заплаща, изтъквайки общественото си положение и влияние, но и отправяйки му заплахи. Обяснил, че количеството е голямо, защото ще го носи на министър председателя Борисов и на други \"високи хора\" от ГЕРБ.\r\nЗаявил, че ако поръчката за суровия суджук не се изпълни, ще съсипе Проданов, защото вече бил вкаран в списъка на лицата с фирми, които трябва да дават. Мартинов уверил, че нямало нищо по-лесно от това да изпрати данъчните да му разбият бизнеса, и че когато реши, може да го вкара и в ареста.\r\nПроданов знаел, че Мартинов са ползва с голямо влияние в града и не подложил на съмнение възможностите му да изпълни заканите си, още повече, че били отправени в присъствието на други две лица. По това време срещу бизнесмена се водели две досъдебни производства, едното от които за данъчни престъпления (НОХД №418/2013г. по описа на ОС-Добрич). Затова решил да купи с лични средства необходимите продукти за приготвянето на суджука в поисканото от Мартинов съотношение - 60% телешки шол, 20% свински бут, 10% еленско месо, 9% адитиви и 1% подправки. Готовият суджук Проданов доставил лично в офиса на Мартинов в центъра на Добрич с личния микробус на свой познат.\r\nДвадесет дни след този случай, в началото февруари 2012 г., искането за тон суров суджук – безплатен и приготвен по същия начин, се повторило.\r\nОпитът на Проданов да се противопостави бил париран с думите: \"Акъли не искам, действай по-бързо, че съм ти вдигнал мерника и гледай суджука да е пак хубав като предишния\". Отправил и поредната заплаха: че \"Ако не ми доставиш суджука, ще те съсипя. Айде давай, мятам те, няма да те чакам много, че си на ръба\". \r\nПроданов отново бил принуден да склони да достави на Мартинов още един тон суджук, суровините за чието производство осигурил пак с лични средства.\r\nСъщото искане Мартинов направил още два пъти. През март 2012 г. към \"поръчката\" на тон суров суджук били добавени 30 кг филе \"Елена\" и 30 кг телешка пастърма. За да мотивира Проданов, Мартинов отново напомнил: \"Нали знаеш, че ми струваш един телефон да те вкарам в ареста. Ще трябва да даваш, докато реша аз. Иначе си пътник\". \r\nВ резултат на упражнената принуда бизнесменът отново финансирал купуването, производството и доставката на поисканото количество. През януари на 2013 г., след поредната \"поръчка\" на тон суджук \"за премиера Борисов\",  Проданов се възпротивил рязко. Но пак бил принуден да приеме: \"Нали си знаеш урока. Иначе мачът е свирен за тебе. Гледай да не стане грешка със суджука, защото ако не му хареса, си свършил\".\r\nСпоред заключението на назначената оценителна експертиза на Проданов са нанесени \"значителни имуществени вреди\" на обща стойност 36 168,20 лв. (за суровините, производството и доставката на 4 тона суров суджук и по 30 кг филе \"Елена\" и телешка пастърма).\r\nТака от януари 2012 г. до януари 2013 г., при условията на продължавано престъпление – с четири деяния, Мартинов осъществил изнудване с цел материална облага, за което се предвижда наказание от 5 до 15 г. лишаване от свобода, глоба от 5000 до 10 000 лв. и конфискация до една втора от имуществото.\r\nЖивко Мартинов е с мярка за неотклонение \"Парична гаранция\" в размер на 20 000 лева.\r\nПредстои Специализираният наказателен съд да насрочи разпоредително заседание по делото.", "date": "2019.01.29", "title": "Суджука на съд! Темида го иска зад решетките за 5 г."}
{"url": "https://www.dnes.bg/cars/2019/01/29/mercedes-benz-shte-predstavi-nai-bezopasniia-avtomobil.400584", "text": "Германският производител Mercedes-Benz подготвя концептуален модел, оборудван с високи техннологии за безопасност и изкуствен интелект, които ще го направят на практика \"неубиваем\", твърди шефът на отдела за изследвания и разработки на компанията Ола Калениус пред изданието CarAdvice.\n\r\n\"Новите технологии ще превърнат този автомобил в практически неуязвимо транспортно средство. Той ще получи интелектуална технология, която постоянно ще повишава нивото на безопасност на водача. Системи като автономно движение и допълнителни асистенти на шофьора ще намалят броя на пътно-транспортните произшествия, защото всички те се случват по вина на човека зад волана\", коментира Калениус.\n                    \n                    \n                \r\nТоп-мениджърът допълни, че повечето технологии от бъдещия концепт ESF на практика са напълно готови и ще могат съвсем скоро да се появят в бъдещите серийни модели на Mercedes-Benz.\r\n\"Изкуственият интелект е основна част от безопасността на автомобилите на бъдещето. Транспортните средства ще събират данни от движението и ще съхраняват с централен сървър, като това ще помага на всеки един водач. Нашият концепт ще има и 3 нови технологии за защита на пасажерите, като целта е те да не получат никакви наранявани при евентуален инцидент\", обясни Калениус.\n\r\nОчаква се концептуалният модел на Mercedes-Benz да бъде представен в средата на годината, но не е изключено това да стане и на автосалона във Франкфурт през есента.\r\n", "date": "2019.01.29", "title": "Mercedes-Benz ще представи най-безопасния автомобил"}
{"url": "https://www.dnes.bg/akoshtete-vqrvaite/2019/01/29/luiza-grigorova-s-nova-strast-kynki-na-led.400599", "text": "Луиза Григорова сподели, че има ново хоби. Явно зимата е вдъхновила родната актриса и сега тя се е запалила по пързалянето с кънки. \r\nЗвездата от \"Стъклен дом\" публикува в Instagram снимка от ледена пързалка и написа: \"Новата ми страст за 2019-та са кънките. А коя е вашата?\".\r\n \r\nОще в началото на годината 28-годишната красавица сподели снимка с колежката си, Яна Маринова, на която двете отново са на ледена пързалка и се забавляват.\r\n \r\n", "date": "2019.01.29", "title": "Луиза Григорова с нова страст – кънки на лед!"}
{"url": "https://www.dnes.bg/politika/2019/01/29/levovete-v-evro-cenite-syshtite-obeshta-finansist-1.400593", "text": "Няма икономическа и житейска логика да се очаква съществена промяна на ценовите равнища при присъединяването на България към Еврозоната, каза финансовият министър Владислав Горанов по време на среща на бизнеса с правителството, цитиран от БТА.\n\n\r\nСпоред него подобна е била ситуацията в балтийските държави и другите страни, които са се присъединявали към Еврозоната.\r\n\"Влизането на страната в Еврозоната ще допринесе за предимства за цената на финансирането на българската икономика, както и до по-голяма сигурност на финансовата система\", изтъкна Горанов. \r\n\"Няма нито една смислена причина за държава с фиксиран валутен курс да не бърза да се включи в една от най-мощните икономически инфраструктури, наречена евро\", заяви финансовият министър.", "date": "2019.01.29", "title": "Левовете в евро – цените същите, обеща финансист №1"}
{"url": "https://www.dnes.bg/obshtestvo/2019/01/29/borchove-zaplati-obshtinski-bolnici-pred-falit.400591", "text": "\"Тази година ще вземем по-малко пари от миналата, а ще трябва да дадем много повече само за заплати. Вдигайки заплатите на едните – на санитарите, трябва да вдигнем и на другите – и на медицинските сестри, и на лекарите. Така се повличаме в една посока, в която ресурсът няма да ни стигне само за трудовите разходи\". Това каза пред БНР д-р Неделчо Тотев, председател на Националното сдружение на общинските болници и управител на общинската болница в Чирпан.\n\r\nОбщинските лечебни заведения у нас все още са изправени пред нерешени проблеми заради липсата на работеща концепция за стабилизиране, оздравяване и развитие на болничните заведения по региони. Проблемът - силна задлъжнялост на общинските болници, които изпълняват социална функция, но нямат ресурс да се издържат.\n                    \n                    \n                \r\n\"Очакваме адекватни бюджети – минимум с 20% завишение, за да може да отговорим на ръста на разходите, които ще направим за заплата, прагове, инфлация. Очакваме един софтуер, който ще следи използваемостта за леглата. За нас, които разполагаме само с общопрофилни отделения, е недопустимо да се профилират леглата, защото това още повече ще ограничи работата и ще намали приходите\".\n\r\n\"Вероятно се очертават фалити на болници – когато нямаш ресурс да работиш, всеки месец се задълбава и се увеличават неразплатените сметки, борчовете, а фирмите не са толерантни вече много, защото имаме наследство от миналата година. Сякаш отчаянието обзе всички колеги. 17 болници реагираха със справки за това как ще започнат тази година. Има 13 млн. лева неразплатени, като 5,5 млн. лева от тях са в просрочие. Останалите не изпратиха справки в отчаянието си\".\n\r\nПо думите на д-р Неделчо Тотев, не предстои нищо оптимистично.\n\r\n\"В анекса към националния рамков договор, който трябва да подпишем, се договориха неща, които за нас са, меко казано, трагични – на фона на скока на минималната работна, на фона на вдигането на праговете в края на миналата година, на фона на увеличаване на цените на ток, на газ. Не само че не се увеличиха пътеките, за да се компенсира инфлацията от 2006 година досега, а се договориха цени на важни за нас пътеки – по-ниски, което ще доведе до намаление с около 2,4 млн. лева за 29 болници\".\n\r\nД-р Неделчо Тотев подчерта, че в почти всички общински болници ситуацията е подобна на тази в болницата в Белоградчик, която е в опасност от закриване. Лечебното заведение трупа дългове. Ръководството се надява на кредит, за да може да се разплати поне частично. \n\r\nНад 1 млн. лева са задълженията към доставчици и за заплати. Парите, които се отпускат от НЗОК, отиват за стари дългове към лекари и медицински сестри, които вече са завели дела. 80 000 лева е предвидила Общината за болницата през тази година. Очакват се пари от Министерството на здравеопазването, защото лечебното заведение е в категорията \"отдалечени райони\".", "date": "2019.01.29", "title": "Борчове, заплати – общински болници пред фалит"}
{"url": "https://www.dnes.bg/stranata/2019/01/29/paradoks-cial-blok-v-ruse-moje-da-ostane-na-tymno-v-razgara-na-zimata.400545", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nВъзможно ли е близо 100 домакинства в Русе остават без ток в разгара на зимата? \n\r\nЗаради натрупани сметки от над 30 000 лв. от енергото ще прекъснат електричеството на целия блок. Причината – драстични разлики между сумите по индивидуалните сметки и общия електромер. Парадоксът обаче е, че титуляр на общата партида е юридическо лице, което не може да бъде издирено, съобщава за казуса .\n\r\nДрамата за хората, които живеят в блока на бившето АОНСУ, продължава вече няколко години. След като се наложи да откупуват за втори път жилищата си, продадени им от строителния предприемач Явор Блъсков с ипотека, сега са изправени пред нов проблем. \n                    \n                    \n                \r\nОпитите на домоуправителя да изясни с Енергото откъде идва дългът до момента удрят на камък. От дружеството са отказали разсрочване на задължението от 30 000 лв. с мотива, че молбата трябва да бъде подадена от титуляра. \n\r\nЕтажната собственост се е опитала да издири фирмата, на която се води партидата, но нотариалните покани са върнати обратно. Ако до два дни не се намери някакво решение, на 31 януари хората от блока ще останат на тъмно и студено.", "date": "2019.01.29", "title": "Парадокс: Цял блок в Русе може да остане на тъмно в разгара на зимата"}
{"url": "https://www.dnes.bg/usa/2019/01/29/zaradi-bylgarka-ot-erotichen-sait-amerikanec-ubi-roditelite-si.400544", "text": "Двадесет и девет годишният Грант Аматоен от щата Флорида е арестуван заради убийството на родителите си и на брат си.  Мъжът е откраднал от семейството си 200 000 долара, които прехвърлил на жена в България, с която се запознал в чат за онлайн връзки, пише електронното издание clickorlando.com.\n\r\nБащата на Грант - Чад Амато, на 59 години, майката Маргарет Амато, на 61 години, и братът Коуди, на 31 години, били открити мъртви в дома им в Чулуота във Флорида във петък. Грант бил арестуван днес за тройното убийство, допълва БТА.\n\r\nВ трите месеца преди убийството на близките си той откраднал от тях 200 000 долара и прехвърлил парите на жена в България, с която общувал в еротичния сайт Кам гърлс (Cam Girls).\n                    \n                    \n                \r\nПред разпитващите го Грант разказал, че родителите му научили за кражбата и му дали ултиматум - да изкара 60 дни програма за пристрастени към интернет и към секса, или да напусне дома им.\n\r\nГрант бил закратко в лечебно заведение във Форт Лаудърдейл, от което излязъл на 4 януари. \n\r\nПри завръщането си у дома близките му поставили нови условия за съжителство и казали, че ще го изгонят, ако не ги изпълни. \n\r\nЕдно от тях включвало да не комуникира с жената в България, но Грант казал, че това било несправедливо, защото тя му била приятелка и продължил да общува онлайн с нея.\n\r\nТака се стигнало до скандал на 24 януари. Семейството на Грант било открито мъртво на следващата сутрин. Тримата членове на семейството имали рани като от екзекуция, разказват експерти от шерифския офис на окръг Семинол.\r\n \r\n", "date": "2019.01.29", "title": "Заради българка от еротичен сайт американец уби родителите си "}
{"url": "https://www.dnes.bg/usa/2019/01/29/petima-policai-raneni-pri-prestrelka-v-sgrada-v-hiustyn.400546", "text": "Петима полицаи са били ранени в престрелка в Хюстън, щата Тексас, при опит да връчат заповед за обиск в хода на разследване за наркотици, предаде Асошиейтед прес.\r\nПолицията в Хюстън съобщи в Twitter, че срещу униформените бил открит огън, когато влезли в контакт със заподозрени вчера следобед в югоизточната част на града.\r\nДвамата сртрелци са мъртви. Специални полицейски сили проверяват сградата, в която е станала престрелката, и призоваха хората да стоят далеч от района.\r\nРанените полицаи са били транпортирани в болница с хеликоптер. Според президента на полицейския синдикат в Хюстън двама от ранените полицаи са в критично състояние, а останалите трима - в стабилно.\r\n(БТА)", "date": "2019.01.29", "title": "Петима полицаи ранени при престрелка в сграда в Хюстън"}
{"url": "https://www.dnes.bg/obrazovanie/2019/01/29/tendenciia-sred-studentite-medicinata-veche-pred-pravoto.400547", "text": "Медицината измести правото в предпочитанията на студентите през последните пет години години, съобщи просветният министър Красимир Вълчев във Варна, цитиран от \"Сега\". \n\r\nДанните от най-новото издание на рейтинговата система показват устойчив ръст в броя на студентите по медицина у нас. \n\r\nАко през 2013 г. кандидат-медиците са били 6004 души, то през 2018 г. вече броят им скача до 10 885 души. В същото време следващите право намаляват постепенно от 11 475 през 2013 г. до 9954-ма през 2018 г. \n\r\nМедицината се нарежда на 4-то място по брой студенти след икономика, администрация и управление и педагогика. Правото е на пето място сред предпочитаните специалности.\n                    \n                    \n                \r\nПромяната в интересите на младежите е закономерна на фона на отличната реализация на завършилите медицина. Голяма част от тях заминават да работят за по-високи заплати в чужбина. ЗМедицинските специалности са много търсени и от чужденци, които идват да следват в България.\n\r\nВъпреки нарасналия интерес към медицината, към днешна дата имаме недостиг на специалисти по здравни грижи, особено на медицински сестри, посочи министър Вълчев. Според него в следващите години се очаква глобален недостиг на кадри във всички сфери. Затова според него е важно системите на висшето и на професионалното образование да имат профилно съответствие с потребностите на пазара на труда. Според Вълчев е трудно да се прогнозира от колко кадри ще имаме нужда в сферата на здравеопазването и на образованието, затова и усилията на МОН са насочени преди всичко към преструктуриране на приема в университетите и промяна във финансирането им.\n\r\nПросветният министър повтори тезата си, че приемът трябва да продължава да се редуцира в още по-голяма степен в стопанските, правните и социалните науки, където нерационалното търсене е избуяло в последните години, а да се увеличава в други като природо-математическите, аграрните, инженерните и педагогическите специалности. С изцяло освободен прием, стипендии и допълнително финансиране на висшите училища трябва да се насърчава и интересът на младежите към физическите и химическите науки, енергетиката, химическите технологии, математиката, смята министърът.", "date": "2019.01.29", "title": "Тенденция сред студентите: Медицината вече пред правото"}
{"url": "https://www.dnes.bg/zvezdi/2019/01/29/mis-bylgariia-12-gotvi-svatba-sys-syratnik-na-liuben-dilov.400548", "text": "Мис България 2012 Габриела Василева стяга сватба със съратник и приятел на Любен Дилов-син от движението \"Гергьовден\".\r\nМанекенката е сериозно обвързана с Георги Захариев, който е бил общински съветник, а през 2015 г. е бил кандидат за кмет на район \"Средец\" в София, съобщава \"България днес\".\r\nЗахариев е със солидно образование, учил е политически науки в Италия. Габриела пък не е от миските, които са се забърквали със скандални мъже от родния хайлайф.\r\nДвамата са заедно повече от година и вече правят сериозни планове за семейство. \r\nЗаради връзката на Габриела със Захариев в модните среди вече шушукат, че има нова мода - миските да се обвързват не с футболисти, а с политици. Точно това направи и друга Мис България - Ваня Пенева. Красавицата има връзка с бившия депутат от Реформаторския блок Антони Тренчев.", "date": "2019.01.29", "title": "Мис България '12 готви сватба със съратник на Любен Дилов"}
{"url": "https://www.dnes.bg/eu/2019/01/29/na-ostrova-shte-vyvedat-vizi-za-prestoi-nad-tri-meseca.400549", "text": "Британското правителство ще прекрати възможно най-бързо свободното движение на хора, ако Великобритания излезе от Европейския съюз без споразумение, съобщи британското вътрешно министерство, цитирано от Ройтерс.\n\r\nЗа определен преходен период гражданите на страните от Европейското икономическо пространство и членовете на семействата им, включително гражданите на Швейцария, ще могат да влизат както досега в Обединеното кралство за посещения, за работа или образование, се казва в декларация на вътрешното министерство.\n\n\n\nНо за да останат за повече от три месеца, те ще трябва да подадат заявление за \"Временно разрешение за престой на европейци\". За престой, по-дълъг от три години, европейските граждани ще трябва да кандидатстват по бъдещата нова имиграционна система, основана на квалификация и умения, която ще влезе в сила през 2021 г., се посочва в декларацията.\n                    \n                    \n                \r\nМинистърът на вътрешните работи Саджид Джавид каза пред в. \"Файненшъл таймс\", че Великобритания веднага ще въведе изискване за визи за европейските граждани за престой над три месеца, ако има Брекзит без споразумение. \n\r\nВ такъв случай Обединеното кралство ще има пълен контрол над границите си \"за първи път от десетилетия\", добави той. \n\r\nСлед датата за Брекзит - 29 март, свободното движение на хора между Обединеното кралство и Европейския съюз ще бъде прекратено веднъж завинаги и това ще бъде последица от резултата на референдума за Брекзит през 2016 г., каза вътрешният министър.\n\r\nМинистерството не съобщи колко ще струва временното разрешение за престой на европейци и визата. Цените ще бъде обявени по-късно. Цените на подобни документи сега са между 500 и 600 лири стерлинги, отбелязва ФТ. ", "date": "2019.01.29", "title": "На Острова ще въведат визи за престой над три месеца "}
{"url": "https://www.dnes.bg/index/2019/01/29/receptata-dnes-iagodov-pai-s-kanela.400470", "text": ":\r\n1 опаковка готови кори за пай\r\n1 и ¼ чаши захар\r\n1/3 чаша брашно\r\n½ чаена лъжица канела\r\n4 чаши пресни ягоди\r\n2 супени лъжици масло\r\n \r\n:\r\n \r\nЗагрейте фурната на 220 градуса. Поставете едната кора за пай в намазнена тава за печене.\r\n \r\nВ купа смесете захарта, брашното и канелата. Внимателно оваляйте ягодите в тази суха смес. Разпределете ги равномерно в тавата върху тестото. Поръсете с разтопено масло. Покрийте с другата кора тесто. Оформете я по желание на лентички, на изрязани сърчица или покрийте изцяло.\r\n \r\nПечете за 45 минути или до кафява коричка.\r\n\r\n", "date": "2019.01.29", "title": "Рецептата Dnes: Ягодов пай с канела "}
{"url": "https://www.dnes.bg/cars/2019/01/29/karame-troshka-na-pytia-globa-do-tri-bona.400550", "text": "Ако караш разбита кола или камион по родните пътища, глобата може да стигне до 3 бона, предвижда новият проект на Закона за движение по пътищата, който беше разделен на три части и качен за обществено обсъждане.\n\r\nВ член 219 е записано, че \"опасните технически неизправности\" ще се санкционират с 1500 лева, като тук влизат и камионите и автобусите, които не са укрепили товара си. Санкции ще има и за притежателите на леки автомобили, които имат неизправни спирачни и кормилни системи. Там е предвидена същата глоба. \n\r\nС максимален размер на санкцията ще се наказват и водачите на превозни средства, които \"имат въздействие върху околната среда, или могат да породят риск за други участници в движението по пътищата\", се казва още в закона. Тълкуванието е, че старите коли, които тровят околната среда, нямат катализатори или пушат повече от нормалното, ще попадат под ударите на закона.\n                    \n                    \n                \r\nПо-леките наказания са до 1000 лева и включват по-малки неизправности, отново касаещи околната среда и безопасността на останалите участници в движението. \n\r\nНай-малката санкция пък е от 500 лева. Не е изключено обаче сборът им, когато се касае за много разбит автомобил, който създава опасност, да достигне и до 3000 лева. За да има максимална глоба при него трябва да са констатирани опасни, значителни и незначителни неизправности. \n\r\nТе включват както развалени фарове, така и разтропана ходова част износени гуми, неработещи чистачки и други. До момента наказанието за подобни повреди беше едва фиш от 50 лева.", "date": "2019.01.29", "title": "Караме трошка на пътя – глоба до три бона!"}
{"url": "https://www.dnes.bg/stranata/2019/01/29/kod-grip-i-v-montana-epidemiiata-v-23-oblasti.400551", "text": "Вече са 23 областите обявили грипна епидемия \r\nОт днес област Монтана също влиза в тях \r\nПубликувана: 29 яну 2019 | 7:06 От: Ралица Братанова \n\n\n\n\n\n                    \n                    \n\n\n\r\nВече 23 са областите с обявена грипна епидемия. От днес към тях се присъединява и Монтана. Учебните занятия в училищата се преустановяват до 4 февруари, съобщава .\n\r\nРЗИ-Хасково удължава срока на противоепидемични мерки на територията на областта до 30 януари. Дотогава ще продължи и грипната ваканция за учениците.\n\r\nУдължава се срокът на грипната епидемия в Ямбол. От днес обаче учениците в областта се връщат в клас. От вчера и област Враца е в грипна епидемия.\n\r\nВоенномедицинска академия в София организира безплатни консултации и прегледи за грип и остри респираторни заболявания при лица над 12-годишна възраст.\n\r\nПрегледите ще се проведат днес и утре, от 09:00 до 14:00 ч., в кабинет 108 на Катедра \"Инфекциозни болести\". За целта е необходимо да бъде направено предварително записване по телефона. Не се изисква направление от личния лекар.", "date": "2019.01.29", "title": "Код \"Грип\" и в Монтана, епидемията в 23 области"}
{"url": "https://www.dnes.bg/za-da-se-razbirame/2019/01/29/10-stypki-s-koito-da-se-sybujdate-po-shtastlivi.400530", "text": "Да сме щастливи означава да сме по-здрави. Колкото и трудно да е понякога да се справяме с живота, колкото и негативни неща да ни се случват и дори да губим светлината в тунела е важно да се опитаме да променим нагласата си, за да върнем щастието в живота си. То е в малките неща. Искате да се събуждате по-щастливи всеки ден? Ето как да го направите.\r\n\r\nЗа да сте щастливи не трябва само да очаквате от съдбата да ви поднася поводи за радост. Трябва да се опитате да се настроите на тази вълна. Обръщайте поглед към хубавите страни на живота, оставяйки на заден план негативите. Те ни съпътстват винаги, затова не трябва да им отдаваме толкова голямо значение.\r\n                    \n                    \n                \r\nЧовек винаги се чувства страхотно, когато накара някого да се усмихне или да се почувства щастлив. Правете го по-често, за да бъде ежедневието ви изпълнено с позитивна енергия.\r\n\r\nЗапочнете деня с обаждане на любим човек. Усмихнете се, накарайте и него/ нея да се усмихне. Разменете си няколко топли думи. Чуйте се, ако не сте го правили отдавна. Целият ви ден след това ще е изпълнен с позитивна нагласа.\r\n", "date": "2019.01.29", "title": "10 стъпки, с които да се събуждате по-щастливи"}
{"url": "https://www.dnes.bg/stranata/2019/01/29/nova-mitnicheska-sistema-blokira-stotici-pratki.400552", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПроблеми с новата митническа информационна система за внос от страни извън ЕС. Тя бе въведена от 7 януари и първоначално с дни блокира стотици камиони със стока на паркингите заради отказ да обработва електронно митническите декларации.\n\r\nНа 11 януари от Агенция \"Митници\" увериха, че проблемът е преодолян. Tрета седмица обаче хората не могат да получат пратките си от \"Български пощи\", предаде .\n\r\nОт средата на миналата година Агенция \"Митници\" и \"Български пощи\" обединиха митническата обработка на пратките от страни извън ЕС на едно място - пощите.\n                    \n                    \n                \r\nЗа целта пощенски гишета бяха открити във всички митници в страната. Новата система обаче създава трудности на служителите. А това води до десетки забавени пратки.\n\r\nОт \"Български пощи\" не конкретизираха дали и кога служителите им са обучени да работят с новата ситема. Увериха обаче, че е нужно не обучение, а практика.\n\r\nНовата електронна система на агенция \"Митници\" е поредна мярка за уеднаквяване на митническите декларации в страните от ЕС. Процесът на унифициране е започнал през 2016 г. и вносът от трети страни е последният от модулите, които България въвежда.\r\n ", "date": "2019.01.29", "title": "Нова митническа система блокира стотици пратки!?"}
{"url": "https://www.dnes.bg/video-prognoza/2019/01/29/myglivo-s-valeji-no-toplo-temperaturite-do-14-c.400553", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nДнес над почти цялата страна ще бъде предимно облачно. Денят започва с мъгла особено интензивна в Дунавската равнина, предаде .\r\nОчакват се валежи от дъжд, на по-високите места и от сняг. Това прогнозира в \"България сутрин\" синоптикът Симеон Матев.\r\nПо-значителни валежи ще паднат в Западна и Югозападна България и Родопите. Най-интензивно ще вали през нощта вторник срещу сряда. Причината за валежната обстановка над Балканите е нов средиземноморски циклон, наречен Ноа.\r\nНе се очакват бурни валежи, но все още има опасност от преливане за реките в Югозападна България и Родопите.\r\nМаксималните температури ще бъдат между 8 и 3 градуса, а в Източна България може да достигнат до 14. В петък ще има разкъсване на облачностите, а през събота и неделя се очавква по-значително затопляне.\r\n ", "date": "2019.01.29", "title": "Мъгливо, с валежи, но топло: Температурите до 14°C"}
{"url": "https://www.dnes.bg/temida/2019/01/29/premryznal-prebit-v-pirogov-sydbata-na-staiko-staikov.400560", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\n5 месеца след като го обявиха за издирване в Интерпол, синът на Миню Стайков излезе от нелегалност по най-мистериозния начин, озовавайки се в \"Пирогов\".\n\r\n29-годишният мъж е с рана на главата и синини по тялото. Според неговата версия е бил отвлечен и държан в плен, разказва .\n\r\nОт МВР и прокуратурата официално казват, че нямат информация за отвличането му за времето, когато са го търсили. Никой от близките му не е получавал искане за откуп, или поне не е съобщавал това в прокуратурата и полицията.\n\n\n\n\r\n                    \n                    \n                Версията на близките му е, че вероятно е отвлечен във връзка с разследването срещу него и баща му, който е в ареста. Според полицаи обаче Стайко е скалъпил версията за отвличането си, но още не е ясно защо.\n\r\nСигналът, че Стайко е похитен, пристига час след като в прокуратурата е депозирано заявление от него е адвоката му, че ще се предаде и ще съдейства на разследването.\n\r\n\"В 9:15 ч в понеделник на тел. 112 е получен сигнал за човек в безпомощно състояние. Екипът на Спешна помощ пристига на мястото, където ги чака мъжът, подал сигнала. Той ги въвежда в къщата. Там Стайко Стайков е прегледан, лекарите са взели решение да го закарат до \"Пирогов\". Когато е пристигнал там, до МВР е подаден сигнал, че е бил отвлечен\", каза в понеделник главният секретар на МВР Ивайло Иванов.\n\r\nПред лекарите Стайко Стайков е разказал, че е бил отвлечен за неизвестен период от време. Тогава в болницата са изпратени криминалисти, за да го разпитат, но Стайков не е бил в състояние да говори. Има рана на главата, която е зашита, оток на окото, охлузвания и синини по тялото.\n\r\n15 минути преди сигнала в Спешна помощ за безпомощния Стайков в специализираната прокуратура се е явил адвокатът му Любомир Таков. Той внесъл писмена молба от клиента си, в която разказва, че е разбрал за издирването му в неделя и е готов да се предаде.\n\r\nОт разпитаните свидетели става ясно, че Стайко се е появил пред една от къщите на семейството в кв. \"Бояна\" в неделя вечерта - около 21 ч. Бил гол, премръзнал и пребит. Пристигнал с такси, което наел от местност наблизо, където по думите му са го изоставили. Посреща го работник, който се грижи за поддръжката на имота. \n\r\nВеднага след това Стайко Стайков се свързал с адвоката си. Той му казал, че е обявен за издирване, и така се стигнало до молбата на Стайко пред специализираната прокуратура, в която казва, че ще се предаде. \n\r\nСутринта обаче Стайков получил криза и така се стига до обаждането в Спешна помощ и сигнала в Софийската градска прокуратура за отвличането му.\n\r\n\n\r\nПроблемите на семейство Стайкови започват на 18 юли м.г. Тогава разследващите от ГДБОП разбиват модерна фабрика за нелегални цигари в Карнобат. Цехът е до жп гарата в града в сграда на стара мандра. Още тогава стана ясно, че имотът е собственост на Иван Димитров, който е син на кмета Георги Димитров. Данните сочат, че фабриката работи от 2015 г. и бълвала по 2 хил. цигари на минута.\n\r\nМесец и половина по-късно спецпрокуратурата и ГДБОП провеждат втора акция по същото разследване. Тогава са арестувани Миню Стайков, който има винпром в Карнобат, синът на кмета, в чийто имот е била нелегалната фабрика, и шуреят на Стайков Белун Хазърбасанов, който е съдружник в бизнеса на Миню Стайков. Освен разследването за производството на нелегални цигари прокуратурата ги обвинява и в пране на пари, както и за данъчни престъпления.\n\r\nЗа сина на Миню Стайков също има данни, че е бил член на престъпната група, но той не е намерен и е обявен за издирване. Това се случва на 5 септември.", "date": "2019.01.29", "title": "Премръзнал, пребит... в \"Пирогов\". Съдбата на Стайко Стайков "}
{"url": "https://www.dnes.bg/obshtestvo/2019/01/29/sara-luna-za-jivota-v-strah-ot-holokost-bez-pari-rabota-i-radio.400554", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nСара Луна, спасена от Холокоста, разказа емоционално за това какво е да живееш в България по време на действието на Закона за защита на нацията. Тя е родена през 1934 година в Дупница, където е прекарала своето детство. \n\r\n\"Една сутрин видях, че на всички домове, в които живееха евреи бяха поставени табели \"Еврейско жилище\". Законът за защита на нацията беше определил всички евреи на възраст над 10 години да носят жълтата значка. Спомням си, че още в началото с моята сестра много се радвахме да слушаме приказки по радиото. Но един ден дойдоха двама души и го конфискуваха. За да няма откъде да се информираме какво става по света и в България. Конфискуваха и всички бижута на мама, дори й взеха халката. Изключиха всички ученици от гимназиите и студенти от университетите. Работниците бяха уволнени, на евреите се забрани да упражняват всякакъв вид професия. Направиха запор на сметките в банките и така евреите бяха изключени от социалния живот и оставени без никакви материални средства\", разказа Луна в предаването \"Операция История\" по . \n                    \n                    \n                \r\n\"Допреди влизането на този закон ние дружахме с българите, но след това се страхуваха. В най-тежките моменти, когато нямаше дори какво да ядем, българи оставяха кошници с храна пред домовете ни без да се афишират. Помня, че майка ми продаде част от покъщината ни. Можехме да пазаруваме само от два магазина, които бяха доста лошо снабдени. Определиха ни една фурна, от която да купуваме хляб. Беше от царевично брашно и картофи, винаги бе недопечен. До вечерта мухлясваше. На много места имаше табели \"Забранено за кучета и евреи\", допълни Сара Луна.\n\r\nТя разказа още, че евреите от нейния град е трябвало да отидат да работят в лагери.\n\r\n\"Беше ни казано, че ще работим в Германия. Мама дори ни уши ранички за бельото ни. Имаха двойно дъно, в което сложи пари. Още по-тежко бе положението, когато бе казано, че ще ни депортират и бяхме под домашен арест - от 1 март 1943 г. Можеха да излизат само деца до 10 години. Ние бяхме три в сградата и всяка сутрин излизахме с бележки какво трябва да се купи. Но често ни спираха браниците, взимаха ни парите, биеха ни. Живеехме в партерен апартамент, чупиха ни прозорците. Имам спомен от тогава - на 8 или 9 март беше. С едно паве от бордюрите започна едно силно чукане, смятахме, че започва депортацията. Бяхме облечени, плачехме. Хазаинът отвори вратата и се оказа един наш учител. Съобщи ни, че Червената армия е близо до Дунав и няма да ни депортират\", спомня си още Луна. \n\r\nСветият синод бе срещу закона срещу евреите, допълни тя. Според нея евреите са били спасени от българската интелигенция, от църквата.\n\r\n\"Отговорът за спасението на евреите е въпрос, който не трябва да се генерализира. Няма един спасител. Има много българи, които са направили така, че българските евреи да не бъдат депортирани в лагерите на смъртта. Заслуга има и Димитър Пешев, подпредседател на тогавашното Народното събрание и други български политици, Светия Синод на БПЦ, голяма част от българската интелигенция. Не трябва да се забравя и настъплението на Червената армия и обратът в хода на войната също оказват въздействие върху обществото\", коментира Максим Делчев от Организацията на българските евреи \"Шалом\".", "date": "2019.01.29", "title": "Сара Луна за живота в страх от Холокост - без пари, работа и... радио"}
{"url": "https://www.dnes.bg/usa/2019/01/29/sasht-povdignaha-obvineniia-sreshtu-huawei.400562", "text": "Американското министерство на правосъдието оповести два обвинителни акта срещу китайската компания Huawei Technologies, няколко от подразделенията й и нейния финансов директор Мън Ванчжоу по две отделни дела. Huawei  е обвинена в редица престъпления - от банкови и финансови измами до възпрепятстване на правосъдието и заговор за кражба на търговски тайни от компанията T-Mobile US Inc., съобщи Ройтерс.\n\r\nОбвиненията засилват натиска върху Huawei, най-големия производител на телекомуникационна техника в света, от правителството на САЩ, което се опитва да попречи на американските компании да купуват рутери и суичове от Huawei  и притиска съюзниците си да направят същото.\n\r\nОт своя страна Huawei отхвърли днес обвиненията, които й бяха повдигнати в Съединените щати, предаде Франс прес.\n\r\nТехнологичният гигант отрече да е извършил каквато и да било кражба на технологии или да е нарушил по някакъв начин санкциите срещу Иран.\n\n\n\r\n\"Huawei е разочарована да научи обвиненията\", които й бяха повдигнати, каза компанията в изявление, получено от Франс прес. Китайският технологичен гигант отрече да е извършил нещо нередно, увери, че не е знаел за \"осъдителните действия\" на финансовата си директорка Мън Ванчжоу, и изрази убеденост, че \"американските съдилища ще стигнат до същото заключение\".\n\r\nПо-рано днес китайското министерство на външните работи разкритикува обвиненията, повдигнати в САЩ на Huawei.\n\r\nТо призова Съединените щати да прекратят \"необоснованото отстраняване\" на китайски компании, включително на \"Huawei\", и да отменят заповедта за арест на Мън. \"Зад всичко това стоят политически сметки, политически манипулации\", каза говорителят на министерството Гън Шуан, цитиран от Франс прес.\n\r\nТой даде да се разбере, че Китай ще защитава решително законните интереси на своите компании.\n\r\nКитайските власти искат от САЩ незабавно да се откажат от плановете си да отправят искане за екстрадиция на Мън Ванчжоу от Канада до 30 януари, се казва в съобщението на китайското външно министерство, цитирано от ТАСС.\r\nОбвиненията срещу Хуавей в САЩ са \"несправедливи и неморални\", заяви Вън Ку, високопоставен представител на китайското министерство на промишлеността и информационните технологии, цитиран от Ройтерс.\n\r\nНа пресконференция по-рано изпълняващият длъжността министър на правосъдието на САЩ Матю Уитакър изрази благодарност към канадските власти, които задържаха финансовия директор на Huawei през декември във Ванкувър, съобщава ТАСС, цитирана от БТА. Уитакър съобщи, че в момента САЩ действат за екстрадицията на Мън Ванчжоу. \r\n ", "date": "2019.01.29", "title": "САЩ повдигнаха обвинения срещу Huawei "}
{"url": "https://www.dnes.bg/usa/2019/01/29/pelosi-pokani-trymp-da-proiznese-godishnata-si-rech.400557", "text": "Председателката на Камарата на представителите на американския Конгрес Нанси Пелоси покани президента Доналд Тръмп да произнесе на 5 февруари речта \"За състоянието на съюза\", предаде Асошиейтед прес.\n\n\r\nОт официалното писмо на Пелоси става ясно, че президентът ще насрочи речта за тази дата. Първоначално бе предвидено той да говори пред двете камари на Конгреса на 29 януари, но заради частичната парализа на правителството Пелоси оттегли поканата си и му постави като условие да се споразумее с Конгреса за подновяване на работата на правителството, за да произнесе речта си, напомня Асошиейтед прес.\n\r\nПелоси уточнява в писмото, че двамата с президента са разговаряли и са постигнали съгласие за новата дата. \"В днешния ни разговор (в понеделник – б.р.) се споразумяхме за 5 февруари\", пише тя.\n                    \n                    \n                \r\nПредстои Камарата на представителите и Сенатът да приемат резолюция, с която официално да поканят Тръмп да говори на общо заседание на двете камари на Конгреса, добавя АП, цитирана от БТА.", "date": "2019.01.29", "title": "Пелоси покани Тръмп да произнесе годишната си реч"}
{"url": "https://www.dnes.bg/kino/2019/01/29/stykleniia-oshte-vodi-nad-nedosegaemite.400555", "text": "Психотрилърът \"Стъкления\", преплитащ сюжетите на филмите \"Неуязвимият\" и \"На парчета\" на режисьора М. Найт Шаямалан, запази челната си позиция в бокс-офис класацията на Северна Америка, съобщиха световните агенции.\r\nСлед един спокоен уикенд в киносалоните на САЩ и Канада филмът \"Стъкления\" успя да се задържи на върха, реализирайки 19 милиона долара от продажбата на билети. Въпреки че не се справя толкова добре, колкото предшественика си \"На парчета\", завършекът на трилогията спечели 73,6 милиона долара за 10 дни.\r\nВтората и третата позиция в бокс-офис също остават непроменени и се запазват от драмата с елементи на комедия \"Недосегаемите\" на режисьора Нийл Бъргър и с участието на Кевин Харт, Брайън Кранстън и Никол Кидман, и супергеройската продукция \"Аквамен\". Постъпленията от продажбата на билети за двата филма през уикенда възлизат съответно на 12,2 милиона долара и 7,4 милиона долара.\r\n                    \n                    \n                Анализаторите окачествяват като провал представянето в бокс-офиса на двата нови филма в Топ 10 - \"Момчето, което можеше да бъде крал\" (четвърто място със 7,3 милиона долара) и \"Фатално затишие\" с носителите на \"Оскар\" Матю Макконъхи и Ан Хатауей (седмо място с 4,8 милиона долара).\r\nПето място в бокс-офис класацията на Северна Америка заема анимацията \"Спайдърмен: В Спайди-вселената\" с 6,2 милиона долара от продажбата на билети в киносалоните на САЩ и Канада, предаде БТА.\r\nСлед обявяването на номинациите за \"Оскар\" наблюдателите отбелязват скромен финансов тласък за продукциите, попаднали в надпреварата за топ отличието за най-добър филм. Най-сериозен напредък е отбелязал филмът \"Зелената книга\", който през 11-ия си уикенд на екран е реализирал 5,4 милиона долара, отреждащи му шестото място в Топ 10.", "date": "2019.01.29", "title": "\"Стъкления\" още води над \"Недосегаемите\""}
{"url": "https://www.dnes.bg/notifikacii/2019/01/29/nadrusan-zakliuchi-jena-si-tri-dni-zalojnica.400556", "text": "Жена от Сливница успя да избяга, след като мъжът й я заключи и я държа три дни под ключ.\r\nЗаложницата успяла да избяга на 25 януари и съобщила в полицията, че през последните три денонощия е била противозаконно лишена от свобода от мъжа, с когото живее на семейни начала. \r\nПотърпевшата споделила, че е успяла да избяга, след като 38-годишният й партньор заспал, като заявила, че системно е била пребивана от него с различни твърди предмети и заплашвана с убийство.\r\nПолицаи веднага отишли на адреса, направили оглед и иззели доказателствата. \r\nМеждувременно обаче мъжът избягал от дома си и бил обявен за общодържавно издирване, само за да бъде задържан малко по-късно в града. \r\nТой бил в автомобила си, а при теста за употреба на наркотични и упойващи вещества дал положителна проба за амфетамин и метамфетамин. \r\n38-годишният мъж е задържан за 24 часа. По случая е образувано досъдебно производство.\r\n ", "date": "2019.01.29", "title": "Надрусан заключи жена си – три дни заложница!?"}
{"url": "https://www.dnes.bg/sofia/2019/01/29/vijte-kyde-v-sofiia-niama-da-ima-voda-na-30-ianuari-sriada.400571", "text": "На 30 януари 2019 г. (сряда), във връзка с реконструкция на уличен водопровод на ул. „Сава Михайлов“ жк. „Западен парк“, се налага спиране на водоподаването от 10:00 до 22:00 часа на клиентите на „Софийска вода”, живеещи в:\r\nбл. 69, бл. 70, бл. 71, бл. 72, бл. 78, бл. 79, бл. 81, бл. 82, и бл. 83,\r\nул. „Сава Михайлов“ от бл. 33А до бул. „Царица Йоана“.\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Сава Михайлов“ пред бл. 52.\n\r\nНа 30 януари 2019 г. (сряда), във връзка с подмяна на спирателен кран на бул. „Пенчо Славейков“ Център, се налага спиране на водоподаването от 09:00 до 20:00 часа на клиентите на „Софийска вода”, живеещи в района на:\r\nбул. „Пенчо Славейков“ от бул. „Прага“ до ул. „Люлин планина“.\n                    \n                    \n                \r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Св. Иван Рилски“ ъгъла с бул. „Пенчо Славейков“.\n\r\nРемонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.\n\r\nЗасегнатите от прекъсването на водата, могат да получат повече информация от Телефонния център на “Софийска вода” АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx .\n\r\n“Софийска вода” АД предварително се извинява на своите клиенти за причинените временни неудобства!\n\r\nИнтернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.\r\n ", "date": "2019.01.29", "title": "Вижте къде в София няма да има вода на 30 януари, сряда"}
{"url": "https://www.dnes.bg/sofia/2019/01/29/priemyt-v-zabavachkite-1-tochka-2-za-kakvo-i-kolko-se-davat.400561", "text": "Децата ще бъдат приемани в забавачките в София по нов начин, който ще бъде въведен с промени в Наредбата за прием в общинските детски градини. Те бяха обсъдени днес от образователната комисия в Столичния общински съвет, но преди той да ги гласува предстоят още дебати.\r\nЕдна от промените следва принципа – детето да ходи на градина възможно най-близо до дома си.\r\nПостоянният адрес в района на забавачката ще носи 4 точки, а не 2 както е сега, а настоящият – 2, а не 1 т. Адресът ще се установява служебно по електронен път, а не чрез удостоверение от родителите.\r\nДруга промяна е, че децата с брат и сестра в същата забавачка ще получават по една допълнителна точка, но няма вече да участват в класирането по социални критерии, а по общи.\n\n\r\n                    \n                    \n                \"Няма как да квалифицираме наличието на брат и сестра по критериите за деца в неравностойно положение-сираци, деца със сериозни проблеми\", каза пред \"Труд\" столичният зам.-кмет доц. Тодор Чобанов.\r\nСоциалната квота обаче ще бъде намалена от 40% на 30%, увеличавайки общата.\r\nЗатяга се контролът върху записването на деца с хронични заболявания, като вече ще се изисква документ от ТЕЛК, а не от личен лекар.\r\nДецата с хронични заболявания намаляват от 5 на 3 в група, а тези със специални образователни потребности ще са не 3, а 2.\r\nДецата в яслените групи ще са не 20, а 23. Така се откриват около 700 нови места за ясла, при недостиг в София от около 5000. Обмислят се мерки за да се намали фиктивното записване в яслите.\r\nЛевият общинар Калоян Паргов предложи 1 т. за градина да получават и децата,  които не са могли да бъдат класирани на ясли, и бонусът да не е само за  тези, които са посещавали.\r\nДали идеята ще бъде приета, или точката ще се  дава под условие за определен брой посещения в яслите, ще стане ясно в  понеделник. Тогава съветниците трябва да приемат промените в наредбата.\r\n\"Над 1000 места ще бъдат разкрити с 15-те детски градини, които ще построим тази година\", обеща още Тодор Чобанов.", "date": "2019.01.29", "title": "Приемът в забавачките: 1 точка, 2... За какво и колко се дават?"}
{"url": "https://www.dnes.bg/stranata/2019/01/29/svlachishte-na-pytia-smolian-devin-zatisna-kola.400569", "text": "Огромно свлачище затвори пътя Смолян-Девин в района на Широка лъка. \r\nЗемната маса, примесена с камъни, е затворила изцяло и двете платна, съобщи пред \"\"Андриян Петров, зам.-областен управител.\n\n\r\nНа място има екипи, които разчистват земната маса, пише . \r\nПри падането на свлачището е смачкан лек автомобил \"Пежо\", собственост на Григор Гайдев, каза кметът на Широка лъка Васил Седянков. Няма пострадали хора.\r\nДо вчера целия район от областта на запад от Пампорово нямаше достъп до областния град, заради непроходимите от непочистен сняг Превала и Пампорово.\r\n\"Скоро поне едно от платната ще бъде пуснато, но едва след като се премахне поне частично падналата маса ще е ясно колко голямо е свлачището\", каза Петров.", "date": "2019.01.29", "title": "Свлачище на пътя Смолян – Девин, затисна кола "}
{"url": "https://www.dnes.bg/art/2019/01/29/gigantski-kukerski-maski-pod-kupola-na-largo-to.400564", "text": "\n\r\nСтраховити гигантски кукерски маски посрещат посетителите на столичното \"Ларго\" и още с разполагането им се превърнаха в атракция за безброй фотосесии на столичани и гости на София.\n\r\nЕкспонираните под купола на Античния комплекс \"Сердика\" артистичните инсталации са запазена марка на ямболския Международен маскараден фестивал \"Кукерландия\", който тази година чества своя 20-ти юбилей, съобщават организаторите.\r\nТриметровите съоръжения представят в стилизиран вид типичните за тази част на България кукерски маски. Заради съхранените традиции, районът си е спечелил нарицателното име \"Кукерландия\", откъдето идва и името на ежегодния фестивал, организиран от община Ямбол. \r\n                    \n                    \n                Според изследователи, корените на кукерските игри се откриват в далечните езически времена и се свързват с културата на древна Тракия и тогавашните Дионисиеви празници. Днес традициите на кукерството имат своя пълнокръвен живот в селищата от региона, утвърждавайки Ямбол като един от  центровете на маскарадните игри в страната.\r\nГигантските маски могат да бъдат видени в столичния музея на открито под \"триъгълника на властта\" до 1 февруари (петък). След това турнето на гигантите продължава в Пловдив, Стара Загора, Хасково, Бургас и Сливен. \r\nНа 28 февруари те се прибират в Ямбол, за да се включат в карнавалното шествие, с което се дава начало на фестивала \r\n\"Кукерландия\". \r\nВ продължение на четири дни те ще бъдат част от традиционната \"Алея на гигантските маски\", превърнала се в неизменен символ на фестивала от 2011 година насам. В тазгодишното юбилейно издание, алеята включва вече общо 20 артистични инсталации.", "date": "2019.01.29", "title": "Гигантски кукерски маски под купола на \"Ларго\"-то"}
{"url": "https://www.dnes.bg/politika/2019/01/29/strasti-na-dondukov-1-i-2-komentaryt-na-ekspertite.400570", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nЗнаков отчет на президента Румен Радев за втората му година на \"Дондуков\" 2. Държавният глава не се отклони от заявката си от началото на мандата да сложи край на \"безкритично наблюдаващия президент\" и отправи своите критики към властта.\n\r\n\"Речта на президента беше изключително силна. Тя не може да остане сама в пространството. Зависи от българите, дали ще подкрепят конституцията и законите. Не можем повече да разрушаваме институциите. Радев смени позицията си от \"няма нужда от избори\" към \"избори\". Показателите на държавата, смъртността, падането на образованието и конкурентоспособността – институциите западат. Не би трябвало да съществува такава държава в ЕС\", подчерта политологът доц. Мария Пиргова.\n\n\n                    \n                    \n                \r\nСпоред журналиста Недялко Недялков президентът е поел ангажимент, който не може да изпълни.\n\r\n\"Това е президент пред нервна криза. Той иска да свали легитимното правителство, за да прокара своята марка изтребители. Той превишава законните си правомощия. Каза, че няма да работи с легитимното правителство. За 2 години той не е стъпил в парламента. Той обвинява властта в корупция. Подкопава авторитета на прокуратурата. Той бламира властта. Той разпространява фалшиви новини\", отбеляза Недялков в \"България сутрин\".\n\r\nДоцент Пиргова контрира твърденията на събеседника си с аргументите, че управлението на ГЕРБ и действията на прокуратурата не действат ефективно.\n\r\n\"Съдебната система не работи. Няма български инвестиции в страната. Радев намери своето място, както към НАТО, така и към Русия. Той е единствената балансирана българска институция. Президентът има огромна вътрешна легитимност\", посочи тя пред .\n\r\nНедялко Недялков изрази мнението, че Румен Радев се саморазобличава като лидер на опозицията.\n\r\n\"Радев е рекламен агент на \"Грипен\". Жена му си купува рокли с държавна охрана. Президентът е патерица на БСП. Целта му е да създаде партия, която да управлява в коалиция с БСП\", изтъкна още журналистът.", "date": "2019.01.29", "title": "Страсти на \"Дондуков\" 1 и 2 – коментарът на експертите"}
{"url": "https://www.dnes.bg/stranata/2019/01/29/lekari-vs-pacienti-sled-smyrtta-na-bebe-podcenena-li-e-situaciiata.400559", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nЛекарска грешка или подценяване на състоянието са причината за смъртта на едногодишния Преслав от Плевен? Родителите на починалото дете са категорични, че вината е в медиците и са решени да заведат дело срещу тях. \r\nПоредният нещастен случай идва на фона на остър недостиг на лекари в Спешната помощ, където липсват най-малко 250 медици.\n\r\nАдвокатът и специалист по медицинско право д-р Мария Петрова подчерта пред, че такива случаи не са изолирани. Това е поредният случай на прехвърляне на пациент между различни болнични заведения, без да е сигурно дали за детето е направено най-доброто.\r\n                    \n                    \n                Според д-р Петрова отговорност може да се търси както от конкретния лекар, който може би не е преценил правилно състоянието на детето, така и от лечебните заведения.\r\n\"Беше редно на това дете да му бъдат направени изследвания и да бъде хоспитализирано за наблюдение\", сподели председателя на Националната асоциация на работещите в спешната медицинска помощ д-р Десислава Кателиева. \r\nПо думите ѝ е било редно да се потърси причината за високата температура, особено когато става дума за толкова малко дете.\r\nД-р Кателиева обаче добави: \"Колегите ни са претоварени, преминават по 50-60 пациента и е възможно да се допусне грешка. Огромна маса от пациенти с най-разнообразни оплаквания. Изключително трудно е в тези условия да се работи\".\r\n\"Не може да използваме оправданията на това, че системата не работи, за да губим човешки животи. Делата срещу лекари се увеличават, увеличават се и делата срещу пациенти. Най-често лекарите биват съдени, че неправилно или ненавременно са поставили диагноза. Лекарите съдят пациенти за клевата или за агресия\", каза от своя страна д-р Петрова.\r\n\"Младите лекари идват, изкарват няколко месеца и напускат заради стреса и агресията. Спешната медицина е интензивна специалност, която се развива много бързо. Последният наш курс беше преди 3 години... Не знам как ще ни обучат 7000 човека за оставащи 11 месеца\", сподели притесненията си д-р Кателиева. ", "date": "2019.01.29", "title": "Лекари vs. пациенти след смъртта на бебе – подценена ли е ситуацията?"}
{"url": "https://www.dnes.bg/football/2019/01/29/levski-ne-moje-da-se-razbere-s-mitrev.400567", "text": "Левски още не може да се разбере по какъв начин да се раздели с Божидар Митрев, пише \"Тема спорт\". Вратарят не бе взет на лагер с отбора в Кипър, тъй като не влизаше в плановете на Славиша Стоянович и екипа му.\n\r\nПри Георги Дерменджиев вратарят също няма да получи шанс за изява, тъй като през пролетта титуляр ще бъде Николай Михайлов, а кадрите от школата Николай Кръстев и Петър Иванов ще са съответно втори и трети избор.\n\r\nПроблемът е, че Митрев има договор с Левски за още година и половина. Предишното ръководство му предложи като компенсация за предварително разтрогване на контракта 2 заплати, които очаквано Божката отказа. \n\r\nСъществува опция столичани да преотстъпят вратаря под наем в друг отбор, но това може да стане, само при положение, че клубът, в който отиде, поеме половината от заплатата му.\n                    \n                    \n                \r\nНе е тайна, че Ботев (Пловдив) има интерес към Митрев, но \"канарчетата\" искат да вземат бившия капитан на Левски без да плащат трансферна сума.", "date": "2019.01.29", "title": "Левски не може да се разбере с Митрев"}
{"url": "https://www.dnes.bg/stranata/2019/01/29/jivot-zad-reshetkite-ne-kato-prestypnik-a-kato-nadziratel.400558", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nГлавна дирекция \"Изпълнения на наказанията\" става на 140 години. След Освобождението, страната ни разполага само със старите турски затвори, които са били с лоши битови условия, строга изолация и прилагане на жестоки наказания. През 1879 г. с привременните правила за учредяване на затворите, утвърдени от княз Дондуков, се слага началото на новата наказателно изпълнителна система у нас.\n\r\nРепортерът на  Илияна Шишкова и операторът Мартин Ангелов проследиха личната история на Румен Петров. Той прекарва 24 години зад решетките, но не като престъпник, а като надзирател в Централния софийски затвор.\n                    \n                    \n                \r\nСподеля, че това не му е била детската мечта, но така са се стекли обстоятелствата в живота му. За 24 години в затвора Румен е научил множество човешки истории – и смешни, и тъжни, и откровено абсурдни. Казва, че вече трудно би се изненадал от нрава на затворниците.\n\r\nЗа да бъдеш надзирател са нужни силна психика, желание за работа и воля да се справиш с предизвикателствата, посочва още Петров. Казва, че житейският опит е нужен, за да не те смачка психически професията. Като приключи дежурството му и премине бариерата, тръгвайки към дома си, тогава чак се чувства спокоен.\r\nСпоред Румен, кандидатите за тази работа трябва да са поне на 25 години и да имат някакъв житейски опит. Иначе професията може да ги смаже.\r\n\"Работим с хора, но престъпниците също са хора, а с хората по принцип се работи трудно\", обясни той.\r\nВижда се като строг, но справедлив. Не дели лишените от свобода от останалите хора. За него всички са еднакви, но важното е да спазват разпорежданията.\r\nЗатворниците са споделяли, че разпознават надзирателите дори по стъпките в коридора нощем. Като излязат след изтърпяване на наказанията си, дори ги разпознават по улиците и им се обаждат.\r\nА за Румен и колегите му, няма големи и малки престъпници, няма медийно известни подсъдими. Всеки осъден е номер, зад който стои лице, което изтърпява наказанието си.", "date": "2019.01.29", "title": "Живот зад решетките: Не като престъпник, а като надзирател "}
{"url": "https://www.dnes.bg/business/2019/01/29/vashington-i-karakas-v-hvatka-za-venecuelskata-petrolna-kompaniia.400572", "text": "Като реакция на битката за власт във Венецуела САЩ налагат санкции над местната държавна петролна компания PDVSA. Наказателните мерки трябва да останат в сила, докато преходното правителство или демократично избрано правителство не заемe поста си в южноамериканската държава, заяви във Вашингтон финансовият министър Стивън Манучин. \r\nКомпаниите ще могат да купуват и в бъдеще петрол от Венецуела, но плащанията следва да се осъществяват на блокирани сметки.\r\nПравилата следва също така да гарантират, че рафинериите в САЩ, пряко зависими от доставките на петрол от Венецуела, могат да продължат да работят. Американското дъщерно дружество на PDVSA, Citgo, може да продължи да функционира, стига да се извършват плащания към блокираните сметки, а не към вече не признаваното от САЩ социалистическо правителство на Николас Мадуро.\r\n                    \n                    \n                Президентът на Венецуела Николас Мадуро пък взе контрамертки. Съединените щати се опитват незаконно да завладеят компанията Citgo, филиал на държавната петролна компания PDVSA в САЩ, каза той, цитиран от Ройтерс. „Днес (б. ред. в понеделник) Съединените щати решиха да поемат курс към кражба на Citgo от Венецуела\", каза Мадуро в телевизионно предаване, в което бе показан как посреща венецуелски дипломати, върнали се от САЩ.\r\nКакви мерки ще предприеме компанията вижте ", "date": "2019.01.29", "title": "Вашингтон и Каракас в хватка за венецуелската петролна компания  "}
{"url": "https://www.dnes.bg/eu/2019/01/29/ostane-li-ostrovyt-v-es-zle-shte-e-mnogo-nestabilen-chlen.400565", "text": "Френският в. \"Паризиен\" отделя внимание на предстоящото тази вечер гласуване по предложения за поправки в плана на премиерката Тереза Мей за Brexit-а. Изданието подчертава, че председателят на Камарата на общините Джон Бъркоу ще играе ключова роля, защото той избира кои поправки да бъдат поставени на гласуване.\n\r\nИзвестно е, че Бъркоу не одобрява Brexit-а. Поправките, от които той трябва да избере, за да се разсея неяснотата около предстоящото напускане на ЕС, включват забрана за правителството да извежда страната от съюза, без да има постигнато споразумение, ограничение по време на \"предпазната клауза\" за границата между Ирландия и британската провинция Северна Ирландия, отлагане на датата на Brexit-а и организиране на втори референдум.\n                    \n                    \n                \r\nВтори референдум няма да е от полза за ЕС, предупреждава британският в. \"Гардиън\". Дори ако Лейбъристката партия подкрепи провеждането му, предложението вероятно няма да получи мнозинство в британския парламент. Дори да приемем, че на евентуален референдум вариантите ще бъдат Brexit при предложените от Тереза Мей условия или оставане в ЕС, изключвайки възможността за \"твърд\" Brexit без споразумение, да не забравяме, че британците вече гласуваха веднъж за излизане от съюза.\n\n\n\n\r\nМного европейци може да са доволни, ако Великобритания проведе нов референдум и реши да остане в ЕС. Но някои страни членки и представители на ЕС се опасяват, че ако Лондон се откаже от Brexit-а, може да стане много нестабилен член. Възможно е да има искания за трети референдум, възможно е също евентуално следващо правителство да организира Brexit без допитване до народа. Но най-вече има опасения за поведението на Великобритания като член на ЕС, особено ако в страната има сериозно недоволство от отказа на \"елитите\" да напуснат съюза.\n\r\nВ Брюксел вече се разказват вицове, че ако Великобритания участва в изборите за Европарламент през май, може да избере 73-ма найджълфаражовци. Но ако страната реши с малко мнозинство да остане в ЕС, какво ще правят министрите й в Съвета на ЕС? Някои страни членки се опасяват, че Лондон може да стане труден партньор, усложнявайки проблемите, които ЕС вече има с Будапеща, Варшава, а донякъде и с Рим.\n\r\nЗа каквото и да гласува британския парламент тази вечер, премиерката Тереза Мей вероятно ще трябва да се върне при лидерите на ЕС с искане да й окажат значителна помощ, пише британският в.\"Телеграф\", който прогнозира, че довечера британските депутати може да одобрят поправка, предвиждаща проблемът с \"предпазната клауза\" да бъде уреден по друг начин, или да приемат график, водещ до отлагане на Brexit при липса на споразумение. Възможно е също британското правителство да се разпадне, притиснато от перспективата за напускане на ЕС без споразумение.\n\r\nНо каквото и да се случи, Мей може да предотврати катастрофа само ако Брюксел реши да й окаже значителна помощ, подчертава британското издание.\r\nГолемият въпрос е как ще реагират европейските лидери, ако парламентът реши да изпрати Мей обратно в Брюксел, за да получи значителни отстъпки от ЕС, пита в. \"Ню Йорк таймс\", цитиран от БТА. До момента ЕС отхвърля всички предложения за отмяна на ирландската предпазна клауза, освен ако Мей не смекчи британската позиция за отказа на Лондон да остане в митническия съюз. Тази позиция беше повторена неотдавна от председателя на Европейската комисия Жан-Клод Юнкер по време на телефонен разговор с Мей, отбелязва изданието.\r\n ", "date": "2019.01.29", "title": "Остане ли Островът в ЕС, зле – ще е много нестабилен член "}
{"url": "https://www.dnes.bg/temida/2019/01/29/otvlichaneto-na-staikov-inscenirovka-eksperti-vyzmojno-e.400568", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nМВР продължава разпитите по случая със сина на бизнесмена Миню Стайков. В понеделник сутринта издирваният чрез \"Интерпол\" Стайко Стайков беше приет в \"Пирогов\" с наранявания по главата. Мъжът твърди, че е бил отвлечен и му е нанесен побой.\n\n\n\r\nОт прокуратурата заявиха, че според адвоката на Стайков младши, той е разбрал, че е обявен за издирване едва сега. Стайко Стайков е издирван от три месеца за участие в престъпна група за пране на пари, данъчни престъпления и контрабанда.\r\nОт прокуратурата ще поискат Стайков да остане за постоянно в ареста, а той е депозирал молба, в която декларира готовност да сътрудничи на разследването срещу него.\r\n                    \n                    \n                Пред Bulgaria ON AIR криминалистът Иван Савов обясни, че е станало ясно, че не е имало индикации, че лицето е било обект на отвличане, никой от близките не е докладвал и изведнъж се е появил пребит и с белези.\r\n\"Единственият развой на събитията може да се случи само когато се проследят обаждания, когато се разпитат хора, включително и Стайко Стайков\", смята Савов. По думите му има голям шанс историята с отвличането да е инсценировка.\r\n\"Предполагам, че Стайков до голяма степен е разбрал, че в крайна сметка не може да се крие през целия си живот и е по-добре да се яви, за да мине цялата съдебна процедура, независимо от нейния финал, защото това, че едно лице е привлечено като обвиняемo, не значи, че е осъденo\", коментира бившият министър на вътрешните работи Еманиул Йорданов.\r\nПо думите му документът, който Стайков е подписал за съдействие на полицията, може да се отрази върху мярката му за неотклоние, но най-вероятно тя ще бъде задържане под стража и поне шест месеца той ще бъде задържан.\r\n\"За голямо съжаление професионализмът в полицията през последните години рязко спада поради ред причини. Липсата на качествен кадрови потенциал до голяма степен играe роля в \"оплескването\" на някои случаи\", заяви криминалистът Иван Савов.", "date": "2019.01.29", "title": "Отвличането на Стайков инсценировка? Експерти: Възможно е!"}
{"url": "https://www.dnes.bg/obrazovanie/2019/01/29/niamalo-zamyrsiavane-v-hranata-na-dvete-stolichni-uchilishta.400602", "text": "Няма микробиологично замърсяване в работната среда и храната по случая със стомашно-чревно неразположение при деца от две училища в София. Това съобщиха от Българската агенция по безопасност на храните (БАБХ).\r\nПо-рано този месец Областната дирекция по безопасност на храните – София извърши проверка в столовата на две столични училища (72 ОУ \"Христо Ботев\" и 151 СУ) и на кетъринг фирмата, приготвила храната. Сигналите бяха подадени от майки на ученици заради стомашно неразположение на децата им.\n\r\nПри извършената проверка от Областната дирекция по безопасност на храните е установено, че в работната среда и храната, която са консумирали децата, няма микробиологично замърсяване.\r\n                    \n                    \n                Резултатите от пробите от работната среда и контактните повърхности съответстват по показател \"Общ брой микроорганизми“. Пробите от храната, които бяха предоставени на акредитирана лаборатория за микробиологично изпитване, са отрицателни.\r\nСлед връчване на предписание от страна на контролните органи на БАБХ за изследване за заразоносителство на персонала, зает с приготвяне на храната, от 8 бр. проби 7 бр. са отрицателни, а един служител на длъжност готвач в кетъринг фирмата, е с положителен микробиологичен резултат за стафилококи.\r\nЛицето е отстранено от работа и в момента му се провежда домашно лечение. При проверките не са констатирани несъответствия на действащото законодателство в областта на храните.\r\n \r\n \r\n ", "date": "2019.01.29", "title": "Нямало замърсяване в храната на двете столични училища"}
{"url": "https://www.dnes.bg/sofia/2019/01/29/stara-sofiia-dostolepna-no-i-opasna-s-rushashtite-se-sgradi.400582", "text": "\"Стара София\" е запазила множество красиви сгради от отминали времена, но поддръжката им е мисия невъзможна за собствениците и Общината.\r\nРушащите се сгради са заплаха за всички, които преминават около тях. Пореден случай е й сигналът на граждани във Facebook страницата \"Видяно в София\".\n\n\r\nУл. \"Пиротска\" и бул. \"Христо Ботев\" са част от облика на разпадащата се Стара София. Тук минават трамваи, множество автомобили, пешеходци и ученици, забързани за часовете си. Районът е близко до Женският пазар, който определено не се ползва с добра репутация – намираш си от банани за левче, до удоволствия от млади труженички на най-старата професия, понякога дори травеститите предлагат своите ласки в този район. Наистина \"Стара София\" пази своите тайни.\r\n                    \n                    \n                Точно на ъгъла на тези две улици се намира и опасната за живота на столичани сграда. Тя е подслонила хостел, баничарница и магазини. Кой е виновен за състоянието на красивата в миналото сграда, питат се столичани?\r\nСградата е построена през 1916 година от братята Колчакови. По-късно става паметник на културата. В момента тя има 18 собственици, разказва .\r\nПрез 2016 година те са получили заповед да обезопасят сградата с мрежа в тридневен срок, но това така и не се случва.\r\nСъщата година Министерството на културата дава десетдневен срок на собствениците да представят в НАП план за цялостно разработване на къщата.\r\nОказва се, че собствениците са били готови с такъв план още през 2013 година, но не се е стигнало до него.                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nЕто и няколко коментара от столичани в социалната мрежа:\r\n\"Plamen Lekov : То, цялата държава ни се разпада...\n\r\nСашо Александров: Общи части и фасада! Когато проумеете това ще живеем в по красива среда\n\r\nVladimir Shumnaliev: Идеалният център е наситен с подобни сгради. Кое трябва да ни учуди? Добре, че засега само мазилки и части от первази падат...\n\r\nAnton Tanev Tulev: Пуснете сигнал до Общината. Живущите са длъжни да поддържат сградата. Частна собственост е. Общината ще ги глоби и принуди да я ремонтират.\n\r\nIvan Ivanov: Сутринта като минах имаше полиция, която спираше хората да минават отдолу - явно са си заминали, дори и лента не са сложили. Хората си минават и ако падне още нещо, кой ли ще носи отговорност.....Както с онази сграда дето падна върху момичетата навремето, където всички обвинени бяха оправдани и се оказа, че сама била паднала.....\n\r\nКалина Кръстева: Слава богу, че има грипна ваканция. Там минават децата от 32 СУИЧЕ.\"", "date": "2019.01.29", "title": "\"Стара София\" – достолепна, но и опасна с... рушащите се сгради"}
{"url": "https://www.dnes.bg/sofia/2019/01/29/so-shte-investira-v-remonti-i-aparatura-za-bolnici.400601", "text": "Столична община и трите най-големи АГ болници в София стартират първата съвместна информационна програма за безплатни прегледи за миомни болести. Това обяви кметът на София Йорданка Фандъкова, цитирана от \"Фокус\". \n\r\n\"В политиката на Столична община по отношение на сектор \"Здравеопазване\", вие знаете, че имаме доста сериозни усилия в модернизирането на общинските болници, ДКЦ-та, инвестиции в ремонти и нова апаратура. За мен изключително важен е приоритетът, който заложихме - да подкрепяме, насърчаваме и стимулираме финансово превенцията и профилактиката. За мен като кмет работата в сферата на профилактиката е водеща, за да градим по-добър начин на живот за хората, да могат хората да са активни, да боледуват по-малко, а тогава когато са се разболели да могат навреме да откриват заболяванията и да се насочват към специалисти\", обясни кметът. \n\n\n\n                    \n                    \n                \r\n\"Поканата, която получихме по инициатива на доктор Костов, ме зарадва много, защото днес ще обявим старта на първия организиран скрининг на миомната болест. За тази инициатива се обединиха за първи път трите най-големи АГ болници в София. Две от които са общински. Бих искала да благодаря за инициативата на доктор Костов - Директорът на \"Майчин дом\", най-голямата болница в България и на нашите колеги доктор Коларова, директор на Общинската АГ болница \"Св. София\" и доктор Велев, директор на общинската АГ болница \"Шейново\", каза още Фандъкова.\n\r\nПо думите на Фандъкова, София е била първата община, която е започнала скринингови програми. \n\r\n\"В момента реализираме четири такива програми. Първата – организиран скрининг за рак на млечната жлеза. По-късно включихме и изследванията на щитовидната жлеза, изследванията за рак на простатата и през 2018 година подкрепихме изследванията за бял дроб заедно с Националната асоциация за превенция от белодробните заболявания\", обясни тя. \n\r\nЗа Фандъкова е изключително важно, че днес стартира петата подред скинингова програма. \n\r\n\"Тя е първата за миомна болест. Мисля, че жените от нашия град заслужават първи да получат тази подкрепа, тази помощ\", каза още столичният кмет.", "date": "2019.01.29", "title": "СО ще инвестира в ремонти и апаратура за болници"}
{"url": "https://www.dnes.bg/sofia-film-fest/2019/01/29/pochitame-georgi-markov-s-chuvstvo-za-neponosimost.400606", "text": "В навечерието на 1 март 2019, когато се навършват 90-години от рождението на писателя Георги Марков, Домът на киното ще очаква почитателите на документалното кино за среща с филма на режисьорката Боя Харизанова „Чувство за непоносимост“. Творбата по сценарий на Дочо Боджаков е разказ за живота и творчеството на Георги Марков - до бягството му от комунистическа България през 1969 година. Това е историята на една шеметна писателска кариера, белязана от възходи и падения, от приятелства и предателства, от любови и надежди… И от едно разяждащо душата чувство за непоносимост.\n\r\nОще в детството си Георги Марков осъзнава, че се отличава от връстниците си със своето умение да разказва истории. След участие в нелегална антикомунистическа организация и следствения арест към Централния софийски затвор, Марков получава горчив урок, който е причина за решението му вместо да се съпротивлява, да се имплантира в системата.\r\n                    \n                    \n                През 1962 година излиза неговия роман \"Мъже\", следват \"Портретът на моя двойник\", \"Жените на Варшава\", които се издават в двоен и троен тираж. Литературният успех на Георги Марков не остава незабелязан от самия Тодор Живков. Марков получава поръчка за участие в създаването на телевизионен сериал и документална пиеса, посветени на борбите на комунистическата партия. За целта му е разрешен достъп до съответните секретни материали от архивите. Тези материали окончателно отварят очите на писателя за лъжата, която се налага силово в България и провокират желанието му да каже истината.\r\nБлизостта на писателя с партийния диктатор не възпира репресиите по адрес на Марков - някои от пиесите му са свалени, романи са спрени от печат. Марков изпада в депресия, която изостря чувството му за непоносимост към двуличния живот, който е принуден да живее. На 15 юни 1969 година писателят Георги Марков завинаги напуска България.\n\r\nВ документалния филм \"Чувство за непоносимост\" ролята на разказвача е поверена на Калин Врачански, а Пламен Великов е гласът на Георги Марков. Във филма участват Стефан Цанев, Георги Мишев, Любомир Левчев, Георги Господинов, Димитър Кенаров, Асен Шопов, Николай Поляков, Божидар Гърдев, Светлозар Игов, Пламен Дойнов, Любен Марков, Никола Марков. Оператор на филма е Георги Челебиев, музиката е дело на Иво Игнатов, режисьор по монтажа е Бохос Топакбашян, а продуцент - Пламен Йорданов (\"Инкомс проджект\").", "date": "2019.01.29", "title": "Почитаме Георги Марков с \"Чувство за непоносимост\""}
{"url": "https://www.dnes.bg/za-da-se-razbirame/2019/01/29/7-te-neshta-koito-praviat-vryzkata-nerazrushima.400532", "text": "Изграждането на стабилна любовна връзка отнема време и зависи от редица фактори. Добре известно е, че когато човек вижда в другите добрите страни, се мотивира да показва също своите, да е грижовен, любящ. Чували сме, чели сме какви ли не правила за връзки и знаем, че на теория е лесно, но на практика нещата може да се разминават.\r\nВъпреки това има малки неща, които всеки би могъл да следва, стига да иска. Именно те могат да направят връзката стабилна, дори неразрушима. Вижте кои са.\r\n\r\nВъв всяка връзка има конфликтни ситуации, повишаване на тона. Понякога не можем да контролираме емоциите си и от устата ни се изплъзват думи, които нараняват. Дори когато партньорът ви е допуснал грешка, опитайте се да не спорите пред близки и познати.\r\n                    \n                    \n                \r\nЗа да покажеш обич, не е нужно да подаряваш скъпи подаръци. Онези малки жестове, с които показваме колко добре познаваме партньора си, са тези, които ще го накарат да се усмихне. Любимият шоколад или бонбони, нещо приготвено от вас с много любов, малък аксесоар и т. н.\r\n\r\nВ една връзка, колкото и допирни точки имат двамата, толкова и се различават. Ще осъзнаете, че има много теми, по които мислите по различен начин или единият от вас е по-амбициозен, другият предпочита да се остави на рутината. Важно е да зачитаме мнението на другия и желанието му да се развива, да постига успехи. Ако успеем да се нагодим към различията си, връзката ни би могла да устои на времето. \r\n", "date": "2019.01.29", "title": "7-те неща, които правят връзката неразрушима"}
{"url": "https://www.dnes.bg/muzika-drugi/2019/01/29/kremena-mineva-24-godini-chast-ot-orkestyra-iohan-shtraus.400610", "text": "В блестящия оркестър \"Йохан Щраус\", дирижиран от Андре Рийо, има музиканти от 28 националности. Сред всички тях блести българската цигуларка Кремена Минева. Винаги усмихната и чаровна, тя е един от стълбовете на оркестъра. Тя казва, че за нея концертът на 8 юни  в София отново ще бъде празник. \n\r\n\"Миналогодишната еуфория от първото ни пребиваване в България беше едно незабравимо преживяване за всички нас и особено за мен! Адреналинът от тези два концерта ме държа цяла седмица! Топлото посрещане на публиката, бурните аплодисменти още в началото на концерта спряха дъха ми. Разкрепостената атмосфера в залата, танцуващите виенски валс хора ме направиха много горда, че имаме толкова хубава, открита и доброжелателна публика!\", споделя Кремена.\n\n\r\n                    \n                    \n                Тя е родена в София, но до 13-тата си година израства в Бургас. Започва да свири на цигулка едва 4-годишна. На шест получава като подарък от баба си първата си плоча с валсове на Щраус и любовта й към тази музика се превръща в нейно призвание и професия. Завършва с отличен успех както Музикалната академия в София, така и Кралската консерватория в Лиеж. Вече 24 години Кремена Минева е част от оркестъра на Андре Рийо \"Йохан Щраус\".\n\r\nНо да свириш в родината си за Кремена е повече от изпитание. Тя е винаги много емоционална, но признава, че миналата година, преди концертите в  София, се е притеснявала много. \n\r\n\"Не само, защото за първи път трябваше да вляза в ролята на преводач на Андре (моето изразно средство винаги е било музиката, а не думите и то пред 10 000 души публика), споделя цигуларката. Не само защото цялото ми семейство и приятели бяха в залата, но в главата ми се въртяха и куп други въпроси - как ще ни посрещне българската публика, ще се осмелят ли хората да се отпуснат и да танцуват, от друга страна какви впечатления ще остави България в Андре и моите колеги. Дали ще са такива, че да се върнем отново? Сега, поглеждайки назад, виждам, че всичките ми страхове са били напразни. Чувството беше неописуемо! От една страна, позитивната енергията, която публиката излъчваше към Андре и всички нас на сцената, а от друга - силата на колегите музиканти зад гърба ми, тяхната съпричастност и моралната подкрепа. Това взаимодействие създаде едно неповторимо усещане! Емоцията бе върховна и всички си тръгнаха много очаровани от българската публика и спокойствието, което нашата столица излъчва в сравнение с много други!\", допълва Минева.\n\r\nТази година концертът на Андре Рийо ще бъде на 8 юни. Програмата ще бъде различна, но Кремена се надява магията да се получи отново! \n\r\n\"За мен лично новата програма е много по-интересна и разнообразна. Солата няма да са само певчески. Ще има и много инструментални изненади от членове на оркестъра - мултиталанти, владеещи не един инструмент! Чакам с нетърпение да се видим в зала \"Арена\" в София!\".\r\n    \r\nБилетите за концерта на Андре Рийо са вече на изчерпване, а последни бройки могат да бъдат намерен в мрежата на Eventim.", "date": "2019.01.29", "title": "Кремена Минева – 24 години част от оркестъра \"Йохан Щраус\""}
{"url": "https://www.dnes.bg/stranata/2019/01/29/sled-spor-za-pari-18-godishen-naryga-16-godishen.400595", "text": "Полицията в Кърджали е задържала 18-годишен тийнейджър, наранил с нож 16-годишен. Инцидентът станал снощи, около 21 часа, на ул.\"Македония\".\n\n\r\nДвамата младежи се познавали и по първоначални данни се спречкали заради неизяснени лични и финансови отношения.\r\nПри свадата по-големият наранил непълнолетния с нож в гърба. Пострадалият бил настанен под наблюдение в кърджалийската болница.\r\nДежурна оперативна група е извършила оглед на мястото на произшествието. Образувано е досъдебно производство. Работата по случая продължава.", "date": "2019.01.29", "title": "След спор за пари – 18-годишен наръга 16-годишен"}
{"url": "https://www.dnes.bg/top-novini/2019/01/29/polezno-za-vsichki-s-bonovi-knijki-kyde-sa-vlojeni-kolko-struvat.400563", "text": "\r\n                \n                Ако досега само сте имали някакви съмнения, сега вече е напълно ясно - масовата приватизация се оказа пълен провал. Само около 20%, или 17 от 81-те приватизационни фондове, имат реална стойност на бонова книжка от над 0 лв., показва анализ на \r\nПовечето учредители на приватизационни фондове са в добро финансово състояние, но стотиците хиляди вложители остават излъгани.\r\nИ още един парадокс. Планира се малкото учредители фондове, които са създали стойност за вложителите си, вместо да ги източат, като \"Стара планина холд\" АД (приватизационен фонд Централен) да бъдат наказани. Наказанието ще бъде под формата на това , който да стане основен акционер в развитите фондове (както и в източените фондове, но там стойността е 0 лв.). Планира се на даден етап акциите да бъдат разпродадени от този специален инвестиционен фонд и парите да влязат в Сребърния фонд.\r\nЕто защо е изключително важно притежателите на печеливши бонови книжки да вземат мерки, за да не попаднат акциите им в този специален инвестиционен фонд. 90% от акциите в него ще са с изключително ниска стойност.\r\nКак да се предпазим от попадането в специалния инвестиционен фонд?\r\nПросто трябва да отидете в лицензиран от Комисията за финансов надзор инвестиционен посредник (каквито са и банките) и да прехвърлите акциите си в своя лична клиентска подсметка към посредника. Един вид, нещо като депозиране в даден посредник, който да ги съхранява. Защото в специалния инвестиционен фонд ще влязат само акциите, които стоят без надзор от инвестиционен посредник, тоест - са директно в Централен депозитар (т. нар Регистър А).\r\n\r\n", "date": "2019.01.29", "title": "Полезно за всички с бонови книжки! Къде са вложени? Колко струват?"}
{"url": "https://www.dnes.bg/knigi/2019/01/29/myrzelivata-maika-koia-e-pravilnata-forma-za-vyzpitanie.400586", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nКоя е правилната форма за възпитание на децата? Дали едното поколение възпитава другото или възпитанието е общонародно дело? В наше време все по-често се прокрадва идеята, че човек възпитава сам себе си. Възможно ли е да ограничим нашите свръх очаквания като родители в някакви здравословни рамки? Отговор на това дава популярният руски психолог и педагог Анна Бикова в книгата си \"Мързеливата майка\". \n\r\n\"Всяка майка трябва да полага усилия детето да расте здраво и учещо. Заглавието е подвеждащо – няма такова нещо като мързелива майка. Дори е подходящо за нови бащи. Книгата е написана като художествена. Авторката е страхотен педагог\", сподели Кремена Димитрова от българското издателството.\r\n                    \n                    \n                Гостът специално изтъкна, че в книгата няма джендър разделение, а тя съветва родителите как да учат детето си, без то да разбира, че учи. \n\r\nВ студиото на \"България сутрин\" тя поясни, че книгата не дава правила, които да се следват безпрекословно. Книгата не отрича други теории за възпитанието, а дава възможност да развием собствената си креативност и учейки децата, да изучаваме себе си, каза още Димитрова.\n\r\n\"Развитието на детето е вързано и с личностното развитие на родителя. Говоря с детето си като с равностойна. Не принизявайте речта си. Говорете все едно с възрастен. Децата имат интуиция\", подчерта още гостът пред \r\n ", "date": "2019.01.29", "title": "\"Мързеливата майка\": Коя е правилната форма за възпитание?"}
{"url": "https://www.dnes.bg/obshtestvo/2019/01/29/sofiianci-po-visoki-s-1-5-sm-zaradi-po-dobrite-usloviia-na-jivot.400579", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nСпоред проучване на специалисти от Българската академия на науките (БАН), родените и живеещите в подножието на Витоша са по-високи с около 1,5 см от средния българин.\n\r\n\"Софиянци винаги са били по-високи от средния българин. Винаги жизненото равнище в София е било по-високо от средното за страната, това е основната причина\", потвърди пред  антропологът от БАН доц. Рачо Стоев и заключи, че по-добрите условия на живот ни правят по-високи в дългосрочен план.\r\nТой уточни, че в последното обобщение влизат резултатите от изследванията от началото на ХХ век до наши дни. Но по думите му необходимостта от национално изследване е назряла много отдавна.\r\n                    \n                    \n                Доц. Рачо Стоев добави, че най-високите поколения са регистрирани при родените около 1985 година. При родени през 90-те години на миналия век ръстът намалява, което е характерно за цяла Източна Европа заради спада на жизненото равнище.\r\n\"Теглото реагира в по-краткосрочен план - на храненето през последните няколко години\", поясни антропологът.\r\nДоц. Стоев отбеляза още, че всички изследвания показват значително разнообразие на населението на България. И подчерта, че формирането на една популация е продължителен процес, а миграцията в момента също ще окаже влияние.\r\nВ края на разговора доц. Стоев успокои, че натуралните блондинки не са на изчезване.\r\n ", "date": "2019.01.29", "title": "Софиянци по-високи с 1,5 см. Заради по-добрите условия на живот?"}
{"url": "https://www.dnes.bg/notifikacii/2019/01/29/myje-dobre-slojeni-v-mvr-bolnica-iskat-staiko.400614", "text": "7-8 мъже с телосложение на охранители, предвождани от адвокат, са искали да нахлуят в стаята на задържания за 72 ч Стайко Стайков в МВР болница и да го приберат вкъщи, тъй като бил в тежко състояние, разказаха от лечебното заведение пред \"\".\n\r\nМъжете са били спрени от полицаи и съдебни охранители, които не са ги допуснали до стаята на сина на Миню Стайков. Гардовете дори поискали те да поемат охраната на Стайков-младши от държавните органи. \n\n\n\n\n\r\nДо напрежение не се е стигнало и след известно време охранителите и адвокатът си тръгнали от болницата.\n                \n                \r\nОт пресцентъра на МВР обявиха, че такъв сигнал в полицията не е получаван.\n\r\nВчера преди обед стана ясно, че издирваният от Интерпол Стайков е бил отвлечен, пребит и захвърлен край София. Той беше приет в \"Пирогов\" с много травми по тялото.\n\r\nПрипомняме ви, че бащата на Стайко е в ареста от септември по разследване на прокуратурата и ГДБОП за производство на нелегални цигари, пране на пари и данъчни престъпления. Тогава Стайко Стайков не беше открит и го обявиха за издирване в Интерпол.", "date": "2019.01.29", "title": "Мъже (добре сложени) в МВР болница, искат Стайко"}
