{"url": "https://www.dnes.bg/akoshtete-vqrvaite/2019/03/20/ozi-ozbyrn-misleh-che-shte-jiveia-do-40.404948", "text": "Ози Озбърн е очаквал, че ще умре млад. 70-годишният музикант беше вкаран в болница заради пневмония през февруари и се наложи да отмени някои свои концерти. Той смята, че е късметлия, че все още е жив, тъй като преди е водил доста луд живот и е имал проблеми с наркотиците.\r\n \"Ако преди години ме бяхте питали: \"Колко дълго мислиш, че ще живееш?\", щях да кажа: \"Ще умра до навършване на 40 г.\". Късметът беше с мен през цялото време\", признава Ози в интервю за списанието \"Metal Hammer\".\r\n\r\n\r\n ", "date": "2019.03.20", "title": "Ози Озбърн: Мислех, че ще живея до 40!"}
{"url": "https://www.dnes.bg/akoshtete-vqrvaite/2019/03/20/retrograden-merkurii-kak-leko-da-preminem-prez-nego.405151", "text": "Усещате се по-нервни от обикновено? Нищо не върви както трябва? Сякаш светът се е обърнал с главата надолу? Лесно си загубвате нещата и имате трудности в комуникацията? Спокойно, не полудявате.\n\r\nНай-вероятно отново е дошъл този \"прекрасен\" период в годината, когато Меркурий става ретрограден или както ние обичаме да го наричаме – ретроГАДЕН.\n\r\nВ момента сме в първия ретрограден Меркурий за 2019, който ще приключи на 28 Март.\n\r\nЗа съжаление, дотогава има още доста време, затова споделяме няколко начина, с които да преживеем този период малко по-лесно.\n\r\n\n\r\nАко се борите срещу себе си през този период, всичко става много по-сложно. Пуснете се по течението и осъзнайте, че положението е само временно. Приемете, че нямате контрол върху всичко и дори и да се получават грешки, това не е краят на света.\n                    \n                    \n                \r\n\n\r\nСпециалисти казват, че ретроградният Меркурий е време за размисъл и себеопознаване. Върнете се няколко крачки назад, размислете върху изминалите си действия, помислете какви промени можете да направите в живота си. Но, недейте да действате. Сега не е периодът за започване на нови начинания, големи промени и важни решения. Не е подходящо време за сключване на брак или подписване на договори. Сега е период, перфектен за осъзнаване. Също така през този период е много възможно да си мислите, че искате нещо, но след това да си смените мнението. Помислете върху живота си, но задължително изчакайте с важните действия.\r\nВижте още за ретроградния Меркурий в ", "date": "2019.03.20", "title": " Ретрограден Меркурий: Как леко да преминем през него?"}
{"url": "https://www.dnes.bg/eu/2019/03/20/ek-ako-ostrovyt-ne-napusne-es-do-23-mai-da-svika-evroizbori.405189", "text": "Британският премиер Тереза Мей е потърсила днес по телефона председателя на Европейската комисия Жан-Клод Юнкер. Това съобщи говорител на комисията.\r\nСлед съобщенията от Лондон, че Великобритания иска отсрочка до 30 юни на оттеглянето си от ЕС, говорителят направи допълнителни уточнения за разговора, съобщи БТА.\n\n\r\nПо неговите думи Юнкер е предупредил Мей, че ако Великобритания не напусне ЕС до 23 май, трябва да свика избори за евродепутати.\r\nЮнкер е отбелязал, че поисканата отсрочка от британската страна до 30 юни е след датата на изборите. \r\nПредседателят на ЕК е пояснил, че без свикването на избори за евродепутати във Великобритания при това положение институциите на ЕС ще бъдат изправени пред \"трудности и правна несигурност\". \r\n ", "date": "2019.03.20", "title": "ЕК: Ако Островът не напусне ЕС до 23 май, да свика евроизбори "}
{"url": "https://www.dnes.bg/cars/2019/03/20/zabraniha-turskiia-ezik-v-zavod-na-bmw.405154", "text": "Началник на отдел в един заводите на BMW в Германия е забранил на работниците да говорят на турски език, съобщава Bild и уточнява, че ограничението наложено не само по време на работнция процес, но и за почивките, пише . \n\n\n\r\nВ една от стаите за отдих 20-ина работници от турски произход си позволила да говорят помежду си на родния си език, като са обсъждали своите колеги. Техният бригадир им е забранил да използвал турски език, което е предизвикало сериозен скандал.\n\r\nРаботниците категорично са отказали да изпълнят подобни нареждания и са се оплакали на профосъюза. Те обвиняват своя пряк ръководител в произвол и дискриминация, заради което отдел \"Кадри\" е започнал разследване.\n                    \n                    \n                \r\nПредставителят на компанията Йохен Фрей призна, че BMW няма право да казва на служителите си на какъв език да си общуват на работното място. Все пак има и изключения в компания, като те засягат инструкциите за работа. Според правилата на концерна, всички те задължително са на немски език.", "date": "2019.03.20", "title": "Забраниха турския език в завод на BMW"}
{"url": "https://www.dnes.bg/stranata/2019/03/20/skandal-v-kyrdjali-zavyrshi-s-namushkvane-v-kraka.405142", "text": "36-годишен мъж намушка своя нападател в крака след тежка свада на централния булевард \"България\" в Кърджали, съобщава полицията.\n\r\nНамушканият е на 41 години, той започнал да налага 36-годишния с юмруци по главата и тялото. В отговор по-младият решил да намушка нападателя си с нож в крака. \r\nПострадалият е отведен в близката болница и остава под наблюдение. Причините за скандала  са в процес на изясняване. Образувано е досъдебно производство по случая от страна на полицията в града. ", "date": "2019.03.20", "title": "Скандал в Кърджали завърши с намушкване в крака"}
{"url": "https://www.dnes.bg/cars/2019/03/20/pininfarina-bydeshteto-na-kolite-vse-po-avtonomni.405186", "text": "Автомобилите стават все по-свързани, все по-автономни, все по-елеткрифицирани и все по-споделени. Това мнение изказа инж. Паоло Пининфарина, председател на Pininfarina Group, в предаването \"Светът е бизнес\" на  с водещ Ивайло Лаков.\r\n\"Виждам огромни възможности за дизайнерите, които са отдадени на иновациите. Личното ми мнение е, че автомобилите на бъдещето ще са свързани, както и ние сме свързани\".\r\nСпоред Пининфарина бъдещето със сигурност е електрическо. Следващото десетилетие ще е десетилетието на електрификацията, а в това няма нищо чудно, защото в световен мащаб са инвестирани 300 млрд. евро в електромобилите, допълни още гостът.\r\n                    \n                    \n                Автомобилният модел Pininfarina Battista, който компанията е представила на автомобилното изложение, е напълно електрически. Моделът е с много аеродинамичен италиански дизайн, като в него има изключително много иновативни технологии, каза още специалистът.\r\n\"Това е хиперавтомобилът на бъдещето и съм изключително щастлив, че всички го оцениха високо\".\r\nТази година изданието в Женева е било много специално за Pininfarina Group, защото компанията е имала втори щанд на автомобили Pinifarina с модела Battista.\r\n\r\n ", "date": "2019.03.20", "title": "Пининфарина: Бъдещето на колите - все по-автономни"}
{"url": "https://www.dnes.bg/notifikacii/2019/03/20/tragediiata-se-povtaria-predi-50-godini-boeing-e-v-syshtata-kriza.405144", "text": "Колкото и клиширано да звучи, всеки трябва да се учи от грешките си. Но не такъв е случаят за компанията Boeing. Нейните нови модели самолети имат един основен общ проблем – продължават да падат.\r\nАко си мислите, че кризата, в която се намира авиокомпанията в момента е нова за тях, грешите.\r\nРазбиването на 2 самолета от модел 737 MAX 8 блокира 371 машини на летищата по цял свят. Преди повече от 50 години обаче положението е почти същото.\r\nСамо за четири месеца, между края на 1965 и началото на 1966 година, четири Boeing-а катастрофират. Всички те са от чисто нов модел за компанията – 727.\r\nТой има три двигателя на опашката, като е първият, който има по-малко от четири. Това го прави по-икономичен от първият комерсиален самолет на Boeing – 707.\r\n                \n                727 също така има специална технология на крилата, която забавя самолета по-бързо и му помага да кацне на по-къса писта. Така той може да спира и на летища, които преди са използвани само за витлови самолети.\r\nНо пилотите на четирите обречени полета не били подготвени за това, колко бързо спира машината, благодарение на новите си крила.\r\nПървият трябвало да кацне на летище \"О'Хеър“ в Чикаго, но се разбил в езерото Мичиган на километри от крайната му дестинация. Реакцията на медиите е светкавична. Вестниците се появяват със заглавия \"Казахме ви да го забраните“.  Три от катастрофите се случват, докато самолетите кацат. Две от трагедиите стават едва през няколко дни.\r\nНо тогава самолетите катастрофират много по-често, отколкото сега. Boeing 727 не е забранен за използване, но хората се страхуват от него. Цели туристически компании отменят резервациите си, ако включват подобна машина.\r\nРазбира се, чувствата на хората са най-несигурното нещо в света. Авиокомпания оцелява благодарение на това. Съвсем скоро никой не помни страха от катастрофите. Гражданите вече не се притесняват да се качат на 727, като той се превръща в най-продавания самолет на своето време. Близо 1 831 такива машини са летели във въздушното пространство.\r\nТези четири трагедии обаче имат много общо с двете катастрофи на 737. Те  би трябвало да бъдат урок, който Boeing е пренебрегнал. Макар още да не са ясни точните причини за падането на самолета на етиопските авиолинии, започват да се появяват съмнения, че пилотите не са били подготвени да работят с автопилота на 737.\r\nОказва се, че само ден преди това, етиопският самолет отново рязко е тръгнал с нос към Земята, но пилотът е успял да реагира и е спасил своите пасажери. Множество сведения на други негови колеги също показват, че не веднъж се е случвало, заради специалния си софтуер, машините да се наклоняват напред, а пилотите да ги връщат в правилната посока.\r\nИ въпреки че самолетът и на Етиопските авиолинии, и на Lion Air са били управлявани от опитни екипи, с повече от 6000 часа във въздуха, подобно на пилотите от трагедиите преди 50 години, те не са били подготвени за това, което новата технология им предоставя.\r\nА Boeing най-вероятно ще оцелее и след тази криза.", "date": "2019.03.20", "title": "Трагедията се повтаря – преди 50 години Boeing е в същата криза"}
{"url": "https://www.dnes.bg/obshtestvo/2019/03/20/decata-ne-hodiat-na-uchilishte-redovno-spirat-detskite.405209", "text": "Помощите за семейства, чиито деца не посещават училище редовно, ще бъдат отнети. Това заяви депутатът от ГЕРБ Светлана Ангелова в Денят ON AIR и допълни, че с подобни санкции за последните две години в класните стаи са се върнали 40 000 ученици. \n\r\nТя заяви, че липсата на образование прави следващите поколения неконкурентоспособни. Именно поради тази причина се стига дотам, че те стават контингент на социалното подпомагане.\n\r\n\"Целта на внесеното предложение е по-строгото обвързване при получаване на помощи за безработни и деца. Липсата на образование прави тези деца неконкурентоспособни\", заяви тя.\n\n\r\nАнгелова допълни, че целта е родителите да бъдат ангацирани и да стимулират децата си да учат редовно. \n                    \n                    \n                \r\n\"Трябва да бъдат направени комплексни мерки за този проблем. Предлагаме, ако в един месец има повече от три дни отсъствие за дете от предучилищна възраст, и за ученици, които са пропуснали над 5 учебни часа, помощта за семейството да се спира за срок от една година\", каза Ангелова пред .\n\r\nТя сподели още, че помощите в момента не са никак малки и поради тази причина се надява санкциите да имат дисциплинарен ефект.\n\r\n\"Образованието е приоритет на правителството. Месечните помощи не са никак малко. Тази мярка трябва да има дисциплинарен ефект. За две години върнахме около 40 000 деца в училище. При първолаците помощта при семейства с доход под 450 лева е 250 лева. Тя е еднократна. Досега тази помощ се изплащаше веднага, но тогава децата не посещаваха редовно часовете. Затова сега тя ще се изплаща на два транша - в начало на учебната година и в началото на втория срок. Сега помощите за едно дете са 40 лева, за две са 90 лева, за три - 130. При повече от три за всяко дете се получават по 35 лева на дете\", завърши Ангелова.\n\r\n\r\n ", "date": "2019.03.20", "title": "Децата не ходят на училище редовно? Спират детските!"}
{"url": "https://www.dnes.bg/notifikacii/2019/03/20/dariga-dyshteriata-na-nazarbaev-stana-predsedatel-na-senata.405150", "text": "Дарига Назарбаева - най-голямата дъщеря на подалия оставка казахстански президент Нурсултан Назарбаев - бе избрана днес за председател на Сената - горната камара на парламента, предаде Ройтерс.\n\n\r\nАгенцията отбелязва, че това е вторият пост в държавната йерархия в Казахстан.\r\nДосегашният председател на Сената Касим-Жомарт Токаев положи клетва днес като и. д. президент на Казахстан след оставката на Нурсултан Назарбаев.\r\nДарига Назарбаева е бивш председател на сенатската комисия по международните отношения, отбраната и сигурността, посочва ТАСС, цитирана от БТА.\r\n ", "date": "2019.03.20", "title": "Дарига, дъщерята на Назарбаев, стана председател на Сената"}
{"url": "https://www.dnes.bg/zvezdi/2019/03/20/keit-i-elizabet-vtora-sami-na-oficialno-sybitie.405190", "text": "Херцогинята на Кеймбридж и кралица Елизабет Втора за първи път излизат на официално събитие.\r\nВъпреки че Кейт стана член на кралското семейство през 2011 г., до този момент съвместната им поява винаги е била или със съпрузите им, или с други членове на семейството, предаде OK Magazine.\r\n \r\nКейт Мидълтън и кралицата са посетили Кинкс Колидж в Лондон с автомобила на Елизабет Втора. Херцогинята бе в сиво палто, а кралицата бе избрала традиционно – ярък светъл цвят, в случая розово.\r\n \r\nВсъщност двете кралски особи често са заедно в двореца Бъкингам. Появявали са се естествено и многократно съвместно на различни обществени прояви, но до този момент винаги са били съпровождани и от други членове на семейството.\r\n \r\nКралица Елизабет и Кейт са обиколили съоръженията на кралския колеж. Също така са присъствали на демонстрация по роботика и други модерни технологии. Двете дами успяха да поговорят и със студенти от Института по предприемачество.\r\n \r\nИ ако това наистина бе първата им официална изява, то ситуацията с Меган Маркъл е по-различна. Макар бившата актриса да е от съвсем скоро член на кралската фамилия, то тя вече е имала съвместно излизане с кралицата без да е съпровождана от съпруга си – принц Хари.\r\n \r\nНяколко седмици след сватбата двете пристигнаха с кралския влак в графство Чешър за откриването на моста Мърси Гейтуей на едноименната река. Съоръжението е един от най-внушителните инфраструктурни проекти във Великобритания през последните години.\r\n \r\n", "date": "2019.03.20", "title": "Кейт и Елизабет Втора - сами на официално събитие"}
{"url": "https://www.dnes.bg/stranata/2019/03/20/ptp-to-s-dve-jertvi-liav-zavoi-na-mokyr-pyt-tri-koli-v-meleto.405187", "text": "58-годишен мъж и 57-годишна жена са загиналите при катастрофата на пътя София - Варна, съобщиха от полицията. \nСигналът за пътния инцидент е подаден около 10.05 часа тази сутрин в оперативната дежурна част на РУ - Омуртаг на тел. 112.\r\nЗагиналите са от Варна. Мъжът управлявал към морския град лек автомобил \"Форд Фюжън\".\r\nНа ляв завой при движение с несъобразена с пътните условия скорост - мокра пътна настилка, той изгубил контрол над автомобила, който навлязъл в крайната лява лента в насрещното и се блъснал странично с \"Фолксваген Кади\", управляван от 29-годишен водач от Нови Пазар.\r\nСлед сблъсъка \"Форд Фюжън\"-ът се е завъртял странично, навлязъл в средната насрещна лента и е блъснал \"Фолксваген Пасат\", управляван от 47-годишен софиянец.\r\n                    \n                    \n                В резултат на катастрофата водачът на лекия автомобил \"Форд Фюжън\" и 57-годишна жена от същия автомобил са починали на място.\r\nВодачът на лекия автомобил \"Фолксваген Пасат\" е приет за лечение в МБАЛ - Търговище с фрактура на таз, но без опасност за живота. На трите автомобила - участници в пътнотранспортното произшествие, са причинени значителни материални щети.\r\nПо случая е образувано досъдебно производство.", "date": "2019.03.20", "title": "ПТП-то с две жертви: Ляв завой на мокър път, три коли в мелето"}
{"url": "https://www.dnes.bg/balkani/2019/03/20/radovan-karadjich-voennoprestypnikyt-koito-shteshe-da-e-dobyr-nacist.405157", "text": "Психиатър по образование, Радован Караджич е олицетворявал през своя живот различни роли - поет, президент, после лечител, но ще остане в летописите на историята като един от виновниците за най-големите военни престъпления, извършени в Европа след Втората световна война, отбелязва АФП.\n\r\nКараджич бе арестуван през юли 2008 г. в Белград. В момента на неговото арестуване той е неузнаваем: с гъста бяла брада и дълга коса, нарича се Драган Дабич и се представя за специалист по алтернативна медицина.\n\r\nЧудовище с мания за величие за босненските хървати и мюсюлмани, които го обвиняват за смъртта на десетки хиляди хора, Караджич за сърбите е \"герой\" от войната в Босна.\n                    \n                    \n                \r\nРичард Холбрук, архитект на споразумението от Дейтън, сложило край на войната в Босна, го описваше като \"един от най-лошите\" хора на света. \"Той наистина вярваше в расистките теории. Той щеше да е добър нацист\", бе заявил бившият американски дипломат след ареста на Караджич.\n\n\n\r\nЗа британския генерал Майкъл Роуз, командващ силите на ООН в Босна през 1994 г., Караджич бе \"завършен лъжец, параноик по своята същност, непоправим пияница, отдал се на алкохолизма\".\n\r\nРоден на 19 юни 1945 г. в Петница, бедно село в Черна гора, Караджич е бил на пет години, когато среща за първи път своя баща, изпратен в затвора от югославската комунистическа власт заради участие в сръбското монархическо движение на четниците по време на Втората световна война.\n\r\nНа 15 години той пристига в Сараево, където започва да учи медицина през 1964 г., а после специализира психиатрия.\n\r\nПоет в свободното си време, той пише театрални пиеси и изпълнява сръбска фолклорна музика.\n\r\nНеговият ментор, психиатърът Исмет Церич, го описва като човек, който има \"хиляда различни лица\" и страдащ най-вероятно от разстройство на личността.\n\r\nВ началото на 90-те години на миналия век Караджич създава Сръбската демократическа партия на Босна, която днес все още е една от основните политически формации в страната.\n\r\nНеговият проект за разделение на Босна се ускорява с организирането през март 1992 г. на референдум за независимостта на Босна, който сърбите бойкотират. Това гласуване му предоставя извинение, за да предприеме военните си операции.\n\r\nНеговите войски се впускат в необуздана кампания за етническо прочистване, която той организира и по време на която над един милион не-сърби са експулсирани от домовете си. Конфликтът отнема живота на близо 100 000 души, а над 20 000 жени са изнасилени.\n\r\nВ края на 1995 г. Караджич е отстранен от мирните преговори в Дейтън от бившия му съюзник - бившия силен човек в Белград Слободан Милошевич. През юли 1996 г. международната общност го задължава да ограничи публичните си появявания.\n\r\nКараджич избира тогава нелегалността. Според някои информации той се е криел на първо време в православни манастири в района.\n\r\nНо никой не очакваше, че един от най-издирваните бегълци на планетата, живее в центъра на сръбската столица, предрешен като лечител.\n\r\nКараджич е обвинен най-вече заради ролята му за обсадата на Сараево, продължила 44 месеца, по време на която бяха убити близо 10 000 цивилни, и заради масовото избиване на близо 8 000 мюсюлмани в Сребреница /Източна Босна/ през юли 1995 г.\n\r\nБез да се разкайва, той заяви пред съдиите от Международния трибунал в края на 2012 г.: \"Направих всичко, което е в човешките възможности, за да избегна войната и да намаля човешкото страдание\".\r\n \r\n/БТА/", "date": "2019.03.20", "title": "Радован Караджич – военнопрестъпникът, който \"щеше да е добър нацист\""}
{"url": "https://www.dnes.bg/index/2019/03/20/vinen-maraton-s-mezeta-francuzite-znaiat-kak.405165", "text": "42,2 километра, точно толкова ще бъде дълъг френският винен маратон в региона Медок, включващ град Бордо. Тук местните са решили да предлагат на състезателните пунктове да има различни видове вина и мезета, пише \"Метро\".\n\r\n\"Спортистите\" ще имат възможност да опитат местни деликатеси като фоа гра, изискани сирена, омари, сладоледи и всякакви плодове. И всичко това съпроводено с тънки френски вина. \r\nМаршрутът на Маратона на Медок преминава през живописни замъци и лозарски масиви, които предлагат на \"състезателите\" продукцията от своите изби. \r\nВинените спортисти няма да се борят за най-добро време. Те имат цели шест часа, за да завършат маратона. Шантавите костюми също са добре дошли.\r\n Победителите в мъжката и женската категории получават награди в натура - еквивалентът на собственото им тегло, покрито с вина от Медок, пише БТА.", "date": "2019.03.20", "title": "Винен маратон с мезета, французите знаят как! "}
{"url": "https://www.dnes.bg/temida/2019/03/20/myj-poluchi-tri-godini-zatvor-za-proizvodstvo-na-droga.405201", "text": "Сливенският окръжен съд постанови присъда от три години затвор на мъж за държане на наркотици, материали за производството им, както и за притежание на археологически ценности, съобщиха от Окръжната прокуратура в областния град.\n\r\nПодсъдимият Мартин Б. е признал вината си за това, че на 3 декември 2018 г. в Сливен, при условията на опасен рецидив, без надлежно разрешително, произвел и държал с цел разпространение метамфетамин на стойност 2306 лв. Той е признал вината си и за това, че на същата дата и място, без надлежно разрешително, държал прекурсори и материали за производство на метамфетамин. \n\r\nМъжът е имал и археологически обекти - една сребърна и две бронзови монети, които не са идентифицирани и регистрирани по законовия ред.\n                    \n                    \n                \r\nПостановеното наказание, което е общо за трите престъпни деяния, ще бъде изтърпяно при първоначален строг режим в затвор. На Мартин Б. е наложена и глоба в размер на 10 000 лева.\n\r\nСпоразумението, което е одобрено от Окръжния съд в Сливен, има силата на осъдителна присъда.", "date": "2019.03.20", "title": "Мъж получи три години затвор за производство на дрога"}
{"url": "https://www.dnes.bg/world/2019/03/20/senegalec-otvleche-avtobus-s-deca-v-italiia-opita-da-gi-zapali.405208", "text": "Шофьор се опита да похити автобус с 51 деца в Северна Италия, след което опитал да подпали превозното средство. Бил е арестуван. \n\r\nДрамата се е развила в провинция Кремона, близо до град Сан Донато, в близост до Милано. В автобуса имало 51 деца на около 12 години, както и техен преподавател. \n\r\nШофьорът на автобуса беше идентифициран като Усейну Си, роден в Сенегал, но от 2004 г. с италианско гражданство. Си е имал досие в полицията, предаде АНСА.\n\r\nСи наредил на учителя, придружаващ учениците, да завърже ръцете на децата с полиетиленови връзки. Децата трябвало да бъдат вързани на групи от по четири-пет. Учителят обаче не ги вързал много стегнато и децата успели да освободят бързо ръцете си. Си казал на учениците, че отвлича автобуса и никой няма да оцелее. \n                    \n                    \n                \r\nПрез това време някои от учениците успели да се обадят на близките си, които подали сигнал за отвличането в полицията. Последвало преследване и автобусът бил спрян на полицейска пътна блокада. Тогава водачът слязъл от автобуса, като преди това излял бензин вътре, след което се опитал да го подпали, но полицията бързо успяла да потуши пожара и да изведе децата.\n\r\nДванадесет деца и двама възрастни били откарани в болница заради вдишване на дим, предаде АНСА. Според ДПА пък на общо 23 души била оказана медицинска помощ за леки травми.\n\r\nУчителят, придружавал учениците, разказал, че не за първи път Си кара автобус с деца. Той е разказал, че познавал шофьора, който бил ядосан на италианското правителство заради неговата миграционна политика.\n\r\nУжасът на децата в автобуса е продължил 40 минути. Учителят разказва, че Си е искал да стигне с автобуса до една от пистите на летище Линате в Милано.\n\r\nЕдно от децата в автобуса разказва, че Си е заплашвал децата да ги залее с бензин и да ги подпали. Той не преставал да повтаря, че хората в Африка умират и че вината за това е на Салвини и Ди Майо.\n\r\nМатео Салвини и Луиджи Ди Майо са двамата италиански вицепремиери в правителството на Джузепе Конте, което води твърда антиимигрантска политика и което затвори италианските пристанища за кораби на неправителствени организации с мигранти на борда.\n\r\nСи ще бъде обвинен в отвличане, опит за масово убийство, предизвикване на пожар и оказване на съпротива при ареста.\n\r\nПрокурорът на Милано Франческо Греко каза, че прокуратурата обмисля дали престъплението на Си може да е било терористично. Мъжът не е произнесъл нито една ислямистка фраза, твърдят източници. Те казват, че шофьорът на автобуса твърдял, че искал да се самоубие и да спре \"смъртта в Средиземно море\".", "date": "2019.03.20", "title": "Сенегалец отвлече автобус с деца в Италия, опита да ги запали"}
{"url": "https://www.dnes.bg/balkani/2019/03/20/nad-23-000-gyrci-sa-si-kupili-e-vinetka-u-nas.405161", "text": "Над 23 000 гърци са купили е-винетка, съобщи  министърът на регионалното развитие и благоустройството Петя Аврамова на среща с министъра на инфраструктурата, транспорта и мрежите на Гърция Христос Спирдзис.\r\nАврамова запозна колегата си с въведената от 1 януари 2019 г. в България  електронна винетка и с предстоящото въвеждане на тол за тежкотоварните  автомобили над 3,5 тона от 16 август тази година, съобщиха от  Министерството на регионалното развитие и благоустройството.\r\nОбщо 23 496  е-винетки  за 662 684 лв. са продадени до 17 март т.г. на автомобили с гръцки  регистрационни номера. Близо 20 000 от тях са за леки коли, останалите  са за тирове. Продажбите нареждат Гърция на четвърто място сред  чуждестранните шофьори след Турция, Румъния и Северна Македония.\r\n                    \n                    \n                Системата за покупка на е-винетка не позволява директно въвеждане на  символи от гръцката азбука. Поради тази причина е изработена таблица за  съответствие, чрез която гръцките граждани, имащи регистрационен номер  със символи от тяхната азбука, е необходимо при покупка да въвеждат  съответстващите символи.\r\nГръцкото министерство на инфраструктурата,  транспорта и мрежите ще разпространи тази информация за улеснение на  гражданите, които пътуват през България.\n\r\nПо думите на министъра най-бързият и удобен начин за плащане на електронните винетки е през интернет. Само след няколко минути те са вече активни и може спокойно да се пътува по платената пътна мрежа в България. Тази услуга е особено подходяща и за чуждестранни граждани – така си спестяват време при влизане в България на ГКПП. Възможно е отложено купуване на е-винетка до 30 дни преди датата на валидност.\r\nПетя Аврамова запозна министър Спирдзис за каналите за продажба на е-винетки, сред които са интернет страниците www.bgtoll.bg, www.vinetki.bg, www.А1.bg, чрез безплатно мобилно приложение BGTOLL, както и в бензиностанции, на терминалите за самотаксуване по ГКПП и др.\n\r\nДвамата разговаряха в Атина, където Аврамова участва в Четвъртата  министерска среща на Комитета по политиката за регионално развитие на  Организацията за икономическо сътрудничество и развитие.", "date": "2019.03.20", "title": " Над 23 000 гърци са си купили е-винетка у нас"}
{"url": "https://www.dnes.bg/sofia/2019/03/20/uchenici-ot-51-vo-su-sadiha-dryvcheta-boiadisvaha-peiki.405176", "text": "\n\r\nВ София започна пролетното почистване. Кампанията ще продължи до 15 април и ще премине през два етапа - почистване на кварталите и озеленяване на общинските територии.\r\nУчениците от 51-во СУ „Елисавета Багряна“ в район „Красно село“ дадоха начало на кампанията. Те садиха дръвчета, боядисваха пейки, почистиха училищния двор.\r\nПървият етап ще завърши на 31 март. В него е планувано почистване на прилежащите територии към жилищни сгради, еднофамилни къщи, дворове, паркинги, държавни и общински учреждения, паркове, детски и спортни площадки, градинки, междублокови пространства, училищни дворове.\n\r\nВторият етап е от 1 да 15 април и е под мотото \"Чиста и зелена София, без пластмасови отпадъци”. През него ще се почистват и озеленяват общински територии и тревни площи по улици и булеварди, деретата и корита на реките, като превенция на риска от наводнения.\n                    \n                    \n                \r\nЗа тазгодишната кампания са осигурени 50 000 бр. чували и 20 000 бр. ръкавици, които ще бъдат раздавани в районните инспекторати по места.\r\n \r\n ", "date": "2019.03.20", "title": "Ученици от 51-во СУ садиха дръвчета, боядисваха пейки..."}
{"url": "https://www.dnes.bg/notifikacii/2019/03/20/kak-da-razlichim-pedofiliiata-ot-hraneneto-mejdu-maika-i-otroche.405153", "text": "\r\nMarketWatch прави щателен анализ по темата, касаещ социалните мрежи. Изводът – мерки се вземат, но проблемът си стои - поради правни пречки, ограничаващи възможностите за цензура на администраторите.\r\nОтделът за защита от неподходящи публикации към най-голямата социална интернет платформа е съставен от близо 20 000 служители. Тяхната работа е подпомагана от система с изкуствен интелект, която маркира потенциалните заплахи и ги предоставя за преразглеждане, казва собственикът на Facebook. Едва след това се предприемат мерки, което си е чисто физически процес, изискващ време за реакция.\r\nДженифър Голдбек – професор в Университета по информационни технологии в Мериленд, обяснява, че \"компютрите разбират много по-добре значението на думите, отколкото на снимките\". От технологична гледна точка програмистите много по-лесно могат да въведат вариациите на неподходящата публикация, защото езиците, макар и генерално богати, са бедни на думи и изрази, представляващи заплаха.\r\nВизуалното съдържание е нещо съвсем различно. Market Watch дава за пример установяването на разликата между проява на ексхибиционизъм и публикации, касаещи здравното образование. Темата с кърменето също е актуална през последните години. Как да научим компютъра да различава педофилията и естествения природен процес на храненето между майка и отроче? Изглежда, че подобни въпроси отнемат съня на хора като Зукърбърг.\r\n", "date": "2019.03.20", "title": "Как да различим педофилията от храненето между майка и отроче?"}
{"url": "https://www.dnes.bg/notifikacii/2019/03/20/sindikatite-vyv-vw-rabotni-mesta-sreshtu-zavoda-v-iztochna-evropa.405199", "text": "Ръководителят на влиятелния работнически съвет на германския автомобилен концерн Volkswagen Бернд Остерло поиска десетгодишна защита за работните места на служителите от основната марка VW - до края на 2028 г.  Това е условието за т. нар. цифрова трансформация на компанията, поясни пред хиляди служители самият Остерло по време на срещата на съюза. \r\nМярката следва да важи за всички германски заводи на бранда VW: „Искаме същата защита за всички служители на Volkswagen тук\", поясни той, цитиран от DPA. \r\nПо този начин предишните защитни регулации ще бъдат коригирани - досега имаше гаранция за работните места до края на 2025 г. за „бъдещия пакт“ - пакета за строги икономии, както и застраховката за работните места до края на 2028 г. за заводите в Емден и Хановер.\r\n                \n                Преди седмица стана ясно, че синдикатите ще блокират решението за строежа на новия завод на концерна в Източна Европа. \r\n\"В рамките на вота в Надзорния съвет нашите представители няма да гласуват в подкрепа на това предложение“, посочиха представители на Работническия съвет. Според тях вместо да се строят нови капацитети в Източна Европа, концернът би трябвало да насочи компанията към вече съществуващи мощности.\r\nГлавният изпълнителен директор Херберт Дийс увери, че приема сериозно несигурността и опасенията на служителите. Тенденцията за дигитализация ще струва работни места, особено в администрацията. С модерните IT системи много рутинни задачи и процеси могат да бъдат автоматизирани, каза той пред около 20 000 служители. „Ясно е: това ще премахне и част от работните места в администрацията“. По думите му ще бъде търсено социално решение, например чрез частично пенсиониране.\r\nДийс подчерта, че до 2025 г. той е гарантирал сигурността на работните места. Въпреки това няма алтернатива: „Трябва да генерираме значително повече пари с нашите коли, за да инвестираме в бъдещето\". Поради строгите изисквания на ЕС за емисиите CO2 делът на Volkswagen от пазара на електрически автомобили ще трябва да бъде около 40% до 2030 година. Въпреки това: „Електрическата кола се произвежда с около 30% по-малко работа от тази с традиционни двигатели и ще е трудно това да се компенсира само с текучеството на служителите и частичното пенсиониране\", каза той. В същото време концернът продължава да изпитва недостиг на софтуерни специалисти. В сегмента трябва да се създадат 2000 нови работни места.\r\n\r\n ", "date": "2019.03.20", "title": "Синдикатите във VW: Работни места срещу завода в Източна Европа"}
{"url": "https://www.dnes.bg/mish-mash/2019/03/20/trevojno-vrabchetata-namaliavat-shte-gi-opazim-li.405132", "text": "Световният ден на врабчето – 20 март е повод да си напомним, че врабчетата около нас намаляват. Това сочат и данните, които Българско дружество за защита на птиците (БДЗП) събира през последните години за разпространението на т.нар. обикновени видове птици. \n\n\n\r\nВрабчетата са любими градски птици, както на много хора по света, така и у нас. Те съпътстват живота на човека от 100 века. В България се срещат пет вида врабчета. Най-познати, обаче, са домашното, полското и испанското врабчета. Именно тези три вида живеят близо до хората. \n\r\nСветовният ден на врабчето е повод да насочим вниманието на хората, които вземат решения и на научната общност у нас за нуждата от опазване на врабчетата и средата, в която те живеят заедно с нас. Това е и възможност да обърнем по-голямо внимание на биоразнообразието, което се среща в градска среда. \n                    \n                    \n                \r\nПрез последните две години БДЗП организира и провежда кампанията „Ние броим врабчетата“. Кампанията има за цел да разкрие закономерностите в разпространението на домашното, полското и испанското врабчета, както и да установи предпочитаните от тях места за хранене и размножаване. \n\r\nВ преброяването на врабчетата участват доброволци от различни краища на страната. Данните, които се събират, благодарение на всички тях, очертават определени тенденции в популацията на врабчетата и анализът им служи за набелязване на мерки, с които може да се помогне на врабчетата да оцелеят.\r\n ", "date": "2019.03.20", "title": "Тревожно – врабчетата намаляват. Ще ги опазим ли?"}
{"url": "https://www.dnes.bg/notifikacii/2019/03/20/epohata-nursultan-nazarbaev-shte-e-neshto-poveche-ot-prezident-na-kazahstan.405180", "text": "Нурсултан Назарбаев се оттегли от поста президент на Казахстан и посочи приемник. След три месеца се навършват 30 години, откакто Назарбаев оглави тогавашната социалистическа република в състава на Съветския съюз - но \"епохата на Нурсултан\" все още не е приключила и днес. Елбасъ ще ръководи страната и занапред, пише Пьотър Акопов, в. \"Взгляд\".\n\r\n\"Взех решение да прекратя пълномощията си като президент. Тази година се навършват 30 години, откакто заемам този най-висок пост. Народът ми даде възможност да стана първият президент на независим Казахстан (. . .) Това е щастие - да си президент на такава страна. Служих ви честно и предано\" - така 78-годишният Назарбаев заяви пред сънародниците си, че излиза в оставка.\n                \n                \r\nОще в четвъртък председателят на казахстанския Сенат Касим-Жомарт Токаев положи клетва като и. д. президент на страната. А след година, през април 2020 г. ще се състоят и поредните избори - със сигурност ще ги спечели Токаев, за когото Назарбаев каза: \"Той е човек честен, отговорен и добросъвестен ( . . .); вярвам, че точно Токаев е човекът, на когото можем да поверим управлението на Казахстан\".\n\n\n\r\nНазарбаев бе оглавявал Казахстан от 22 юни 1989 г. - отначало като първи секретар на ЦК на компартията на Казахстан (пост, заеман трийсетина години преди него от Леонид Брежнев), после като президент на съюзната република, а от края на 1991 г., след разпадането на СССР, вече като глава на независима държава, - затова оставката му предизвика буря от емоции в Русия.\n\r\nКак тъй лидерът на най-близката съюзничка на Русия, участничка в Евразийския съюз, напуска президентския пост, какво ще стане сега с Казахстан? Още повече че там живеят 3,5 милиона руснаци - една пета от населението на страната.\n\r\n\"Губим Казахстан, на власт ще дойдат ислямисти, ще има майдан, страната ще падне в ръцете на Китай, не - на САЩ\" - какви ли не ужасии ще четем по вестници и социални мрежи. Неслучайно обаче Нурсултан Абишевич Назарбаев е не само най-дълго управлявалият ръководител в постсъветското пространство, но и най-мъдрият - затова в Казахстан няма да има никакви трусове след 20 април. Поне защото Назарбаев напуска президентския пост, но не и властта.\n\r\nТой самият го посочва пределно ясно в обръщението си: \"Както знаете, законът у нас ми отрежда статута на Първи Президент - Елбасъ (Лидер на нацията). Оставам председател на Съвета за сигурност, орган със сериозни пълномощия. Оставам председател на партията \"Нур Отан\", член на Конституционния съвет. Сиреч оставам с вас. Грижите на страната и народа остават мои грижи\".\n\r\nЗначи Назарбаев ще ръководи Казахстан и занапред - вече не като президент, а с оглед своя статут на национален лидер, подкрепен и с водещата позиция в Съвета за сигурност, и с председателското място в управляващата партия. В ръцете на Назарбаев остават всички лостове на властта - и формалните, и още по-важно, неформалните. Назарбаев впрочем създаде независим Казахстан пряко воля, защото бе сред тези, които се обявиха срещу разтурянето на Съветския съюз; той ще управлява страната и занапред. Толкова години, колкото Бог му даде.\n\r\nКаква е тогава целта на оставката?\n\r\nНазарбаев отново заявява съвсем открито: \"Като основател на независимата казахстанска държава виждам бъдещата си задача в това да осигуря поемането на властта от ново поколение ръководители, които да продължат преобразованията в страната\".\n\r\nПри все че конституцията неотдавна бе променена и засили ролята на парламента, нищо не подсказва, че Назарбаев иска да остави след себе си някакво колективно ръководство.\n\r\nПърво, то би било съвсем неефективно (както сочат куп примери и в нашата, и в световната история) и може да е само преходно (но с риск да предизвика бунтове, още повече в страна като Казахстан); второ, изобщо не отговаря на източната и по-специално на тюркската традиция.\n\r\nНазарбаев естествено иска да засили разделението на властите и да укрепи институциите, регулиращи силовия баланс в клановото казахско общество. Но същевременно и да отгледа приемник, който да поеме цялата власт след смъртта на Елбасъ.\n\r\nЕдва ли ще избере за целта Касим-Жомарт Токаев, който ще оглави страната през следващите шест години (година преди изборите и още пет след тях) - днес този дипломат от кариерата е на 65 години и ако предположим, че Назарбаев има още 5-10 години живот, е трудно да си представим, че би желал да остави страната на човек над 70-те.\n\r\nСамият Назарбаев оглави Казахстан като 48-годишен и ще си подбере приемник сред политиците извън пенсионна възраст. Нищо чудно да предпочете свой роднина, което напълно се вписва в азиатския (и не само ) модел за преход на властта. Макар че едва ли би се спрял на дъщеря си Дарига.\n\r\nЗа Русия е извънредно важен курсът на Казахстан към създаване и укрепване на Евразийския съюз. И няма никакви съмнения, че Назарбаев ще го следва и като \"баща на нацията\". Той се стреми Казахстан да запази своята независимост и след смъртта му. А тя е застрашена от две неща.\n\r\nПърво, от жестока борба за власт между различните кланове в казахското общество. Теоретично тя би могла да разкъса държавата, създадена от Назарбаев, и да я обрече на подялба между съседите й.\n\r\nВторо, от присъединяване на Казахстан - пълно или частично, към Русия: било вследствие на вълнения покрай борби за власт в страната, било заради процесите на интеграция и централизация в Евразийския съюз, които постепенно да разтворят в него средноазиатската страна.\n\r\nИ двете заплахи са неактуални, докато Назарбаев е жив - стремежът му е да не станат реалност и при неговия приемник. Русия не желае да погълне, камо ли да дестабилизира Казахстан - за нас важното е казахстанските елити да имат нагласа за опазване и развитие на все по-тесните икономически, политически, културни и човешки връзки между двете страни, за укрепване на Евразийския съюз като нова форма на общност между нашите народи.\n\r\nКоето е особено важно с оглед наличието на многомилионно руско малцинство в Казахстан и поради факта, че Северен Казахстан е бил усвоен и заселен от руснаци. Тесният съюз и интеграцията между двете държави са безалтернативен курс за всеки казахстански ръководител, желаещ мир и процъфтяване на страната си.\n\r\nНурсултан Назарбаев със сигурност ще положи всички усилия да предаде след време властта на ново поколение от казахстанския елит - формирано от него самия и имащо точно такава нагласа. \r\n \r\n/БТА/\r\n ", "date": "2019.03.20", "title": "Епохата \"Нурсултан\": Назарбаев ще е нещо повече от президент на Казахстан"}
{"url": "https://www.dnes.bg/stranata/2019/03/20/pusnaha-kmeta-na-cherven-briag-utre-povdigat-obvineniia.405202", "text": "Освободиха кметът на Червен бряг Данаил Вълов след като той даде показания в местното РПУ. По-рано днес Вълов и още петима общински служители бяха задържани за злоупотреби по програмата \"Топъл обяд\". \n\r\nКметът дори е пристигнал в Общината и ще участва в заседание на комисия, заяви пред БНР секретарят на общината Николай Недков.\n\n\n\r\n\"Това, което не мога да коментирам повече, но аз съм спокоен и ръководството е спокойно, тъй като този проблем мисля, че е изчистен от управляващия орган, изчистен от хората, които тука по места работят\", заяви той.\n\r\nУтре ще стане ясно на кого, освен на кмета на Червен бряг,  ще бъде повдигнато обвинение, каза заместник главният прокурор Иван Гешев.\n                    \n                    \n                \r\n\"Ситуацията е като в ТЕЛК, НОИ и един куп други държавни структури, пари изтичат отвсякъде. Пари има, но се краде много, казвам го откровено, не визирам конкретния човек, за да не наруша конституционно гарантирани негови права и презумпции. Да използвам този случай да обобщя това, което се вижда като данни по досъдебните производства\", увери Гешев.\n\r\nЗаместник главният прокурор Иван Гешев съобщи, че официално шестима души са задържани за 24 часа, сред тях е и кметът на Червен бряг.  Утре ще стане известно на кои ще бъдат повдигнати обвинения и дали ще бъде поискано по-продължително задържане на задържаните днес с полицейско задържане.\r\n ", "date": "2019.03.20", "title": "Пуснаха кмета на Червен бряг, утре повдигат обвинения"}
{"url": "https://www.dnes.bg/notifikacii/2019/03/20/bdj-shte-puska-vlakove-do-balkanskite-stolici.405200", "text": "БДЖ ще развива международни линии, които да бъдат използвани до близките балкански столици, каза Григори Григоров, председател на Съвета на директорите на Холдинга на изслушването си в Комисията по транспорт и информационни технологии и съобщения.\r\n\"В момента обаче вагоните не могат да бъдат използвани, тъй като са само за вътрешна употреба. Възнамеряваме в най-близко време да започнем процедура по закупуване на нови вагони“, заяви той.\r\nБДЖ планира да инвестира над 64 млн. лв. тази година в ремонти на подвижния състав, каза изпълнителният директор  инж. Никола Василев.\r\nПо думите му БДЖ акцентира върху  три основни пункта. На първо място е пътникът, осигуряване на възможно най-добри условия за пътуване - удобно, чисто, комфортно. \"Второто е да  подобрим експлоатационния състав, с който разполагаме и да положим  максимални грижи да го ремонтираме, реновираме до такава степен, който  да е максимално близка до неговия оригинален вид“, обясни Василев  и допълни, че третата точка, върху която се акцентира, са условията на  труд в компанията.\r\n                \n                Холдингът е в стабилно финансово състояние, за първи път тази година  дълговете на \"Товарни превози\" ще намалеят с 10 млн. лв., допълни Григори Григоров, председател на Съвета на директорите.\r\nЗа последните три месеца 3000 пътници повече на ден пристигат навреме там, закъдето са тръгнали, каза Григоров.\r\n\"През декември средното дневно закъснение е близо 1900 минути, а през март то е вече около 970 минути. Планът докрая на годината е да падне под 500 минути на ден“, обяви той, цитиран от \"Фокус\".", "date": "2019.03.20", "title": "БДЖ ще пуска влакове до балканските столици"}
{"url": "https://www.dnes.bg/obshtestvo/2019/03/20/izboryt-na-formula-za-pensiiata-s-gratisen-period.405203", "text": "Гратисен период от 3 до 5 години ще има за това хората да избират по коя формула да се определя размерът на пенсията им. Това обяви социалният министър Бисер Петков на заседание на ресорната парламентарна комисия.\r\nПо думите му има постигнато съгласие да се даде възможност на пенсионерите да изберат дали доходът от периода 1997-1999 г. да бъде включен при изчисляване на индивидуалния им коефициент. \n\n\"Също така се обсъждаше и вариант да има такава възможност за целия период, включително този преди 1997-а, за трите години по избор\", каза министърът, цитиран от БНР.\n\r\nДо края на седмицата работна група трябва да предложи промени в Кодекса за социално осигуряване, които да бъдат приети спешно от Народното събрание.\r\n                    \n                    \n                Бисер Петков отново подчерта, че става дума за бъдещи пенсии. Той посочи, че част от бъдещите пенсионери имат очаквания за определен размер на пенсиите си и правейки изчисления по новата формула, установяват, че новият прогнозен размер е по-малък. По думите му това са винаги прогнози, които имат известен риск от грешка.\r\n \"Допирът, промяната в пенсионната формула е като допир наистина до огъня, това е светая светих в пенсионното законодателство и нормално е да бъдат толкова чувствителни всички при промяна\", обобщи министърът.", "date": "2019.03.20", "title": "Изборът на формула за пенсията - с гратисен период?"}
{"url": "https://www.dnes.bg/stranata/2019/03/20/proletna-radost-magnoliite-vyv-varna-razcyftiaha.405166", "text": "\n\r\nМагнолиите на центъра във Варна разцъфтяха в красиви розови и бели цветове, видя репортер на Булфото. \r\nЦъфналите магнолии разкрасяват ларгото от хотел “Черно море” до Фестивалния комплекс. Красивите дръвчета се превърнаха в любими за варненци, които побързаха да ги отрупат с мартеници.", "date": "2019.03.20", "title": "Пролетна радост: Магнолиите във Варна разцъфтяха"}
{"url": "https://www.dnes.bg/notifikacii/2019/03/20/big-bradyr-v-iujna-koreia-skriti-kameri-predavat-na-jivo-ot-hoteli.405193", "text": "Големият брат дебне отвсякъде. Най-вече от хотелите в Южна Корея. По-лошото е, че за разлика от дистопията на Оруел, тук не те гледат властите, а целият свят.\r\nБлизо 1600 души са били заснети от скрити камери в 30 хотела пръснати в 10 града. Броят на стаите, на които им е липсвало спокойствие е 42.  По данни на полицията, хотелските вериги не били част от престъпната схема, за която са задържани двама мъже.\r\nКамерите били скрити в приемниците на телевизорите, контакти и вградените сешоари в банята и предавали директно онлайн.\r\nБлизо 4000 души се наслаждавали на незаконните записи в сайт, предназначен специално за излъчването на тези записи. 97 от тях са плащали близо 50 долара за членството си в платформата, за да могат да превъртат и да гледат отново стари видеа. Между ноември 2018 и март 2019 година, сайтът е спечелил близо 6 хил. долара.\r\n                \n                Южна Корея има дългогодишен проблем с поставянето на незаконни камери, които снимат хората и ги публикуват онлайн. За първи път обаче полицията успява да се добере до платформата, която излъчва клиповете. През 2012 година случаите на подобна дейност са 2400. През 2017 година те скачат на 6400.\r\nМиналата година хиляди жени излязоха по улиците на Сеул, за да протестират скандирайки \"Моят живот не е твоето порно“. Това накара държавата да формира граждански екипи, които да проверят близо 20 хил. публични тоалетни за скрити камери.", "date": "2019.03.20", "title": "Биг Брадър в Южна Корея – скрити камери предават на живо от хотели"}
{"url": "https://www.dnes.bg/balkani/2019/03/20/karadjich-ne-chuvstva-lichna-vina-a-moralna-otgovornost.405207", "text": "Адвокатът на Радован Караджич заяви, че бившият лидер на босненските сърби чувства \"морална отговорност\" за военните престъпления, извършени по време на въоръжения конфликт през 1992-95 г., но не е съгласен с международния съд за военните престъпления, че носи \"индивидуална наказателна отговорност\", предаде Асошиейтед прес.\n\r\nПитър Робинсън, адвокат от защитата, говори след като апелативен съд на ООН потвърди присъдата на Караджич. Той е признат за виновен по обвинения в геноцид, престъпления срещу човечеството и военни престъпления като лидер на босненските сърби по време на войната.\n\n\r\nСъдебният състав също така увеличи присъдата на Караджич от 40 години на доживотен затвор, припомня БТА.\n                    \n                    \n                \r\nРобинсън заяви, че Караджич \"моли своите привърженици да се въздържат от насилие\".\n\r\nСлучаят на бившия босненски сръбски лидер е смятан за ключов за въздаване на справедливост за жертвите на конфликта, който отне живота на над 100 000 души и остави милиони без дом, отбелязва АП.\r\n ", "date": "2019.03.20", "title": "Караджич не чувства лична вина, а морална отговорност!"}
{"url": "https://www.dnes.bg/notifikacii/2019/03/20/losha-politika-voini-i-susha-zaplasheni-li-sme-ot-svetoven-glad.405181", "text": "Навярно мисълта, че някога магазините в града, в който живеем, могат да останат празни, а храната да свърши, ви се струва далечна. Всъщност, възможността подобен сценарий да се разиграе в близките години не е изключен.\r\nИстина е, че близо 1 милион души са загинали в следствие на глад в продължение на един век до края на 80-те. След това техният брой спаднал с 10% и ситуацията започвала да се подобрява – по-добра инфраструктура, широк пазар, организирана хуманитарна помощ почти заличават съществуването на подобна заплаха. Но в последните няколко години тя отново се появява. Причината? Лоша политика, войни и суша.\r\nСега светът се намира на прага на най-големият глад от Втората световна война насам. Американската система за ранно предвиждане на подобни кризи съобщава, че през 2019 г. близо 85 млн. души ще имат нужда от спешна хранителна помощ. И макар този проблем да съществува най-вече в по-бедните страни, никой не е защитен. Все пак, едва до преди 30 години, подобна криза се случва съвсем близо до нашите граници.\r\n                \n                На 5 април 1992 година Сараево е откъснато от света. Жителите му свикват да живеят не само със свистенето на куршумите, но и със звука от стържещите им стомаси. Храната в магазините свършва за дни. Това, което хората не знаят е, че ще трябва да живея в този кошмар през следващите четири години.\r\nВ началото всички се запасяват с колкото могат да поберат хладилниците им. По-късно и те се изпразват, но войната не свършва. До 1996 година повече от 11 хил. души са мъртви. Повечето от шрапнели, експлозиви и куршуми. Но голям брой хора загиват в следствие на глад и на измръзване, тъй като Сараево остана и без ток. \r\n90% от обществото разчита на хуманитарна помощ. Но тя била малко, тъй като богатите босненци си купували повече от това, което им се полага, давайки в замяна картини, ценни предмети и бижута. Останалите трябвало да се спасяват сами. За това започват да отглеждат зеленчуци в градините и на балконите си. В книги намират кои треви стават за ядене и започват да ги търсят в парковете.\r\nИ макар много хора да са убедени, че глад в наши дни няма, то не така стоят нещата за жителите на Сирия, Южен Судан и Йемен.\r\nБлагодарение на модерната хранителна верига, продукти от цял свят прекосяват океани и хиляди километри земя само за дни, за да запълнят рафтовете на магазините. Иронично е, че някои от тях са именно от страни, които са в близост до бедстващите от глад държави.\r\nНо дори и в развитите страни перспективата за недостиг на храна може би не е толкова далечна, колкото ни се иска да вярваме, че е.\r\nМеждународните хранителни вериги, които доставят храната ни са толкова несигурно организирани, че не им трябва глобална катастрофа като война, която да ги разклати.\r\nКризата във Венецуела, страна богата на нефт, накара хората да ядат гнило месо, а много от тях решиха да емигрират. Магазините в Гърция също се изпразниха след санкциите, които Европейският съюз им нанесе.\r\nПокачващите се цени, болести и лошото време доведе и до криза в търговията с някои стоки. През 2008 г. това бе оризът, тъй като повишилата се цена доведе до паническо купуване на стоката във Филипините и други азиатски страни, което предизвика изчезването й от пазара на други места по света.\r\nПрез 2017 година лошото време в Европа покачи цените на зеленчуците, а авокадото изчезна от пазарите.\r\nПрез 2000 година магазините във Великобритания се изпразниха заради протеста за високите цени на горивата, защото камионите не успяваха да стигнат до тях, за да ги заредят.  Дори предварителното запасяване с храна от училища, домове, болници и песимистични купувачи на Острова преди Brexit показват какъв ефект може да има дори слухът за недостиг на храна. \n\r\nВажно е да се изясни, че недостигът на храна не води до глад и голяма част от глада не се дължи на оскъдни продукти в магазините, а по-скоро на липса на достъп до храна. Но за разлика от това, процентът на хора, които се определят като застрашени от липсата на храна в световен мащаб е голям. Според ООН 821 милиона души са недохранени. Дори в САЩ, която е най-големият износител на храна, застрашени от липса на храна са близо 12% от домакинствата, а 6,5 милиона деца нямат достъп до адекватна храна.\r\nПрез последните години недостигът на храна кара младите хора да избират по-различни професии. Подадените документи за училищата, които предлагат обучение по фермерство са скочили близо двойно. А експертите твърдят, че това ще е начинът обществото да се справи при настъпването на евентуална криза. Обществата, които знаят как да обработват земята, оцеляват по лесно при настъпването на заплаха от глад.", "date": "2019.03.20", "title": "Лоша политика, войни и суша. Заплашени ли сме от световен глад? "}
{"url": "https://www.dnes.bg/notifikacii/2019/03/20/trymp-ne-uspiava-da-ubedi-evropa-za-vredata-na-huawei.405172", "text": "Когато през миналото лято администрацията на Доналд Тръмп започна кампания по убеждаване на европейските си съюзници да забранят ползването на оборудване от Huawei Technologies за техните телекомуникационни мрежи, изглеждаше, че това е лесна битка. \r\nНасърчен от успеха на подобни усилия в Австралия и Нова Зеландия, Белият дом изпрати писма до европейските столици с предупреждение, че оборудването на Huawei ще отвори „задна вратичка“ за китайските шпиони. САЩ дори заплашиха да спрат обмяната на информация със службите за сигурност в Европа, ако континентът игнорира съветите на страната.\r\nПоне засега обаче изглежда, че Тръмп не успява да убеди Европа да изолира Huawei от телекомуникационните си мрежи. Досега нито една европейска страна обаче не е игнорирала Huawei, пише в свой анализ Bloomberg.\r\n                \n                \"Има две неща, в които не вярвам. Първото е публичното обсъждане на много деликатни въпроси по сигурността, а второто е изключването на компания, просто защото е от конкретна страна“, коментира германският канцлер Ангела Меркел по време на пресконференция в Берлин този вторник.\r\nЕвропа, която се оказа в центъра на търговската война между САЩ и Китай, се опитва да намери баланса между притесненията за нарастващото китайско влияние и желанието да засили бизнеса си с втория по големина търговски партньор в региона. Без да получи забрана, Huawei преследва договори за изграждането на 5G мрежи, ултра бързата безжична технология, която европейските лидери се надяват да насърчи растежа на базираната на данните икономика.\r\n\r\n \r\n ", "date": "2019.03.20", "title": "Тръмп не успява да убеди Европа за вредата на Huawei "}
{"url": "https://www.dnes.bg/eu/2019/03/20/strelecyt-v-utreht-giokmen-tanysh-iq-to-mu-kato-na-skarida.405164", "text": "Главният заподозрян за стрелбата, отнела живота на трима души в трамвай в Утрехт, Холандия, е бил известен с \"дългото си почти метър криминално досие\", но почти не е показвал признаци на радикализация, според различни свидетелства, пише Франс прес.\n\r\nРоден в Турция, 37-годишният Гьокмен Танъш е бил пуснат на свобода преди две седмици след присъда по дело за изнасилване, но е бил осъден и за незаконно притежание на оръжие.\n\r\nПолицията, която вчера продължаваше да го разпитва, заявява, че \"сериозно\" преценява дали е имало терористичен мотив заради писмо, намерено в колата, която той използвал, за да избяга.\n\r\nВ неговия квартал Каналенейланд в Утрехт, където живеят много имигранти, обвиненията срещу този човек, представян като \"любезен\" и \"луд\", предизвикаха шок.\n                    \n                    \n                \r\n\"Бях шокиран, когато видях снимката му. Казах си: познавам този човек!\", разказва Мехмет, 51-годишен безработен, който поиска да не се разкрива фамилното му име. \"Чух да се говори, че се дрогирал, но наистина е любезен човек. Никога не съм чувал нищо лошо за него\".\n\r\nКварталът, пълен с магазини и ресторанти, е дом за голям брой хора от турски и марокански произход. Много жени са забулени по улиците, където от понеделник полицията увеличи патрулите си.\n\r\nИмамът в една от кварталните джамии казва, че нападателят не идвал на молитвите. \"Знаех, че има семейни проблеми\", добавя той.\n\n\n\r\n\"Ако беше идвал редовно в тази джамия, никога нямаше да извърши това, което направи вчера\", уверява Али Чепи пред АФП.\n\r\nПортретът, който се промъква от описанията в холандските медии, обаче е доста по-мрачен. Интервюираните жители на квартала определят Гьокмен Танъш като \"дребен престъпник и наркодилър\", \"неудачник с проблем с дрогата\", \"объркан и изгубен\".\n\r\nСпоред обществената телевизия (NOS) някои членове на семейството му имат връзки с радикални ислямистки групи, а и той бил нестабилен след развода си преди две години.\n\r\n\"Преминал е на тежки наркотици и е започнал да пуши хероин\", каза също пред в. \"Волкскрант\" местен жител, пожелал анонимност. \"Не искаме да имаме нищо общо с него. Коефициентът му на интелигентност е като на скарида\".\n\r\nЖена, замесена в случая с изнасилването с участието на Танъш, е още по-крайна: \"Той е напълно луд и дрогиран. Предупредих полицията. Не е терорист, а психопат\", каза тя пред в. \"Алгемен дагблад\".\n\r\nБаща му Мехмет Танъш обяви пред турските медии, че неговият син \"трябва да бъде наказан\", ако е отговорен за стрелбата. Той не е имал никаква връзка със сина си от 11 години, когато се развел и се върнал в Турция.\n\r\nСпоред холандското правосъдие Гьокмен Танъш има тежко криминално минало.\n\r\nПрез 2017 г. той е бил задържан за един месец по дело за изнасилване, после отново през януари 2019 г. за неспазване на условията за временното му освобождаване, включително личностен тест, посочи холандски съд. В началото на март обаче е бил освободен, след като се съгласил да сътрудничи.\n\r\nПрез 2014 г. Танъш е бил осъден за \"незаконно притежаване на оръжие\" и опит за кражба, но оправдан по обвинение в опит за убийство.\n\r\nПрез последните месеци е бил осъден също за кражба от магазин и за кражба с взлом.\n\r\nНеотдавнашното му освобождаване предизвика вчера гнева на някои холандски депутати. \"Имал е дълго цял метър криминално досие. Вие носите политическа отговорност\", заяви крайнодесният ислямофобски лидер Герт Вилдерс на министъра на правосъдието Ферд Граперхаус по време на парламентарен дебат.\r\nЛидерът на \"Зелени леви\" Йесе Клавер просто попита министъра: \"Защо този човек не беше в затвора?\" \r\n \r\n/БТА/\r\n ", "date": "2019.03.20", "title": "Стрелецът в Утрехт Гьокмен Танъш: IQ-то му – като на скарида! "}
{"url": "https://www.dnes.bg/notifikacii/2019/03/20/dva-poredni-dni-baba-ostavia-pari-na-alo-apashi-v-montana.405136", "text": "Поредна телефонна измама е станала в Монтана - 63-годишна жена е дала спестяванията си от  7200 лв. на ало измамници, съобщиха от Областната дирекция на МВР.\r\nВ понеделник мъж се обадил на домашния телефон на жертвата и се представил за  служител в полицията на име Стефан Попов. Съобщил й, че се провежда акция срещу телефонни измамници и е нужна нейната помощ за залавянето им. Жената  трябвало да даде наличните си пари, след което щели да й бъдат върнати.\r\nОколо 19.00 часа в понеделник жената оставила портмонето си с 1200 лева до пейка в близост до магазин \"Кауфланд\" на бул. \"Трети март\". На другия ден - вторник, тя оставила и хартиен плик с 6000 лева в градинка, намираща се срещу диетичен стол на бул. \"Трети март\". Впоследствие установила, че е станала жертва на телефонна измама.\r\nОбразувано е досъдебно производство в РУ - Монтана.", "date": "2019.03.20", "title": "Два поредни дни: Баба оставя пари на ало апаши в Монтана"}
{"url": "https://www.dnes.bg/obshtestvo/2019/03/20/sreshtu-blizo-5-8-mln-lv-i-palatyt-na-banevi-e-vash.405198", "text": "\n\r\nМрамор, оникс, кристал и кич. Хеликоптерна площадка и два басейна. Това може да стане собственост на всеки, който иска да купи имота на семейство Баневи. Той вече е обявен за публична продан от частен съдебен изпълнител.\n\r\nПалатът, намиращ се в квартал Бояна, е с размер  11 486 кв.м., а застроената площ е 685 кв. м. Според оценката, стартовата цена за този \"дворец\" е 5 788 107 лв. По документи той се водел собственост на  фирмата \"Партнърс Комерс“ ООД, с управител Николай Банев, която била задлъжняла на държавата с близо 2 млн. лв.\r\nИменно в луксозната сграда при обиск бяха намерени документите, свидетелстващи за офшорните фирми, които олигарсите притежавали, както и голямо количество накити и диаманти. Всички те били в специална стая със специална брава.\r\n                    \n                    \n                Баневи бяха задържани на 26 октомври т.г. на летището в Ница след като за тях бе издадено в България европейска заповед за арест. Те ще отговарят пред Темида за приватизирането, източването довеждането до фалит на завод \"Полимери“.\r\n \r\n \r\n \r\n \r\n\n\r\n\n\r\n\r\n ", "date": "2019.03.20", "title": "Срещу близо 5,8 млн. лв. и палатът на Баневи е ваш "}
{"url": "https://www.dnes.bg/cars/2019/03/20/germanec-testva-avtopilot-na-tesla-vyrhu-priiatelkata-si.405156", "text": "В последно време възникват все повече спорове около надеждността на  автономните системи за управление на автомобилите. На първо място това  се отнася до най-популярния автопилот днес в електрическите автомобили  - този на Tesla.\r\nГермански собственик на Tesla Model S реши да провери автономния режим на своята  електрическа кола по много радикален начин. За да тества автоматичната  спирачна система, влогърът KriszXstream реши да използва собствената си приятелка като \"жива мишена\".\r\nЗа целта момичето излиза на пътя пред електромобила и мъжът зад волана проверява дали автопилотът ще я забележи, като в същото време държи крака си върху педала на спирачката и не ускорява по-бързо от 50-55 км/ч.\n                    \n                    \n                \r\nВ коментарите под близо 10-минутното видео, което вече е премахнато от YouTube, мнозинството от потребителите осъждат младия мъж за този рискован тест и му намекват, че е трябвало да остави жена си да кара, а самият той да излезе на пътя.\r\nВ отговор влогърът заявява, че половинката му сама избрала да играе ролята на \"жертва\" и не искала да шофира. Освен това тестовете били проведени на затворен участък от пътя с \"велосипедна\" скорост и без никакъв риск за момичето.\n\r\nА що се отнася до резултатите от тестовете - автопилотът не \"забелязва\" жената, когато тя ходи бавно или тича покрай пътя, но я \"вижда\" и спира, когато момичето стои по средата на пътя и дори близо до автомобила.\r\n", "date": "2019.03.20", "title": "Германец тества автопилот на Tesla върху приятелката си"}
{"url": "https://www.dnes.bg/notifikacii/2019/03/20/kmetyt-na-cherven-briag-v-aresta-s-oshte-petima-dushi.405169", "text": "Данаил Вълов, кмет на Червен бряг, и още петима души са задържани за 24 часа по разследване на Спецпрокуратурата и Комисията за противодействие на корупцията и за отнемане на незаконно придобитото имущество.Те са разследвани за престъпления по служба в общината, съобщи зам. главният прокурор Иван Гешев, пише \"\". \n\n\r\n\"Една от линиите на разследването е обществена поръчка за \"топъл обяд\". Делото е започнало по сигнал на журналисти\", каза още той. \n\r\n\"Повечето кметове са възложители на обществени поръчки. Става въпрос за лобиране за определени фирми да спечелят обществени поръчки\", коментира зам. главният прокурор. Той посочи, че ще даде подробности, когато има повдигнати обвинения. \n                \n                \r\nСамият сигнал е получен от журналист от сайта zovnews.com. За задържането са помогнали и материали, изпратени от Агенцията за държавна и финансова инспекция (АДФИ), след журналистическо разследване на \"Господари на ефира\", излъчено на 7 май 2018 г. \n\r\n\"След проверката, осъществена преди няколко месеца, спецпрокуратурата е образувала досъдебното производство\", посочи още Гешев.\n\r\n ", "date": "2019.03.20", "title": "Кметът на Червен бряг в ареста с още петима души "}
{"url": "https://www.dnes.bg/akoshtete-vqrvaite/2019/03/20/kakvo-jivotno-ste-spored-zodiiata-vi.404953", "text": "Ето кой е представителят на животинския свят, олицетворяващ най-много вашия зодиакален знак.\r\n\r\n \r\nГепардът най-много прилича на Овните. Тези животни са пълни с енергия и го показват. Не могат да бъдат опитомени или спрени. Хищни животни са, приемат се за жестоки и свирепи. Така и Овните не се спират пред нищо и често избухват.\r\n \r\n\r\n \r\nМечката символизира сила и стабилност - качества на Телците, които всички харесват. Телците защитават семейството си, пазят близките, както мечките пазят мечетата, и държат на принципите си. Обичат и да си похапват, както тези животни.\r\n\r\n\r\n \r\nИгриви и любопитни, каквито са и делфините. Близнаците са сред най-интелигентните зодии, а делфините - едни от най-умните животни, както много проучвания доказват. Тези знаци изследват света около тях, обичат игрите и забавленията.\r\n \r\n\r\n \r\nКакто зайците, така и Раците в началото може да ви изглеждат изплашени и недоверчиви. Но после се разбира, че те са сред най-умните и креативни животни. Те учат как да преодолеем страха си и Раците се опитват да правят това всеки ден.\r\n \r\n\r\n \r\nЛъвовете са влиятелни. Могат с присъствието и особата си, веднага да повлияят на околните - както драконите. Силни, пълни с кураж, готови да се борят във всеки момент - такива са и тези зодии, и тези животни. Драконите също са лидери, като Лъвовете.\r\n\r\n", "date": "2019.03.20", "title": "Какво животно сте според зодията ви?"}
{"url": "https://www.dnes.bg/obshtestvo/2019/03/20/terorizmyt-v-nova-zelandiia-bez-bylgarska-vryzka.405171", "text": "Терористичната атака в Нова Зеландия е индивидуален акт. Това е изводът от извънредното заседание на Съвета по по сигурността към Министерския съвет, свикано от премиера Бойко Борисов.  \n\nНа него е била обсъдена ситуацията след терористичните актове на територията на Нова Зеландия и Холандия.\r\nПри нападението срещу джамии в Нова Зеландия австралийският екстремист Брентън Тарант уби 50 души. По-късно стана ясно, че стрелецът от Крайстчърч е бил у нас между 9 и 15 ноември миналата година като турист.\n\r\nНе са налице данни за контакти с български граждани на задържания за атаката, който е бил в България в края на миналата година, смятат управляващите.\r\n                    \n                    \n                По случая се работи съвместно със съюзнически и партньорски служби в други страни и с международни организации. МВР и службите за сигурност на страната извършват действия за проверка, разширяване и конкретизиране на постъпилите данни, съобщиха от правителствената пресслужба.\n\r\nСъветът по сигурността е разгледал също темата за осъществяваните в Източното Средиземноморие енергийни проекти във връзка с националните интереси на България в тази сфера.\r\nИзразено е било становището, че намирането на решение на някои различия или противоречия между ангажираните страни е в полза за регионалната стабилност и енергийната сигурност на европейските страни.", "date": "2019.03.20", "title": "Тероризмът в Нова Зеландия - без българска връзка"}
{"url": "https://www.dnes.bg/obshtestvo/2019/03/20/iztocheno-li-e-ezeroto-v-shabla-borisov-razporedi-proverka.405170", "text": "Премиерът Бойко Борисов разпореди на екоминистъра Нено Димов лично да провери ситуацията с Шабленското езеро още днес.\r\n\"До мен достига, че източвали езерото, стотици вида птици измират\",  заявява премиерът пред министрите на днешното заседание, според  стенограмата.\n\r\nСпоред Борисов е необходимо да се извърши проверка на място заедно с областния управител на Добрич и да се реагира веднага, ако се установят нарушения.\r\nНено Димов отговаря, че нивото на езерото е намалено заради очакваното снеготопене.\r\n\"Не умират стотици видове птици, не е източено, просто е намалено ниво, защото всяка пролет и не само Шабленското езеро, а по принцип се готвим за топене на снегове и валежите, които се очакват, така че нивата на язовирите и водните басейни да се поддържат в определени височини\", докладва той.\r\n                    \n                    \n                По думите му на този етап има само опасения от страна на някои екологични организации за проблем.\r\nБорисов обаче нарежда министърът да замине за Шабла и лично да провери.\r\n\"Ние, които сме направили толкова много за опазване на околната среда, не  искам да ни вкарват в тази тема, ако няма реална причина\", заявява премиерът.\r\n\r\n ", "date": "2019.03.20", "title": "Източено ли е езерото в Шабла? Борисов разпореди проверка "}
{"url": "https://www.dnes.bg/politika/2019/03/20/cvetanov-za-apartamenta-niama-nishto-nezakonno.405177", "text": "Цветан Цветанов категорично отрече да има нещо незаконно в покупката му на нов апартамент и настоя, че сделката е извършена изцяло по българското законодателство.\n\r\nИзявлението му идва, след като се появиха съмнения в публичното пространство, че е придобил новото си луксозно жилище в квартал \"Изток\" на много по-ниска от пазарната цена. \n\r\nДнес Цветан Цветанов обясни, че е направил замяна със строителя на два свои апартамента в същия район и е направил доплащане, тъй като е имало разлика в квадратурата. Всичко това е станало по напълно законен начин, уточни шефът на депутатите от ГЕРБ.\n\r\n\"Двата апартамента, които са прехвърлени и съм направил замяна, са в същия район. От гледна точка на местополжение предишните два са на много по-хубаво място. За разликата от около 39-40 квадратни метра съм доплатил 100 000 лева, направил съм го по банков път. Аз съм изряден български гражданин\", отсече той.\n                    \n                    \n                \r\nЦветанов не пожела да коментира продажбата на апартаментите, които е заменил, която е станала в един и същи ден при един и същи нотариус. Мога да говоря за моята сделка, която е направена по българското законодателство, отсече той.\n\r\nПо-рано днес и от БСП попитаха дали ще бъде разследвана сделката с покупката на Цветанов на новия му апартамент.\n\r\n\"Ако не беше българската журналистика, нямаше да разберем как един политик купува луксозен апартамент на скандално ниски цени\", заяви Елена Йончева.\n\r\nГоворителят на главната прокуратура Румяна Арнаудова съобщи по-рано през деня, че имотните сделки на Цветан Цветанов ще бъдат проверени.", "date": "2019.03.20", "title": "Цветанов за апартамента: Няма нищо незаконно!"}
{"url": "https://www.dnes.bg/crime/2019/03/20/myj-i-jena-ot-sliven-si-napraviha-narkolaboratoriia-na-selo.405159", "text": "Мъж на 41 години и жена на 31 години решиха да си направят нарколаборатория в сливенското село Селиминово. Плановете на двойката за припечелване на пари все пак не сработили, защото полицията открила нелегалното съоръжение, съобщиха органите на реда в града. \n\n\r\nСлужителите в сектор \"Противодействие на криминалната престъпност\" към ОД на МВР-Сливен са предприели действия по случая. Те спипали производителите на дрогата в самия момент на производство. Иззети са множество предмети, вещества и различни течности, 35 грама метамфетамин и два грама марихуана, скрити на различни места.\r\nДвамата деятели на престъплението са криминалнопроявени за престъпления с наркотици. Те са задържани в РУ-Сливен за срок от 24 часа. По случая е образувано досъдебно производство.", "date": "2019.03.20", "title": "Мъж и жена от Сливен си направиха нарколаборатория на село"}
{"url": "https://www.dnes.bg/temida/2019/03/20/glaven-prokuror-geshev-ne-gleda-kym-miastoto-na-cacarov.405179", "text": "\"99,9% няма да участвам в състезанието за нов главен прокурор. 100% дава само Господ.\" Това обяви заместник главният прокурор Иван Гешев, съобщава NOVA TV. \n\r\nМандатът на Сотир Цацаров изтича на 10 януари 2020 г. Процедурата по избора на негов наследник може да се открие от Висшия съдебен съвет (ВСС) не по-рано от 6 месеца и не по-късно от 4 месеца преди изтичането на мандата му.\r\nКандидатури за главен прокурор могат да издигат не по-малко от трима членове на ВСС и министърът на правосъдието.", "date": "2019.03.20", "title": "Главен прокурор? Гешев не гледа към мястото на Цацаров "}
{"url": "https://www.dnes.bg/izlojbi/2019/03/20/v-kadyr-fotograf-obleche-bylgarkata-v-nosiia.405131", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         До 29 март в Централното фоайе на Националната библиотека \"Св. св. Кирил и Методий\" може да бъде разгледана авторската изложба на фотографа Радослав Първанов \"Аз съм Българка!\" – Продължението.\r\nКолекцията от около 30 цветни фотоса е втора част от едноименния проект на Първанов, в който той представя красивите лица на български момичета, облечени в народни носии от различни фолклорни региони на страната.\n\r\nКастинг е имало за лицата, но местата, на които са правени снимките, също са подбирани специално. Авторът на изложбата разказа в студиото на \"България сутрин\", че тя минава под знака на Благовещение. \n                    \n                    \n                \r\n\"Допълвам картата на България - желая да съставя една карта изцяло от красиви момински образи, облечени в народни носии. Тук обогатяваме образа с нови 22 модела и още повече места. Във втората част съм заложил малко повече на природните забележителности\", подчерта фотографът пред .\n\r\nРадослав Първанов каза още, че работа му е продължила повече от година, защото първите снимки са били през януари миналата година. Той сподели също, че сред момичетата е открил разтърсващо уважение към фолклора ни.\n\r\n\"Всички елементи от носията, целият код вътре, всяко нещо, което е вплетено при зашиването на шевицата и съставянето ѝ, се допълва прекрасно с очите, с усмивката, с изражението, с чертите на жената\", каза още Първанов и допълни, че е открил истински момичета - българки, въплъщение на ценностите.\r\nПо думите му, е стигнал до места, които са малко известни, а съхраняват много история и природа без да са експлоатирани като исторически и туристически обекти. Филмът, който показва проследява хронологията на снимките. Статичният образ на снимката, а видеото носи нови картини и зрителят да почуства атмосферата по време на снимките.\n\r\nФотографът обяви, че иска да направи продължение на продължението, защото има още места и фолклорни области, които желае да запечата.\n\r\n\r\n ", "date": "2019.03.20", "title": "В кадър: Фотограф облече българката в носия"}
{"url": "https://www.dnes.bg/eu/2019/03/20/napravi-go-tereza-mei-poiska-ot-es-otlagane-na-brexit-do-30-iuni.405182", "text": "Британският премиер Тереза Мей обяви, че е поискала отлагане на Brexit до 30 юни.\r\n\"Написах тази сутрин писмо до председателя на Европейския съвет Доналд Туск, за да го информирам, че Великобритания иска удължаване на процеса по член 50 от Лисабонския договор до 30 юни\", каза Мей пред британския парламент.\n\n\nИзлизането на Великобритания от ЕС бе планирано за 29 март.\r\n\"В качеството си на премиер не съм готова да отложа Brexit по-дълго от 30 юни\", заяви още Мей, цитирана от Ройтерс.\r\nЕвропейски представител потвърди, че Туск е получил официално писмо от британската премиерка с искане за отлагане на Brexit.\r\nПредседателят на Европейската комисия Жан-Клод Юнкер също потвърди, че ЕС е получил от Великобритания искане за отсрочка, съобщи ТАСС, цитирана от БТА.\r\n ", "date": "2019.03.20", "title": "Направи го: Тереза Мей поиска от ЕС отлагане на Brexit до 30 юни"}
{"url": "https://www.dnes.bg/notifikacii/2019/03/20/sled-25-godini-rodna-figuristka-otnovo-v-top-20-na-sveta.405183", "text": "Шампионката на България Александра Фейгин продължава впечатляващото си представяне през първия си сезон при жените, след като се класира за волната програма на световното първенство по фигурно пързаляне в японския град Сайтама.\n\r\n16-годишната Фейгин зае 20-о място в кратката програма при дебюта си на световен шампионат.  Тя получи оценка от 56.69 точки (33.01 точки за технически елементи и 23.68 точки за компоненти на програмата).\n\r\nС постижението си младата българка със сигурност ще запише най-доброто класиране на българска фигуристка на световно първенство за последните 25 години. До момента най-призовото място на българка е през 1993 година, когато Виктория Димитрова завършва 17-а.\r\nПрез януари тази година Фейгин зае историческото 11-о място на европейското първенство в Минск, припомня БТА.\n                \n                \r\nИначе в изключително интересното състезание при жените, олимпийската шампионка от Пьонгчанг 2018 Алина Загитова (Русия) поведе убедително след кратката програма. Тя представи страхотно съчетание и получи оценка от 82.08 точки. Загитова, която миналата година на шампионата на планетата остана едва пета, има аванс от повече от 5 точки пред втората Каори Сакамото (Япония).\n\r\nТрета изненадващо е Елизабет Турсинбаева от Казахстан със 75.96 точки, следвана от двукратната световна и двукратна европейска шампионка Евгения Медведева от Русия със 74.23 точки.\n\r\nПо-рано през деня световните вицешампиони Евгения Тарасова и Владимир Морозов от Русия спечелиха кратката програма при спортните двойки. Двамата получиха за изпълнението си оценка от 81.21 точки.\n\r\nВторо и трето място заемат двойки от Китай. Олимпийските вицешампиони от Пьонгчанг 2018 Вънцзин Суй и Цун Хан (Китай) са втори със 79.24 точки, следвани от Чън Пън и Ян Цзин със 75.51 точки. На четвърто място са Наталия Забияко и Александър Енберт (Русия) със 73.96 точки.\n\r\nСветовното първенство продължава утре с волната програма при спортните двойки и с кратката програма при мъжете.", "date": "2019.03.20", "title": "След 25 години: Родна фигуристка отново в топ 20 на света"}
{"url": "https://www.dnes.bg/world/2019/03/20/recheno-storeno-stolicata-na-kazahstan-se-kazva-nursultan.405178", "text": "Столицата на Казахстан Астана се преименува на Нурсултан. Съответните поправки в конституцията на страната бяха приети на две четения от депутатите в парламента на страната, съобщи „КазТАГ“. \n\r\nСлед като приетите поправки бъдат подписани от държавния глава, те ще влязат в сила.\n\n\n\r\nИнициативата за преименуване на столицата на Казахстан дойде от бившия председател на Сената на Казахстан Касим-Жомарт Токаев, който по-рано днес положи клетва и встъпи в длъжност като президент след оставката на Нурсултан Назарбаев. Токаев предложи също така улици в областните центрове да бъдат наречени на името на Назарбаев. \n                    \n                    \n                \r\nНурсултан Назарбаев обяви, че подава оставка на 19 март. Мандатът му изтичаше през април 2020 г. Сега той остава начело на Съвета за сигурност и лидер на партията „Нур Отан“. \n\r\nИдеята за преименуване на столицата на Казахстан в чест на Назарбаев беше издигната през 2016 г. от депутати в парламента на страната. През 2017 г. за подобна инициатива се заговори отново, като беше предложено и летището в казахстанската столица да носи името на Назарбаев, а през 2018 г. депутатът от Държавната дума Валентина Терешкова предложи град Астана да бъде преименуван на Нурсултан. \n\r\nСамият Назарбаев отхвърли всички тези предложения. „Публично казвам на всички казахстанци: това не бива да се прави. Не бива. Не става дума изобщо за това. Трябва да останеш в историята с делата си. Не с дълъг живот, не с някакви паметници – с делата. Старая се да правя това“, коментира Назарбаев идеята за преименуване на един от проспектите в Алмати в негова чест, припомня Лента.ру.", "date": "2019.03.20", "title": "Речено-сторено: Столицата на Казахстан се казва Нурсултан "}
{"url": "https://www.dnes.bg/index/2019/03/20/pyrvata-piesa-na-chehov-platonov-na-scenata-na-natfiz.405143", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Преминала през редица перипетии и загубената за дълги години първа пиеса на Чехов - \"Платонов\", стъпи и на българска сцена. Представлението може да бъде видяно на 20 март в театъра \"НАТФИЗ\", както и на 5, 13, 14 и 17 април.\n\r\nГлавният герой се казва Платонов и показва връзката с платоническата любов. \n\r\n\"До смъртта на Чехов тя не е поставяна. Това е първата му пиеса. Той е писал на 18 години и това е близо до възрастта на актьорите, които участват в този спектакъл. Изключително ценна е, защото в нея виждаме нещо като конспект на цялото творчество на Чехов\", обясни режисьорът Крис Шарков в \"България сутрин\".\n                \n                \r\nАктьорът Крисиян Негалов представи части от сюжета на пиесата пред \n\r\n\"Млади хора се събират на една лятна вила, за да се веселят. Там става един любовен многоъгълник и усложнява положението на повечето герои\", обясни Негалов.\n\r\nАктрисата Ели Колева сподели, че пиесата се занимава с това как всеки човек търси своето щастие, но то е нещастие за някой друг. По думите ѝ хората реагират на това и го чувстват близко.\r\n ", "date": "2019.03.20", "title": "Първата пиеса на Чехов - \"Платонов\", на сцената на НАТФИЗ"}
{"url": "https://www.dnes.bg/notifikacii/2019/03/20/iaponiia-otbeliaza-zapochvaneto-na-vishneviia-cyftej.405146", "text": "Невероятно красивият цъфтеж на вишните сакура стартира в Япония. Този акт на пролетно обновяване се посреща с голям ентусиазъм в Страната на изгряващото слънце, предава ТАСС. \n\n\n\r\nПървите пъпки разцъфнаха на контролирани дървета в парка на град Нагасаки на южния остров Кюсю. По традиция началото на сезона на сакурата се обявява тогава, когато на контролните дървета се появят най-малко пет нежно розови цветчета.\n\r\nВ Нагасаки цъфтенето бе регистрирано четири дни по-рано от обичайното, което е свързано с топлото време на основната територия на Япония. Понастоящем термометрите показват температури, които обикновено са характерни за месец май. В частност в столицата Токио бяха измерени 19 градуса по Целзий.\n                \n                \r\nВъв вишневата градина в токийския храм Ясукуни дежурят служители на Метеорологичната служба. Прието е да се смята, че в пълна степен сезонът на сакурата е открит тогава, когато заветните пет цветчета разцъфнат именно в този парк. В сряда те бяха само две.\n\r\nВ Япония сакурата, далекоизточната разновидност на вишната, има статут на неофициален герб.\r\nПълният цъфтеж на тези дървета се наблюдава през месец април, когато парковете на страната се потапят в море от цветчета във всички оттенъци на розовото. По това време се стичат тълпи от местни жители и туристи, които си устройват пикници под клоните на дърветата. В Япония има пет основни вида сакура и около 200 хибридни вида. За главен се смята сортът \"сомейошино\", чиито цветове разцъфнаха в Нагасаки, пише БТА.", "date": "2019.03.20", "title": "Япония отбеляза започването на вишневия цъфтеж"}
{"url": "https://www.dnes.bg/index/2019/03/20/slivovic-noviiat-roman-na-katerina-hapsali.405138", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        След емоционалния роман \"Гръцко кафе\" журналистът и писател Катерина Хапсали представя своята нова книга \"Сливовиц\". Дълбока, болезнена, тъжна и красива - малка част от определенията, с които можем да окичим новата книга на авторката.\n\r\n\"Учуди ме, че \"Гръцко кафе\" не остана просто един бестселър. До ден днешен книгата се продава като топъл хляб. Формула? Романите ми се събират на една страница, на която си правя нещо като скеле и остава само да напиша книгата. Идеята е важна\", сподели Катерина Хапсали.\n\r\nВ \"България сутрин\" тя посочи, че името на новата книга идва от един от главните мъжки персонажи - американец от сръбски произход, който нарича така сливовата ракия. Той е улегнал ветеран в журналистиката, който се оказва неочакван ангел за главната героиня - българката Александра.\n                \n                \r\n\"Сливовиц е международното название на сливовата ракия. Александра не съм аз, моят живот не е толкова кинематографичен като нейния\", уточни Катерина Хапсали пред \n\r\nКнигата е писана в кафенетата около училището на сина на авторката. А на премиерата се очаква да присъстват много хора от цялата страна. Ще има и известни личности, които ще четат части от нея.", "date": "2019.03.20", "title": "\"Сливовиц\" - новият роман на Катерина Хапсали"}
{"url": "https://www.dnes.bg/politika/2019/03/20/sled-sreshtata-mareshki-dovolen-shte-podkrepia-gerb.405191", "text": "След като миналата седмица партията на Веселин Марешки обяви, че ще напусне парламента, днес ГЕРБ запозна \"Воля\" със заложените политики в управленската си програма и тяхното изпълнение. Веднага след срещата управляващите направиха отчет за свършеното, а лидерът на \"Воля\" остана доволен и заяви, че не вижда основание да не подкрепят добрите им решения.\n\n\n\r\nПреди дни от \"Воля\" обявиха, че напускат Народното събрание, но така и не дадоха обяснение защо ще го направят. Това постави под съмнение осигуряването на кворума, за който са необходими 121 народни представители, а ГЕРБ и \"Обединени патриоти\" имат общо 122 депутати. Така в петък пленарният ден започна от втория опит, след като се регистрираха народните представители от \"Воля\". Днес депутатите на Марешки също бяха в залата.\n                    \n                    \n                \r\nСрещата между ГЕРБ и \"Воля\" Цветанов определи като \"продуктивна и успешна\". Той обясни, че подробно е запознал колегите си с изпълнението на управленската програма.\n\r\n\"Няма никаква сделка с \"Воля\", а идеи, които се обсъждат, и реални политики, които се реализират\", отсече Цветанов.\n\r\nТой подчерта, че има ръст на инвестициите и се работи за подобряване на доходите на хората. В края на мандата се очаква минималната пенсия да бъде 240 лева, а средната заплата да стане 1400 лева. Той настоя и че се отпускат повече средства в сферата на образованието и здравеопазването.\n\r\n\"Ще подкрепяме добрите неща на ГЕРБ, които съвпадат с нашите. Най-лесното е да сме поредните, които ще създадем хаос и безвремие\", каза в отговор Марешки и благодари, че ГЕРБ бързо са се отзовали и са ги запознали с програмата си.\n\r\n\"Както всеки един българин и ние от \"Воля\" гледайки само новините, частични изречения, стоейки в парламента, в една суматоха между 240 народни представители, гласувайки текст по текст член еди кой си, точка втора става трета, не можем да добием реалната представа какво се случва с определен закон, още по-малко в едно цяло направление\", обясни ситуацията лидерът на \"Воля\".", "date": "2019.03.20", "title": "След срещата: Марешки доволен, ще подкрепя ГЕРБ"}
{"url": "https://www.dnes.bg/obshtestvo/2019/03/20/myjyt-ubil-jena-si-vchera-sloji-krai-na-jivota-si.405114", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         42-годишният мъж, който наръга и уби съпругата си в Ботевград, е намерен мъртъв. Предполага се, че се е самоубил. Последната информация е, че той е намерен в дома си, предаде Bulgaria ON AIR.\n\r\nОколо жилището има полиция. Два автомобила са оградени от полицейски ленти. Смята се, че извършителят е избягал от местопрестъплението с кола.\n\r\nОколо10 часа полицията издирваше извършителя на убийството. Около 3 часа тази нощ Людмил Димитров е открит мъртъв.\n\n\r\nОт иззетите камери от мястото на местопрестъплението не става ясно дали едно от децата на семейството е станало свидетел на убийството, каквато информация имаше по-рано.\n                    \n                    \n                \r\nУбийството бе извършено вчера по време на семеен скандал, който се разиграл малко след 17 часа на улица в кв. \"Васил Левски\", пред очите на едно от децата на семейството.\n\r\nМинути след 17 часа Людмил влязъл в шивашкото ателие, където работела 37-годишната Камелия и между тях възникнал семеен скандал. Според основната версия мотивът за убийството е ревност - мъжът имал съмнения, че съпругата му изневерява.\n\r\nНанесъл ѝ няколко удара с нож, след което тя излязла от ателието и паднала на тротоара. Тогава е била забелязана от първите свидетели, които са подали сигнал на телефон 112.\n\r\n\"Видях суматоха, тяло, обляно в кръв. Минах на другия тротоар. Звъннах на 112 веднага. Видях, че дъщерята на жертвата идва. Отидох към нея, отдалечих я от тялото и я държах на безопасно място\", сподели клиент на шивашкото ателие на Камелия, който я е открил мъртва пред него.\n\r\nПо думите му по нищо не е можело да се предположи, че жената е била жертва на домашно насилие по-рано.", "date": "2019.03.20", "title": "Мъжът, убил жена си вчера, сложи край на живота си"}
{"url": "https://www.dnes.bg/index/2019/03/20/receptata-dnes-pene-s-pileshko-i-sos-pesto.405022", "text": ":\r\n1 пакет паста пене\r\n2 супени лъжици масло\r\n2 супени лъжици зехтин\r\n4 пилешки гърди без кост, нарязани на късове\r\n2 скилидки чесън, пресовани\r\nсол и черен пипер на вкус\r\n1 и ¼ чаши готварска сметана\r\n¼ чаша босилеково песто\r\n3 супени лъжици настърган пармезан\r\n \r\n:\r\n \r\nКипнете вода със сол в дълбока тенджера. След като заври сложете пастата да се свари за 8-10 минути. Отцедете внимателно от водата и оставете настрана.\r\n \r\nЗагрейте дълбок тиган на средна температура. В него разтопете маслото. Добавете зехтина и разбъркайте. Запържете пилешките късове и чесъна в мазнината, докато добият златиста коричка, като разбърквате непрекъснато.\r\n \r\nНамалете котлона. Добавете сметаната, солта, пипера, пестото и пармезана. Накрая добавете и пастата пене. Разбъркайте за последно преди да сервирате.\r\n\r\n", "date": "2019.03.20", "title": "Рецептата Dnes: Пене с пилешко и сос песто "}
{"url": "https://www.dnes.bg/obshtestvo/2019/03/20/posreshtame-proletta-s-temperaturi-do-20-gradusa.405116", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nАстрономическата пролет у нас ще настъпи днес в 23:58 часа. Пролетното изравняване на светлата и тъмната част от денонощието бележи момента в орбитата на Земята, когато Слънцето пресича небесния екватор. Така при нас  денят започва да става по-дълъг от нощта.\n\r\nА днес денят у нас наистина ще бъде пролетен. Облаци са обхванали Северна България още от сутринта, но ще стигнат и южните части на страната в следобедните часове. На места се очакват и слаби валежи.\n\r\nМалко по-хладно ще бъде днес в сравнение с предишните няколко дни, но все пак максималните температури ще са между 13 и 20 градуса, най-високите ще са по традиция в Югозападна България, обяви .\n                    \n                    \n                \r\nВ четвъртък ще е още по-хладно от днес, но от петък ще започне ново повишение на температурите.\n\r\nПрез уикенда ще се наслаждаваме на приятно време, а в неделя градусите отново ще стигат и минават 20. Тогава и цялата страна ще бъде огрята от слънце.", "date": "2019.03.20", "title": "Посрещаме пролетта с температури до 20 градуса"}
{"url": "https://www.dnes.bg/notifikacii/2019/03/20/erdogan-niama-razlika-mejdu-napadatelia-ot-kraistchyrch-i-id.405117", "text": "Турският президент Реджеп Ердоган заяви, че не вижда разлика между организаторите на терористичното нападение в Нова Зеландия и бойците  от Ислямска държава и призова да не се свързва тероризмът с определена религия, предаде ТАСС, цитирайки публикувана вчера статия във в. \"Вашингтон пост\".\n\r\n\"Като лидер, който постоянно подчертава, че тероризмът няма език, раса или религия, категорично отхвърлям всички опити да се свърже случилото се миналата седмица терористично нападение с учението, морала или постулатите на християнската религия. Това, което стана в Нова Зеландия, беше резултат от невежество и ненавист\", заяви той.\n\r\n\"Трябва да признаем, че няма никаква разлика между убийците на невинни в Нова Зеландия и тези, които извършваха атентати в Турция, Франция, Индонезия и на други места\", добавя Ердоган, припомняйки, че след атентатите на Ислямска държава много западни политици и коментатори са обвинявали исляма и мюсюлманите.\n\n\n\r\n                \n                \"Тогава ние възразявахме против такава връзка между нашата религия и тероризма и обещахме да не допуснем опити на терористите да си присвоят нашата религия. За съжаление в Европа и други части на западния свят не последваха никакви реакции на ислямофобията, ксенофобията и други явления, несъвместими с либералните ценности. Не можем да си позволим това да се повтори\", подчерта турския президент.\n\r\n\"След масовото убийство в Крайстчърч Западът има определени задължения. Западните общества и правителства са длъжни да отхвърлят ситуацията, при която расизмът, ксенофобията и ислямофобията стават норма\", заяви Ердоган, предупреждавайки, че подобно явление само се е засилвало през последните години. \n\r\nМеждувременно австралийският премиер Скот Морисън отказа да приеме извиненията на Турция за спорните коментари, направени от  Ердоган след нападението срещу джамии в Крайстчърч, предадоха ДПА и ТАСС.\n\r\nПосланикът на Турция беше призован в канцеларията на Морисън в Канбера. \"Не приемам извиненията, които бяха предложени за тези коментари\", заяви премиерът след срещата, визирайки обясненията, че казаното се дължи на моментна разпаленост или в контекста на предизборна кампания. Той подчерта, че изказванията са били \"изключително обидни за австралийците и много неразумни в тази чувствителна обстановка\".\n\r\n\"Ще изчакам да видя каква ще е реакцията на турското правителство, преди да предприемем други действия, но мога да ви кажа, че всички варианти са на масата\", добави Морисън.\n\r\nАвстралийският премиер заяви, че изказванията на Ердоган \"нарушават обещанието, което е изсечено в камъка на Галиполи\", където са погребани множество австралийски и новозеландски войници, загинали през Първата световна война. Първият президент на Турция Мустафа Кемал Ататюрк заяви, че загиналите там войници \"сега лежат в земята на приятелска страна. Затова почивайте в мир...след като загубиха живота си на тази земя, те станаха и наши синове\".\n\r\nПо-рано Ердоган се изказа крайно негативно за австралийците, които осъждат исляма и заяви, че за тях е по-добре да не посещават Турция, като напомни за гибелта на австралийски и новозеландски войници в битката при Галиполи, пише БТА. \r\n ", "date": "2019.03.20", "title": "Ердоган: Няма разлика между нападателя от Крайстчърч и ИД!"}
{"url": "https://www.dnes.bg/stranata/2019/03/20/spec-prokuraturata-podhvana-i-kmeta-na-cherven-briag.405121", "text": "Специализираната прокуратура започна разследване срещу кмета на Червен бряг. Образувано е досъдебно производство срещу Данаил Вълов, съобщиха от прокуратурата.\n\r\nОперативно-издирвателните действия са възложени на Комисията за противодействие на корупцията и за отнемане на незаконно придобитото имущество (КПКОНПИ). Наказателното производство е започнало по материали, изпратени от Агенцията за държавна и финансова инспекция (АДФИ) и след журналистическо разследване на \"Господари на ефира\", излъчено на 7 май 2018 г.\n\r\nУстановено е, че Вълов е нарушил задълженията си като длъжностно лице и възложител на обществени поръчки по програмата \"Топъл обяд\". Тази програма е финансирана по Оперативна програма за храни и/или основно материално подпомагане и съфинансирана от Фонда за европейско подпомагане на нуждаещи се лица. Стойността й е 229 106, 22 лв. с ДДС.\n                    \n                    \n                \r\nПрез април 2017 г. община Червен бряг обявява обществена поръчка за две позиции - \"Приготвяне и доставяне на храна \"топъл обяд\" в Червен бряг\" и \"Приготвяне и доставяне на храна \"топъл обяд\" в Койнаре\". \n\r\nДокументи подали три фирми, отговарящи на условията на обществената поръчка. На базата на критерий \"най-ниска цена\" е отговаряла фирмата \"М.-П.\" ЕАД, София. Но вместо да сключи договор със спечелилата фирма и да обезпечи безвъзмездното изхранване на социално слаби в община Червен бряг, Данаил Вълов е прекратил обществената поръчка на 16 май 2017 г.\n\r\nЦелта му е била да облагодетелства другите две фирми, които са печелили обществени поръчки със същия предмет през предходната година. \n\r\nДанаил Вълов спечели изборите за кмет на Червен бряг като независим кандидат, той е начело на общината за втори мандат.", "date": "2019.03.20", "title": "Спец прокуратурата подхвана и кмета на Червен бряг"}
{"url": "https://www.dnes.bg/sofia/2019/03/20/jivotyt-v-sofiia-poskypva-specialisti-normalno-zaplatite-sa-visoki.405119", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nБългарската столица София отбеляза сериозно изкачване в класацията на най-скъпите градове в света, като вече заема 90-а позиция. Париж е на върха в класацията на най-скъпите градове заедно с Хонг Конг и Сингапур.\r\nПроучването сравнява цената на общите артикули в 133 града. Българската столица бележи сериозен скок в цените през последната година, като по този начин попада в топ 12 на най-бързо поскъпващите градове.\n\r\nФинансистът Емил Хърсев обаче категорично не се съгласи с твърдението, че цените са повишени, а заплатите били същите. По думите му в студиото на \"България сутрин\" доходите в София са нараснали и икономическата наука казва, че следва повишение на цените.\n                    \n                    \n                \r\n\"Също сериозен фактор, който никой от статистиците не отчита , това е увеличаващият се дял на туристите спрямо основното население\", подчерта финансистът. Хърсев допълни още, че средната заплата у нас се вдига, а скокът на София в класацията за скъпи градове бил заради гаф в методиката.\n\r\nХърсев, заедно с с икономиста Гарабед Минасян обаче се съгласиха, че София не е България и животът в други градове в нашата страна не е толкова скъп.\n\r\n\"Тук разходите са повече и доходите са повече - съвсем нормално е. Животът в столицата не е толкова показателен за живота в страната изобщо. Той изглежда значително по-различен от столицата\", каза Минасян пред \r\n ", "date": "2019.03.20", "title": "Животът в София поскъпва. Специалисти: Нормално, заплатите са високи"}
{"url": "https://www.dnes.bg/notifikacii/2019/03/20/nazarbaev-shte-kontrolira-kazahstan-dokato-e-jiv.405120", "text": "Президентът на Казахстан Нурсултан Назарбаев, който заяви вчера, че напуска висшия пост, тръгва по пътя на изтъкнати световни управници като китайския лидер Дън Сяопин, останал и след оттеглянето си безспорен \"баща на нацията\", и Фидел Кастро, останал на върха на кубинския политически Олимп, пише \"Росийская газета\".\n\r\nДо следващите избори и. д. президент до края на мандата ще бъде председателят на казахстанския Сенат Касим-Жомарт Токаев, който положи клетва днес. Назарбаев остава водач на управляващата партия \"Нур Отан\" (\"Светло отечество\"), а като председател на националния Съвет за сигурност ще може да дава нареждания на държавния глава, уточнява московският официоз.\n\n\r\n                \n                Назарбаев превърна Казахстан в успешна съвременна държава. Негова е идеята за т. нар. триединна задача - изграждане на пазарна икономика, демонтиране на тоталитарната идеологическа система и модернизация на всички обществени институции. Така властите успяха да увеличат 15 пъти обема на икономиката, 9 пъти - доходите на населението, пресметнати в долари, и почти десеторно да намалят бедността, отбелязва \"Росийская газета\", цитирана от БТА.\n\r\nСпоред източник на \"Ведомости\", близък до президентската администрация в Русия, Назарбаев се е консултирал преди оставката си с различни политически сили и с Москва, а кандидатурата на Токаев като временен президент не е избрана случайно. След Назарбаев той е най-известният в света казахстански политик, изградил здрави връзки с ръководствата на двете основни съседни страни - Русия и Китай.\n\r\nПълномощията на Назарбаев надхвърлят обаче президентските и той ще контролира политическия процес в Казахстан, докато е жив и дееспособен, подчертава политологът Аркадий Дубнов.\n\r\nЗа подобен преход на властта в Русия държавният глава трябва да има малко по-различна представа за мястото си в света, разсъждава той. \"Нашият лидер вижда сам себе си някъде на небето, той е човек-мисия - смята Дубнов. - Огромен брой интереси и кланове в Русия са фокусирани върху Путин. Ако в Русия се повтори казахстанският сценарий, на другата сутрин, след като (Путин) обяви това, ще се вдигне врява. Русия е страна с множество влиятелни групировки около президента и те ще започнат схватка за власт веднага щом се разбере, че той ще напуска\".\n\r\nСпоред експерта в Казахстан няма толкова много кланове и те всички са опитомени - няма да изгубят нищо, ако слушат Назарбаев.\n\r\n\"Назарбаев остава глава на Казахстан\", резюмира в заглавие \"Независимая газета\". Оставката му е планомерна, обмислена и съвсем хармонично приключва днешния етап от едва започналия преход на властта в страната, смята ориенталистът Александър Князев.\n\r\nПолитическата система на Казахстан наподобява донякъде иранската, в която върховният лидер е юридически и фактически ръководител на страната, посочва той. Същевременно изборът на заместник е правилен и в правен аспект, и в политически план, защото Токаев е \"вероятно най-авторитетният в чужбина политик след самия Назарбаев, добре го познават в Москва, Пекин, Вашингтон и Брюксел, а огромният дипломатически опит ще му позволи да поддържа баланса в отношенията на държавата със световните силови центрове всички нейни партньори\", прогнозира експертът.\n\r\nНурсултан Назарбаев се отказа от президентските пълномощия, но запази по-важната си позиция на доживотен държавен глава, констатира и \"Комерсант\".\r\nТози пост има официално наименование - \"Първи Президент на Република Казахстан - Елбасъ\". Такъв е само г-н Назарбаев, съответно той не може да има конкуренти, пише вестникът.\n\r\nСъставът на Съвета за сигурност се съгласува с Назарбаев, а задачите му включват фактически контрола над всички държавни структури в Казахстан. С Назарбаев се съгласуват и инициативите, засягащи основните насоки на вътрешната и вътрешната държавна политика.\n\r\nЗабранено е да се възпрепятства дейността на \"първия президент\", обидите и посегателствата \"срещу неговата чест и достойнство, включително да се оскверняват негови изображения\" - законът предвижда и наказателна отговорност в подобни случаи. Пълният имунитет на Назарбаев обхваща и членовете на семейството му, цялата негова и тяхна собственост, средствата за връзка, кореспонденцията и документите им.\n\r\n\"Казахстан засега е единствената постсъветска страна с изграден модел, предвиждащ доживотна власт на един и същи човек, при който няма значение кой седи в президентското кресло. Пример, който може да се окаже заразителен\", коментира руският всекидневник.\r\n ", "date": "2019.03.20", "title": "Назарбаев ще контролира Казахстан, докато е жив!"}
{"url": "https://www.dnes.bg/evroizbori-19/2019/03/20/evrosmetki-borisov-dade-izbiraemo-miasto-za-sds-v-evrolistata.405125", "text": "ГЕРБ ще даде на СДС избираемо място в своята листа за изборите за европарламент, съобщи премиерът Бойко Борисов след среща с ръководството на Съюза. \n\n\"Партията, която е нанесла най-много поражения на БСП, е нормално да работи с най-старата дясна партия. Разпоредил съм на партията, СДС да получи избираемо, сигурно място в листата\", отчете министър-председателят след срещата.\n\r\n\"С Румен Христов се познаваме от времето, когато бях в Института по психология в МВР, когато аз правех дисертация там, после работихме заедно, докато беше при президента Стоянов. С Владо Кисьов се познавам от времето, в което беше председател на СОС, а аз станах кмет без нито един съветник“, върна се назад във времето Борисов. \n                    \n                    \n                \r\nТой отчете, че в СДС са убедени демократи и хора, \"които като отидат в Брюксел ще са убедени, че ще защитават каузите на Европейската народна партия\". \"Надявам се и други партии да подкрепят този съюз, защото той е от полза на българските граждани\", каза още премиерът.\n\r\nОт своя страна лидерът на СДС Румен Христов подчерта, че при евентуално общо явяване на изборите за европарламент няма да има разпиляване на гласовете за ЕНП. \"Ще продължим да работим в тази посока\", увери \"синият\" лидер. Той подчерта, че това е първата среща между двете партии, но е констатирано, че те нямат различия по отношение на европейската политика.\n\r\n\"За нас от СДС, като най-старата формация член на ЕНП, сътрудничеството с най-голямата партия, член на ЕНП за евроизборите, е нещо нормално и логично. Ще продължим да работим в тази посока. Предстоят и други срещи\", посочи още лидерът на СДС. \n\r\nКакто е известно, преди седмица лидерът на ЕНП Жосеф Дол призова партиите-членки на европейската дясна партия да работят заедно за евровота.\r\n ", "date": "2019.03.20", "title": "Евросметки: Борисов даде избираемо място за СДС в евролистата"}
{"url": "https://www.dnes.bg/politika/2019/03/20/za-da-niama-oshteteni-pensiite-da-se-izchisliavat-po-dvata-metoda.405124", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Единственият начин е пенсиите да бъдат изчислявани и по двата метода, за да няма ощетени. Това подчерта в \"България сутрин\" бившият социален министър Лидия Шулева, след като вчера настъпи пореден обрат по темата \"Пенсии\".\n\n\n\n\r\nНовата методика за преизчисляване предизвика широко обществено недоволство и премиерът разпореди да не се допуска ощетяването на нито един пенсионер. Промяната в сегашния вариант би засегнала 20 хил. кандидат-пенсионери, които ще получат по-ниски пенсии.\n\r\n\"Не в въпрос на математика, а въпрос на подход. Ако през 2015 г. не беше заложен такъв матричен подход, нямаше да се допусне тази грешка. Това е тип експеримент. Ощетяването на тези хора буди огромно недоволство\", коментира икономистът Кольо Парамов пред .\n                    \n                    \n                \r\nСпоред него правителството е моделирало следния подход: Ще направим изчисление по стария модел, ще направим и по новия. Което е по-добро, ще го вземем като условие и ще го практикуваме.\n\r\nНе е въпрос на подход, контрира го Лидия Шулева. И обясни, че хората, за които се очаква да са ощетени, най-вероятно са се осигурявали на много по-висок осигурителен доход преди 2000 година. Те губят базата, върху която трябва да им бъде изчислена пенсията и тя ще бъде много по-ниска. Шулева отбеляза, че от Нова година не е определен размер, няма отпусната пенсия и няма ощетени хора.\r\nПо думите на Шулева, до 97 г. нямаше електронен регистър и много хора не можеха да докажат стаж. Това създаваше възможности за нарушение и измами. Въпросът е, че подходът, който се обсъжда е добър и предпазва от драстични отклонения. \r\nСпоред Парамов в момента не се отчитат правилно гражданските договори.  Става въпрос за формирането на пенсиите на пенсионера, който е работил  на трудов договор, а като експерт е получавал допълнително пари на  граждански договор.\n\r\n\"В момента бюджетът на НОИ е над 10 млрд. лева. Общата сума за пенсии е нараснала. Вече няма откъде да се повишават пенсиите освен от данъци\", подчерта Шулева.\n\r\nС твърдението, че парите за пенсии и осигуровки са много повече се съгласи и Кольо Парамов.\n\r\n\r\n ", "date": "2019.03.20", "title": "За да няма ощетени: Пенсиите да се изчисляват по двата метода!"}
{"url": "https://www.dnes.bg/zvezdi/2019/03/20/100-kila-gangsta-ili-flamingo.405128", "text": "Рапърът 100 Кила отправи поредната провокация към своите почитатели и последователи и заложи на розовото в своята визия. И дори нещо повече - пусна статус, който предизвика полярни мнения: \"Pink is the new gangsta\".\r\nДали обаче розовото е новият гангстерски цвят?\r\n\"Стига сте робували на тъпи стереотипи, розовото е страхотен цвят за мъже\", смята Явор Янакиев и позира в пуловер с този цвят.\r\n\"Толкоз си gangsta, колко Мики Маус \", бъзика го негов приятел.\r\n ", "date": "2019.03.20", "title": "100 Кила - gangsta или фламинго?"}
{"url": "https://www.dnes.bg/politika/2019/03/20/georgi-vergiev-ot-bsp-poloji-kletva-kato-deputat.405127", "text": "\n\r\nСлед бойкота на БСП на парламента тази сутрин в пленарната зала се появиха двама представители на левицата.\n\r\nСоцдепутатът Драгомир Стойнев дойде в Народното събрание, за да придружи Георги Вергиев, който заема мястото на напусналия депутатските банки Славчо Велков.\n\r\nСтойнев беше посрещнат с ръкопляскания от останалите законотворци заради неочакваната му поява.\n\n\r\nСлед като Вергиев положи клетва като народен представител, двамата със Стойнев си тръгнаха.\n\r\nГеорги Вергиев беше определен за депутат от ЦИК на мястото на напусналия миналата седмица Славчо Велков.\n                    \n                    \n                \r\nДосега Вергиев беше общински съветник в Септември.\n\r\nТой е четвърти в листата на БСП в Пазарджик.\n\r\nГеорги Вергиев ще бъде народен представител от Тринадесети избирателен район – Пазарджик.\n\r\nСлавчо Велков поиска да бъде освободен поради здравословни причини от Народното събрание на 13 февруари. Пълномощията му бяха прекратени на следващия ден.\r\n ", "date": "2019.03.20", "title": "Георги Вергиев от БСП положи клетва като депутат"}
{"url": "https://www.dnes.bg/sofia/2019/03/20/koi-stolichni-kvartali-ostavat-bez-voda-utre.405129", "text": "\"Софийска вода\" временно ще прекъсне водоснабдяването в някои части на столицата утре, 21 март, съобщиха от дружеството.\r\nВъв връзка с монтаж на спирателни кранове на бул.“Евлоги и Христо Георгиеви“, кв. \"Подуене“, се налага спиране на водоподаването от 09:00 до 17:30 часа на клиентите на \"Софийска вода\", живеещи в района на: бул. \"Евлоги и Христо Георгиеви“ - от ул. \"Мърфи“ до ул. \"Алеко Константинов“, ул. \"Алеко Константинов“ - от бул. \"Евлоги и Христо Георгиеви“ до бул. \"Мадрид“ и ул. \"Васил Друмев“ - от бул. \"Ген. Данаил Николаев“ до ул. \"Марица“. При продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на бул. \"Евлоги и Христо Георгиеви“ № 118.\r\n                    \n                    \n                Във връзка с подмяна на спирателни кранове на ул.“Цар Самуил“, Център, се налага спиране на водоподаването от 09:00 до 21:00 часа на клиентите на \"Софийска вода\", живеещи на ул. \"Уилям Гладстон“ - от бул. \"Христо Ботев“ до бул. \"Витоша“, ул. \"Цар Самуил“ - от ул. \"Солунска“ до ул. \"Неофит Рилски“ и ул. \"Ивайло“ - от бул. \"Христо Ботев“ до ул. \"Цар Самуил“. При продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на ул. \"Ивайло“ и ъгъла с ул. \"Цар Самуил“.\r\nВъв връзка с подмяна на спирателен кран на ул.“Виктор Павлов“, жк. \"Илинден“, се налага спиране на водоподаването от 10:00 до 20:00 часа на клиентите на \"Софийска вода\", живеещи в: бл. 129, бл. 130, бл. 132, бл. 134, бл. 131А, бл. 131Б, бл. 131В. При продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на ул. \"Виктор Павлов“ и ъгъла с ул. \"Иван Хаджиенев“.\r\nЗаради извършване на строително-монтажни работи на ул.“Проф. Станчо Ваклинов“, кв. \"Витоша“, се налага спиране на водоподаването от 09:00 до 21:00 часа на клиентите на \"Софийска вода\", живеещи на ул. \"Нилс Бор“, ул. \"Петър Карапетров“, ул. \"Милко Борисов“, ул. \"Проф.Станчо Ваклинов“. При продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на ул. \"Борис Арсов“ и ъгъла с ул. \"Йордан Радичков“.\r\nВъв връзка с диагностика на уличен водопровод на ул.“Проф. Петър Шапкарев“, кв. \"Кръстова вада“, се налага спиране на водоподаването от 09:00 до 18:00 часа на клиентите на \"Софийска вода\", живеещи в района на: ул. \"Проф. Петър Шапкарев“ , ул. \"Флора Кънева“ - от бул. \"Черни  връх“ до  ул. \"Нелсън Мандела“ и ул.\"Нелсън Мандела“. При продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на ул. \"Флора Кънева\" и ъгъла с ул. \"Нелсън Мандела\".\r\nПоради подмяна на сградно водопроводно отклонение на ул. \"Зайчар“, жк. \"Света троица“, се налага спиране на водоподаването от 10:00 до 17:00 часа на клиентите на \"Софийска вода\", живеещи на ул. \"Зайчар“ - от ул. \"Цар Симеон“ до ул. \"Пиротска“. При продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на ул. \"Зайчар“ и ъгъла с ул. \"Цар Симеон“.\r\nПоради монтаж на спирателни кранове на ул.“Незабравка“, с. Чепинци, се налага спиране на водоподаването от 09:00 до 19:00 часа на клиентите на \"Софийска вода\", живеещи на ул. \"Георги Никифоров\", ул. \"Свежест\", ул. \"Кокиче\", ул. \"Училищна\", ул. \"Искър\", ул. \"Офрей\", ул. \"Реката\". При продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на адрес: ул. \"Георги Никифоров“ ъгъла с ул. \"Свежест“.\r\nВъв връзка с прекъсване на сградно водопроводно отклонение на бул. \"Патриарх Евтимий“, Център, се налага спиране на водоподаването от 09:00 до 18:00 часа на клиентите на \"Софийска вода\", живеещи в района на:\r\nул. \"Проф. Фритьоф Нансен“ от № 3 до № 1, бул. \"Патриарх Евтимий“ № 35 и Първа Многопрофилна Болница за активно лечение. При продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на бул. \"Патриарх Евтимий“ и ъгъла с ул. \"Проф. Фритьоф Нансен“.", "date": "2019.03.20", "title": "Кои столични квартали остават без вода утре"}
{"url": "https://www.dnes.bg/sofia/2019/03/20/prah-mrysotiia-sofiia-se-gotvi-za-proletnoto-pochistvane.405118", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Боклуци, прах и мръсотия. На прага на пролетта Столичната община започва голямото почистване. От днес до края на месеца всички софийски улици, междублокови пространства и градинки трябва да бъдат почистени. Пролетното почистване се провежда за петнадесета поредна година.\n\r\nДиректорът на Столичния инспекторат инж. Веска Георгиева посочи пред репортер на , че почистването ще протече в два етапа. Първата част на кампанията е до 31 март и насърчава почистването на собствения квартал и дворните места.\n\r\nВторият етап се нарича \"Да изчистим София от пластмасата\". \"Да се огледаме около себе си и да видим, че освен фасове, изхвърляме и много пластмаса\", отбеляза инж. Георгиева за зрителите на \"България сутрин\".\n                    \n                    \n                \r\nСтолицата продължава и борбата със старите и ненужни гуми. Пунктовете за събиране са на своите места и продължават работа.\n\r\n\"Изгарянето става не само през зимата. Молим гражданите да закарат своите гуми на местата или да ги оставят там където ги сменят\", призова директорът на Столичния инспекторат.\n\r\n ", "date": "2019.03.20", "title": "Прах, мръсотия... София се готви за пролетното почистване"}
{"url": "https://www.dnes.bg/notifikacii/2019/03/20/arest-za-dvama-mladeji-za-ubiistvoto-na-jenata-ot-harmanli.405134", "text": "Задържаха двама души за убийството на 53-годишната жена от Харманли, чието тяло беше открито в началото на седмицата в изоставен парцел в града, съобщава bTV. Обвинени за жестокия побой, довел до смъртта на жената, са двама мъже на възраст 19 и 22 години от  Харманли.\nТялото на жената бе открито от случайно преминаващ минувач, а полицейският оглед установи множество наранявания по главата, които най-вероятно са довели до смъртта й. \r\nПо непотвърдена информация задържаните и жертвата са се познавали покрай страстта на 53-годишната жена към наркотиците и алкохола. ", "date": "2019.03.20", "title": "Арест за двама младежи за убийството на жената от Харманли"}
{"url": "https://www.dnes.bg/notifikacii/2019/03/20/angliiski-top-bogatash-iska-da-kupi-chelsi.405133", "text": "Челси може изненадващо да смени собственика си, пише англйският \"Daily mail\". Според изданието най-богатият човек във Великобритания сър Джим Ратклиф е заинтересован от закупуването на лондонския клуб.\n\r\n66-годишният бизнесмен, който разви успешен бизнес в химическата промишленост, иска да инвестира във футбола. Сегашният собственик на Челси Роман Абрамович иска за клуба около 2.5 милиарда паунда.\n\r\nЗа Ратклиф това не е проблем, но като се има предвид скъпата реконструкция на \"Стамфорд Бридж\", от която се отказа руският олигарх, разходите ще се увеличат, а това не устройва британеца.\n\r\nВ класацията по богатство на списание \"Forbes\" Ратклиф се намира на 110-о място, а Абрамович се намира на 107-ма позиция. Британският \"Times\" оценява богатството на Джим на 21 милиарда паунда.\n                \n                \r\n", "date": "2019.03.20", "title": "Английски топ богаташ иска да купи Челси"}
{"url": "https://www.dnes.bg/notifikacii/2019/03/20/hem-boli-hem-syrbi-testyt-orban-za-enp.405123", "text": "\r\n\n                \n                \r\nВ сряда следобед ръководството на Европейската народна партия (ЕНП) ще се срещне в Брюксел. В дневния ред е включено и възможното изключване на дясната партия \"Фидес\" на Орбан от ЕНП. 13 партии членки са подали искане за това. Дали в крайна сметка ще има мнозинство за изключването? Дали изобщо ще се гласува предложението? Всички опции са възможни. Не на последно място, защото двете германски партии Християнсоциалният съюз и Християндемократическият съюз не се осмеляват да поискат развода.\r\n\r\nГлавният кандидат на ЕНП Манфред Вебер направи случая Орбан основен приоритет, като му зададе условия за оставане. Унгарският премер се разкая, но само временно и само малко.\n\r\nСега Вебер ще трябва да лавира: от една страна той иска да демонстрира твърдост (и по този начин неговата пригодност като председател на комисията). От друга страна, той не желае Орбан да попадне в десния популистки блок около полската „Право и справедливост“ и италианската „Лига“, който след това може да попречи на избирането му на висшата позиция.\n\r\nКато алтернатива на изключването се спекулира с временно суспендиране, вероятно свързано с оценка на унгарската правова държава. Това не би било решение. И не би било достоверно. И в двата случая ЕНП е на прага на сериозен тест в сряда. \r\n", "date": "2019.03.20", "title": "Хем боли, хем сърби: Тестът \"Орбан\" за ЕНП "}
{"url": "https://www.dnes.bg/stranata/2019/03/20/ideia-nov-obshtinski-nalog-pari-za-vynshnite-fasadi-na-blokovete.405107", "text": "Да бъде въведен нов общински данък, с който да се събират средства за ремонт на външните фасади на блоковете. Това е едно от десетките предложения на граждани, компании за управление на етажна собственост, домоуправители и архитекти, внесени в строителното министерство във връзка с подготвяните промени в Закона за етажната собственост, пише \"Труд“. \n Други от исканията също коментират облика на жилищните квартали. \n\r\nСпоред едно от предложенията общините трябва да разработят общи изисквания за фасадите и на всеки три години да правят оглед на сградите. \n\r\nПроверката да завършва със задължителни предписания за мерки, които трябва да бъдат взети от собствениците на жилища, за да подобрят външния им вид. \n                    \n                    \n                \r\nАко те не се изпълнят, общината да има право да налага глоби, предлага гражданин. Ако ремонтите не бъдат извършени и след наложената санкция, общината да ремонтира блока, но собствениците да бъдат задължени да платят направените разходи. Подобна практика работи успешно в Холандия.\n\r\nСпоред друг от вносителите на поправки са нужни мерки и срещу безотговорните стопани, които купуват жилище, оставят го необитаемо и то се руши, като застрашава безопасността на останалите обитатели на етажната собственост. Предложението е в тези случаи да се предвиди законов срок за ремонт на дома, и ако той не бъде спазен общината да конфискува имота, за да може да го поддържа качествено.\n\r\nПредлага се още домоуправителите да имат правомощия да следят за кражби на ток и вода във входа. Съседи искат още глоби за хвърляне на боклук през балкона и правила за видео наблюдение в общите части на етажната собственост.\n\r\n ", "date": "2019.03.20", "title": "Идея: Нов общински налог - пари за външните фасади на блоковете"}
{"url": "https://www.dnes.bg/redakcia/2019/03/20/v-hristiianska-chehiia-imam-zove-miusiulmani-vyoryjavaite-se.405108", "text": "Мюсюлманите в Прага излязоха на протест заради отправения в социалната мрежа Facebook призив на имам да се снабдят с оръжие след атентата срещу джамии в новозеландския град Крайстчърч, предаде БТА като се позова на Франс прес. \n\n\n\n Имамът Леонид Кушаренко е публикувал видеопосланието си в неделя, два дни след като бял поддръжник на върховенството на бялата раса уби 50 души в две джамии в новозеландския град. \n\r\n\"В светлината на неотдавнашните трагични събития, съобщавам на всички членове, особено мъжете, всички които искат, да се въоръжат, за да защитят здравето и имота си. Свържете се с мен и ще ви помогна. Салам алейкум\", гласи призивът на имама.\n                \n                \r\nАдвокатът от украински произход, цитиран от всекидневника \"Denik N\", заяви, че е отправил призива си в контекста на ислямофобските настроения, каквито според него съществуват в Чехия. \r\nМиналата година чешкият президент Милош Земан спечели втори мандат със силно антимюсюлмански изказвания, а крайнодясното антимигрантски настроено Движение \"Свобода и пряка демокрация\" има 22 депутати в 200-местната долна камара на парламента, припомня АФП.\n\r\n\"Това е въпрос на предпазни мерки. Казах го, за да попреча на луди да отидат в джамия и да причинят зло\", заяви Кушаренко пред вестника.\n\r\n\"Няма да подкрепим подобни призиви, не съм съгласен\", заяви пред същото издание Мюниб Хасан Алрауи, директор на чешкия центърът на мюсюлманската общност. \n\r\nСпоред него това е погрешен път.\n\r\nМюсюлманската общност в Прага заяви вчера, че всички действия на Кушаренко са негови лични и не представляват позицията на мюсюлманите в столицата на Чехия или на други места в страната.\n\r\nПражките мюсюлмани, които осъдиха нападението в Крайстчърч в събота, заявиха също, че проверяват как точно Кушаренко е бил избран за техен водач преди месец.\n\r\nОбщо в Чехия живеят 3358 мюсюлмани при общо население от 10,6 милиона души по данни от 2011 година. Неофициални данни говорят за 10 до 20 хиляди мюсюлмани.", "date": "2019.03.20", "title": "В християнска Чехия имам зове: Мюсюлмани, въоръжавайте се!"}
{"url": "https://www.dnes.bg/obshtestvo/2019/03/20/posreshtame-astronomicheskata-prolet-2-minuti-predi-polunosht.405109", "text": "Астрономическата пролет настъпва днес у нас в 23 часа и 58 минути, съобщиха от Националния институт по метеорология и хидрология.\r\nПролетта е един от четирите сезона в умерения пояс, заедно с лятото, есента и зимата. \r\nАстрономически тя започва с пролетното равноденствие, което е около 21 март в Северното полукълбо и около 23 септември - в Южното полукълбо. \r\nПролетта завършва с лятното слънцестоене - около 21 юни в Северното полукълбо, както и около 21 декември - в Южното полукълбо. \r\nПролетните месеци в Северното полукълбо са март, април и май, а в Южното - септември, октомври и ноември.\r\nПрез пролетта дните започват да стават по-дълги от нощта, температурите се повишават, а природата се връща към активен живот.\r\n ", "date": "2019.03.20", "title": "Посрещаме астрономическата пролет 2 минути преди полунощ"}
{"url": "https://www.dnes.bg/crime/2019/03/20/myj-ubi-jena-si-sled-skandal-svidetel-stana-edno-ot-decata-im.405110", "text": "Мъж уби жена си, а след това се самоуби в жилището им в Ботевград.\r\nУбийството е станало в квартал \"Васил Левски” около 17.30 ч. \r\nЖертвата е 37-годишната Камелия Аярова, а извършителят – съпругът й Любомир Аяров, на 42 години. Той я е пробол смъртоностно.\r\nУбийството е станало на публично място и пред свидетели.\r\nОсновната версия, по която работи полицията, е престъпление от ревност. \r\nСемейството има две деца, едното от които е станало свидетел на убийството, допълва bTV.\r\nДо момента на престъплението в полицията не е имало жалби за проблеми или агресия в дома им.\r\n ", "date": "2019.03.20", "title": "Мъж уби жена си след скандал, свидетел стана едно от децата им "}
{"url": "https://www.dnes.bg/index/2019/03/20/shte-vyzkrysne-li-sds-v-evroparlamenta-gerb-reshava.405111", "text": "ГЕРБ и СДС сядат на разговори за евроизборите. В Централата на управляващата партия  премиерът Бойко Борисов и председателят на СДС Румен Христов ще обсъждат възможните варианти за партньорство по време на европейските избори. \n\r\nПреди дни председателят на ЕНП Жозеф Дол призова двете партии членки на европейската десница да се явят заедно на евровота.\n\r\nНа 31 март ГЕРБ ще представи официално листата си с кандидати за евродепутати, съобщи вчера председателят на Националния предизборен щаб на ГЕРБ Цветан Цветанов на среща с областните координатори на партията в страната.\n\r\nВ началото на април предстои да стане ясно и какъв ще бъде слоганът на ГЕРБ за предстоящата кампания за европейския вот. \n                \n                \r\n\"На следващ етап ще представим и платформата на партията за европейските избори, чрез която ще информираме обществото за нашите приоритети и идеи както за развитието на страната, така и за бъдещето на Европейския съюз\", информирал Цветанов.\n\r\nПо думите му предизборната програма на ГЕРБ ще акцентира върху сходството, което има между възгледите и амбициите на ГЕРБ и ЕНП, докато при други партии на преден план се подчертават противоречията им с тяхното политическо семейство.", "date": "2019.03.20", "title": " Ще възкръсне ли СДС в Европарламента? ГЕРБ решава"}
{"url": "https://www.dnes.bg/eu/2019/03/20/tereza-mei-iska-otlagane-na-brexit-s-2-godini.405112", "text": "Премиерът на Великобритания Тереза Мей официално ще поиска от Европейския съюз Brexit да бъде отложен, съобщава Нова тв като цитира Би Би Си. \n Според източници от \"Даунинг стрийт\" 10, министър-председателят на Великобритания ще поиска отлагане на излизането от ЕС до 30 юни, но с опцията отлагането да е значително по-голямо.\r\nТереза Мей може да поиска излизането от Общността да бъде отложено с цели 2 години, но все още не е взето окончателното решение за срока.\r\nПреговарящият с Великобритания от страна на ЕС Мишел Барние припомни, че за отлагане на  Brexit трябва да има \"конкретен план\".\r\nПо сега действащото законодателство Великобритания трябва да напусне Европейския съюз на 29 март, въпреки че няма сделка с Брюксел за условията на раздялата.\r\nКогато е бил обсъждан срока на отлагането, между министрите в правителството е имало несъгласия.", "date": "2019.03.20", "title": "Тереза Мей иска отлагане на Brexit с… 2 години "}
{"url": "https://www.dnes.bg/world/2019/03/20/oshte-edin-v-aresta-sled-strelbata-v-utreht.405113", "text": "Холандската полиция е задържала още един мъж по подозрение, че е свързан със стрелбата в трамвай в град Утрехт, предаде Асошиейтед прес, цитирана от БТА. \n\r\n40-годишният мъж е бил задържан вчера следобед. \r\nРолята му в нападението се изяснява.\r\nДвама други мъже, задържани след нападението в Утрехт, са били освободени и вече не са под подозрение, съобщи още полицията. \r\nГлавният заподозрян за нападението, 37-годишният Гьокмен Танъш, остава в ареста. \r\n ", "date": "2019.03.20", "title": "Още един в ареста след стрелбата в Утрехт"}
{"url": "https://www.dnes.bg/kino/2019/03/20/kapitan-marvel-srazi-konkurenciiata.405115", "text": "Създаденият по комиксите от 1968-1970 година на Рой Томас и Джин Колан екшън \"Капитан Марвел\" продължава да е най-гледаният у нас, сочат обобщените данни от киносалоните. Филмът за първата жена-супергероиня на Марвъл - Каръл Данвърс, която придобива могъщи сили, за да защити Земята срещу страховита извънземна заплаха, е гледан от вече 52 124 зрители и има 602 182 лева приходи от билетите им за десетте дни у нас.\r\nНа втора позиция е първата премиера от миналия уикенд - носителят на \"Оскар\" за най-добър филм - \"Зелената книга\", който освен него има и още два - за сценарий и за второстепенна мъжка роля, както и три \"Златни глобуса\".\r\nПътуването на музикантско трио и бял шофьор в \"дълбокия Юг\" на САЩ през 60-те години на миналия век, в което участва и българинът Димитър Маринов в ролята на виолончелиста Олег, е гледано от 5 949 зрители и има 54 864 лева приходи за първите три дни у нас, предаде БТА.\r\n                    \n                    \n                Втората премиера от миналия уикенд - белгийската анимация \"Кралско Корги\" - е на трета позиция по зрителски интерес. Приключенията на кучето на британската кралица - Рекс, което докато е изгубено и търси пътя към дома, попада на кучета от всякакви породи, е гледан от 5 399 зрители и има 52 671 лева приходи за първите три дни у нас.\r\nНа четвърто място е руската анимация \"Снежната кралица: Огледалното царство\". Четвъртото по ред пътешествие на Герда, която трябва да се изправи заедно със Снежната кралица срещу крал Харолд, е гледано от 26 468 зрители и събира 255 515 лева приходи за трите седмици у нас.\r\nПета позиция е за биографичния \"Семейни кютеци\", създаден по документалния телевизионен филм на Channel 4 за английската кеч-боркиня Пейдж. Спортната драма с Дуейн Джонсън, Лина Хийди, Джак Лоудън, Винс Вон, Ник Фрост, Стивън Мърчант, Флорънс Пю е гледана от 19 988 зрители и има 185 052 лева приходи за трите седмици у нас.\r\nНа шеста позиция е анимацията \"Как да си дресираш дракон: Тайнственият свят\", която е третата по ред в тази поредица. Приключенията на викинга Хълцук и дракона Беззъб срещу Гримел са вече почти два месеца на екраните у нас и за това време са ги гледали вече 123 818 зрители и отчитат 1 249 080 лева приходи от билети.\r\nСедмо място в топ 10 е за екшъна \"Алита: Боен ангел\" по манга-поредицата на Киширо Юкито. Случващото се със спасения киборг Алита, която издирвайки изгубените си спомени става ловец на глави, преследващ опасни престъпници, е гледано от 55 579 зрители и има 644 944 лева приходи за петте седмици у нас.\r\nНа осмо място е екшънът \"Студено отмъщение\" - римейк на скандинавския \"In Order of Disappearance\" от 2014 година, но със същия режисьор, продуценти и оператор. Екшънът, чието действие този път се развива в курорта Кихоу и в Денвър, е гледан от 24 296 зрители и има 230 249 лева приходи за месец у нас.\r\nДевето място е за трилъра \"Честита нова смърт\". Случващото се с колежанката Трий, която отново влиза в еднодневния интервал, в който трябва да открие кой е убиецът на нея и на съучениците й, за спре повтарянето на деня, е вече пет седмици на екраните у нас и е гледан от 30 043 зрители и има 266 454 лева приходи.\r\nНа десета позиция е анимацията \"Lego Филмът 2\", който продължава този отпреди пет години. Новата битка на героите от Бриксбърг срещу заплахата за любимия им град - космическите нашественици, които унищожават всичко с бърза скорост, е гледана за месец и половина от 25 624 зрители и има 246 805 лева от билетите им.", "date": "2019.03.20", "title": "\"Капитан Марвел\" срази конкуренцията"}
{"url": "https://www.dnes.bg/stranata/2019/03/20/momche-skochi-ot-4-etaj-zaradi-skandal-na-roditelite-mu.405135", "text": "След скок от четвъртия етаж, 14-годишно момче е откарано в болницата в гр. Враца със счупени крайници. За щастие няма опасност за живота му, съобщават от ОДМВР – Враца.\r\nКъсно вечерта на 19 март полицията в Роман получава сигнал за падналото от терасата на жилищна сграда момче.\r\nТо веднага е откарано в болничното заведение където в присъствието  на разследващите и родителите си, то признава, че само е решило да скочи, тъй като се разстроило след поредния скандал на родителите си.\r\nРаботата по случая продължава. Информирана е както прокуратурата, така и отдел \"Закрила на детето\" - Мездра.", "date": "2019.03.20", "title": "Момче скочи от 4 етаж заради скандал на родителите му"}
{"url": "https://www.dnes.bg/politika/2019/03/20/conev-s-apel-imame-nujda-ot-novi-strategicheski-celi.405137", "text": "България има нужда от нови стратегически цели, зад които да застанат всички политици, смята депутатът от ДПС Йордан Цонев.\n\r\nПовод за коментара му стана 15-годишнината от членството на страната ни в НАТО.\n\r\n\"Днешното време е същото както през 90-те години. Страната е изправена пред необходимост да бъдат очертани нови стратегически цели, нови приоритети, зад които да останат всички политически сили и тези, които са в парламента и тези, които са извън парламента\", посочи той в декларация от името на парламентарната си група.\n\r\nСпоред него историята с присъединяването на страната ни към Алианса и ЕС е абсолютно красноречива и тя показва, че България постига целите си, когато всички застават зад тях.\n                    \n                    \n                \r\n\"Преди 15 години една стратегическа цел на България стана факт. Да припомним обаче, че тази стратегическа цел стана факт след като всички политически сили обединиха усилията си и поставиха това като основен приоритет за изпълнение пред страната, независимо от това кой управлява\", каза още Цонев.\n\r\nВладимир Тошев от ГЕРБ също прочете декларация от името на групата за членството ни в НАТО.\n\r\n\"Вече 15 години ние доказваме пред нашите партньори от НАТО, че сме достоен и предвидим съюзник и че споделяме демократичните ценности на Алианса. ГЕРБ подкрепя политиката на отворени врати на Алианса, вярвайки че чрез евроатлантическата интеграция се постига реална стабилност в страните кандидатки за членство. Най-голямата отговорност е на ГЕРБ- партията, която за трети път получи доверието на избирателите и заедно със своите коалиционни партньори носи отговорността за управлението на страната\", отбеляза той.\n\r\n\"Ние българите доказахме, че можем да постигнем стратегически цели. Признавайки заслугите на всички, работили за днешния ден, призоваваме политическите сили за по-голям конструктивизъм, като създателите на НАТО се обединихме в Трансатлантическия военнополитически съюз като преграда срещу евентуалната опасност от възможна Трета световна война\", допълни Владимир Тошев.", "date": "2019.03.20", "title": "Цонев с апел: Имаме нужда от нови стратегически цели"}
{"url": "https://www.dnes.bg/stranata/2019/03/20/v-botevgrad-raztyrseni-i-neviarvashti-revnost-ubiistvo-samoubiistvo.405147", "text": "Ботевград бе разтърсен от убийство снощи, а тази сутрин осъмна с много полиция и самоубийство. Новината за убитата Камелия и последвалото самоубийство на съпруга й трудно може да бъде обяснена от всички, които са ги познавали.\n\r\nСпоред разследващите най-вероятната причина за тежкото престъпление е ревност. Приятел на мъжа разказа пред , че преди 15 дни двамата се разделили, защото Людмил хванал жена си любовник. Преди 3 дни опитали да се съберат, но той разбрал, че връзката й продължава.\n\nХората в града ги определят като отзивчива и много разбрана двойка. Имали и две деца - момиче и момче.\n                    \n                    \n                \r\nМагазинерка сподели, че това е голяма трагедия за града. Не била чувала за слуховете, че убитата Камелия е имала паралелна връзка и именно това е причината за кървавата саморазправа от вчерашния следобед.\n\r\n\"Даже и да е имала, 21 век е, не е това начина, много жалко за децата им\", сподели жената.\n\r\nКомшия на семейството коментира, че е виждал мъжа на няколко пъти, с джип край блока им. \n\r\nнито един от съседите обаче не знае да са имали проблеми. До трагичната развръзка...\r\n\"Видях суматоха, тяло, обляно в кръв. Минах на другия тротоар. Звъннах на 112 веднага. Видях, че дъщерята на жертвата идва. Отидох към нея, отдалечих я от тялото и я държах на безопасно място\", сподели клиент на шивашкото ателие на Камелия , който я е открил мъртва пред него.\r\n                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        ", "date": "2019.03.20", "title": "В Ботевград разтърсени и невярващи: Ревност, убийство, самоубийство..."}
{"url": "https://www.dnes.bg/muzika-drugi/2019/03/20/mir-liubov-svoboda-buntarite-ot-60-te-v-kosa.405140", "text": "\"Коса\" е дванадесетият мюзикъл, който Broadway Performance Club (\"Клуб Бродуей\") ще представи на българската публика тази пролет. Мир, любов, свобода, толерантност, щастие - тези думи описват духа на \"Коса\" - първият рок мюзикъл, който превръща контракултурата в изкуство.\n\r\nЗрителите ще могат да изживеят историята на бунтарите от 60-те, изпълнена с разтърсващи емоции и музика, в пет български града - четири представления от 2 до 5 април в Благоевград, в театър \"Д-р Карл Джераси\" от 20:00 часа; на 6 април, в Общински драматичен театър Кюстендил, от 19:30 ч.; на 8 април, в Театър София, с две представления от 17:00 ч. и от 20:30 ч.; на 9 април в Бургас, Дом на нефтохимика, от 19:30 ч. и на 11 април в Държавна опера Варна, от 19:00 ч.\n                    \n                    \n                \r\nКлубът \"Бродуей\" към Американския Университет в България е създаден през 2007 г. от група студенти, споделящи страстта към музикалния театър. От тогава насам те поставят ново представление всяка година.\n\r\nПовече от 40 човека, идващи от различни краища на света и притежаващи различен опит в сценичните изкуства, образуват екип, чиято цел е да създаде един необикновен проект, който по-късно да представи пред българската публика. Тази година в екипа участват младежи от България, Виетнам, Америка, Холандия, Украйна, Русия, Сърбия и Албания.\n\r\nТози април зрителите могат да проследят историята на група политически активни, дългокоси хипита, които мечтаят за \"Епохата на Водолея\" и се бунтуват срещу задължителната военна служба във Виетнамската война. Мюзикълът \"Коса\" си е извоювал световен статус на социално-културен феномен, празнуващ живота и свободата. \n\r\nКлуб \"Бродуей\" ще представи най-успешния мюзикъл в историята на жанра като концерт-спектакъл на английски език. В главните роли зрителите могат да видят Никола Миланов, Боян Златарски, Валентина Станева, Евгения Трифонова, Борис Дечев, Георги-Никола Траянов и Десислава Арнаудова.\n\r\nПродуцент на мюзикъла е Николета Манчева, а режисьор - Елизабет Иванова-Гибсън. Хореографията е изготвена от Симона Янева, Алексия Коколиос и Йорго Чирияй, а вокалната подготовка е дело на Наталия Кокар и Яница Янакиева. Асистент-режисьори на продукцията са Леда Драгиева и Виктория Димитрова. Асистент-продуцент е Виктория Ангелова.\n\r\nБилети могат да се закупят в кампуса на Американския университет в България, касите на EasyPay, онлайн на сайта на EpayGo.bg и билетните центрове.", "date": "2019.03.20", "title": "Мир, любов, свобода... Бунтарите от 60-те в \"Коса\""}
{"url": "https://www.dnes.bg/stranata/2019/03/20/dvama-zaginaha-pri-katastrofa-pytiat-sofiia-varna-zatvoren.405148", "text": "Двама души са загинали при тежка катастрофа на път I-4 Търговище – Омуртаг край село Презвитер Козма, съобщиха от ОДМВР - Търговище. \r\nСигналът за пътния инцидент е подаден минути след 10 часа тази сутрин. Съобщено е за възникнало пътнотранспортно произшествие с участието на три автомобила - два пътували в посока София и един в обратна посока. \r\nПо предварителна информация при инцидента са загинали двама души, пътуващи в единия от автомобилите. Има и ранени, като тяхното състояние се изяснява. \r\nКъм момента движението на МПС в този участък е временно преустановено. На място са екипи на полицията от Търговище и Омуртаг, както и пожарни екипи. \r\n\"Пътна полиция\" временно пренасочват пътуващите там автомобили по обходни маршрути: За пътуващите в посока Варна през село Презвитер Козма - Божурка - Пайдушко - Лиляк и обратно за движещите се в посока София.", "date": "2019.03.20", "title": "Двама загинаха при катастрофа, пътят София – Варна затворен"}
{"url": "https://www.dnes.bg/politika/2019/03/20/ms-reshi-40-leva-velikdenski-bonus-za-pensionerite.405149", "text": "\"Великденски бонус\" от 40 лв. ще получат 1 322 300 пенсионери за април. Решението на правителството обяви социалният министър Бисер Петков пред журналисти в МС.\nТова са възрастните хора, които получават пенсии до линията на бедност. За тази година тя е 348 лв.\r\nЗа целта кабинетът отделя близо 52.9 млн. лв. от бюджета. Добавката е традиционна в последните години за Коледа и за Великден.", "date": "2019.03.20", "title": "МС реши – 40 лева Великденски бонус за пенсионерите "}
{"url": "https://www.dnes.bg/notifikacii/2019/03/20/udar-za-bylgariia-despodov-aut-za-cherna-gora-i-kosovo.405145", "text": "Кирил Десподов бе освободен от лагера на мъжкия национален отбор за европейските квалификации с Черна гора и Косово.\n\r\nНападателят не е възстановен от травма, получена в клубния му тим Каляри. На негово място няма да бъде викан заместник.\n\r\nToва е голям удар за селекционера Петър Хубчев, който разчиташе Футболист №1 за България за миналата година да играе водеща роля в тима за предстоящите срещи.\n\r\nНационалите ни ще посрещнат първия си съперник със следната група от 23-ма футболисти:\r\nНиколай Михайлов, Пламен Илиев, Димитър Евтимов, Николай Бодуров, Валентин Антов, Васил Божиков, Камен Хаджиев, Страхил Попов, Антон Недялков, Петър Занев, Радослав Кирилов, Георги Костадинов, Кристиян Малинов, Симеон Славчев, Ивайло Чочев, Тодор Неделев, Антонио Вутов, Николай Димитров, Галин Иванов, Мартин Минчев, Радослав Василев, Ивелин Попов, Спас Делев.\r\n                \n                \n\r\n ", "date": "2019.03.20", "title": "Удар за България! Десподов аут за Черна гора и Косово"}
{"url": "https://www.dnes.bg/notifikacii/2019/03/20/noviiat-prezident-na-kazahstan-stolicata-da-se-kazva-nursultan.405130", "text": "Касим-Жомарт Токаев положи клетва и пое поста и.д. президент на Казахстан след неочакваната оставка на дългогодишния лидер Нурсултан Назарбаев, управлявал близо три десетилетия, предаде Ройтерс.\n\r\nТокаев заяви, че ще продължи политиката на предшественика си и ще разчита на мнението му по ключови политически въпроси.\n\r\nВ първата си публична реч Токаев предложи столицата на Казахстан да бъде преименувана на Нурсултан.\n\n\r\nОсвен това Токаев заяви, че първият казахстански президент Назарбаев ще остане пожизнен \"баща на нацията\" - Елбасъ, и предложи да се издигне паметник в столицата на Казахстан и да се преименуват централните улици в централните областни градове в негова чест, отбеляза ТАСС.\n                \n                \r\n78-годишният Назарбаев подаде оставка вчера, но остава силно влиятелен в казахстанската политика.\n\r\n65-годишният дипломат от кариерата Токаев, който говори свободно руски, английски и китайски, ще заема президентския пост до края на мандата на Назарбаев, изтичащ през април 2020 г., съгласно конституцията.\n\r\nНе е ясно дали дипломираният в Русия бивш премиер Токаев ще се кандидатира за президент. Назарбаев го похвали вчера като \"човек, на когото може да се повери управлението на Казахстан\".\n\r\nНазарбаев ръководеше богатата на петрол централноазиатска република от 1989 г., още докато тя беше в състава на Съветския съюз, и редовно печелеше изборите с над 90 процента от гласовете на избирателите, припомня БТА.", "date": "2019.03.20", "title": "Новият президент на Казахстан: Столицата да се казва Нурсултан "}
{"url": "https://www.dnes.bg/notifikacii/2019/03/20/ekspertizata-revniviiat-liudmil-tri-pyti-namushkal-kameliia.405158", "text": "Три пъти е била намушкана 37-годишната Камелия Аярова в Ботевград снощи. Два пъти в гръдния кош и един - в шията. Това е установила експертизата, заяви окръжният прокурор на София Наталия Николова на брифинг. Смъртта е настъпила след прободени вътрешни органи.\n\r\nСъпругът й Людмил се е самоубил, като е поставил пистолет в устата си и е стрелял.\n\r\nВ града е изпратена голяма група полиция и СОБТ, защото в МВР имало данни, че Людмил има две въздушни пушки. В апартамента, където е намерено тялото му, полицията влязла с робот.\n\r\nОт 2015 година досега няма нито един сигнал за нещо нередно в семейството. Разследвашите имат данни, че Камелия имала намерение да се разведат.\n                \n                \r\nРевността е основният мотив за убийството, смятат разследващите. По непотвърдена информация преди 15 дни двамата се разделили, защото Людмил хванал жена си любовник. Преди 3 дни опитали да се съберат, но той разбрал, че връзката й продължава.\n\r\nПрокуратурата даде повече подробности и за убийството на 53-годишната жена в Харманли. Заловени са двама младежи на 18 и 22 години. Жената е намерена в градинка. Била употребила алкохол. След опит за сексуален контакт последвало убийството. Младежите са обвинени за убийство по особено жесток и мъчителен начин, каза говорителят на главния прокурор Румяна Арнаудова.", "date": "2019.03.20", "title": "Експертизата: Ревнивият Людмил три пъти намушкал Камелия"}
{"url": "https://www.dnes.bg/notifikacii/2019/03/20/ne-sme-shtastlivi-bylgarite-na-97-o-miasto-sysedite-pred-nas.405155", "text": "България е на 97-о място по щастие за 2016-2018 година от 156 страни, но е на трета позиция от 133 страни по промяна на този показател от 2005-2008 до 2016-2018 година, показва доклад на ООН от 7-и март.\n\r\nМеждународният ден на щастието се отбелязва на 20-и март съгласно резолюция 66/281 на Общото събрание на ООН от 28 юни 2012 г.\n\r\nФинландия е начело в класацията на ООН като страна с най-щастливо население, следвана от други скандинавски страни като Норвегия и Дания. \n\r\nВ топ 10 са още Исландия, Холандия, Швейцария, Швеция, Нова Зеландия, Канада и Австрия.\n\r\nВ класацията ООН отчита не само показатели като брутен вътрешен продукт на глава от населението, но и продължителност на живота в добро здраве, щедрост, социално подпомагане, свобода на жизнения избор, възприятие на корупцията и други. \n                \n                \r\nПоследни по тези показатели са Афганистан, Централноафриканската република и Южен Судан, а за десет години Венецуела е минала от 82-ро на 108-мо място.\n\r\nВ общата класация България е по-назад от повечето европейски и балкански страни по щастие. Например Румъния и Кипър са на 48-мо и 49-то място, а Сърбия и Молдова - на 70-о и 71-во място. Турция, Гърция и Северна Македония са на 79-то, 82-ро и 84-то място, показва статистическото приложение от Доклада на ООН за щастието за 2019 г.\n\r\nБългария е втора - след Молдова и преди Румъния, с най-силно възприятие на корупцията в тригодишния период 2016-2018 година, а скандинавските страни, Канада, Нова Зеландия и Сингапур заемат последните места.\n\r\nВ периода 2016-2018 година обаче българите се чувстват по-щастливи в сравнение с десет години по-рано. Най-силно изменение към щастие е установено от ООН в Бенин и Никарагуа, а България е трета. В Сирия и Венецуела хората са започнали да се чувстват по-нещастни за десет години, както и в Ботсвана, Индия и Гърция, а почти без промяна са Швейцария, Норвегия и Израел.\n\r\nПо социално подпомагане водят скандинавските страни, България е 18-а. По продължителност на живота в добро здраве първи са азиатски страни като Сингапур и Япония, а ние сме на 65-то място от 150 страни. По свобода на жизнения избор в тригодишния период 2016-2018 година България е на 115-та позиция, по щедрост и дарения - на 112-то място.\r\n/БТА/\r\n ", "date": "2019.03.20", "title": "Не сме щастливи! Българите на 97-о място, съседите пред нас"}
{"url": "https://www.dnes.bg/politika/2019/03/20/parlamentyt-izbra-noviia-systav-na-cik-sled-ostri-repliki.405160", "text": "Изборът на ръководство на състава на новата Централна избирателна комисия /ЦИК/ стана повод за размяна на остри реплики между управляващите и единствения червен депутат в пленарната зала Драгомир Стойнев. \n\r\nЦветан Цветанов обвини социалистите, че не идват в парламента и създават внушения за фалшифициране на изборите. Драгомир Стойнев пък припомни, че мнозинството в началото не е искало да се сменя ЦИК, а после рязко е сменило позицията си. А Валентин Касабов коментира, че БСП правят моноспектакъл.\n\r\nИменно поправките в Изборния кодекс и настояването за смяна на състава на ЦИК от страна на червените стана повод БСП да напусне парламента. И въпреки че управляващите се съгласиха да започнат процедура по избор на новата комисия, соцдепутатите продължиха бойкота. Днес Стойнев беше сам в залата, само за да представи кандидатурата на социалистите за зам.-шеф на ЦИК - Силва Дюкенджиева.\n\n\n\n                    \n                    \n                \r\nПо време на дебатите шефът на депутатите на ГЕРБ Цветан Цветанов заяви, че ще подкрепят кандидатурата на БСП, но подчерта, че това не трябвало да се смята за сделка между ГЕРБ и БСП. Той не пропусна да обвини опозицията и че именно те фалшифицират избори и даде пример с техния вътрешно партиен вот.\n\r\n\"Ще подкрепим предложението на БСП за заместник-председател на ЦИК, но не го приемайте като задкулисие между партиите ни - знаем кой прави сделките. Моля ви недейте да ни занимавате на предстоящите избори с вашите вътрешнополитически противоречия и проблеми, които имате. Недейте с опитите да фалшифицирате вашите избори, да ги правите национална политика и да я превръщате в опорна точка на предстоящите избори\", отсече Цветанов.\n\r\nДрагомир Стойнев пък му припомни, че управляващите не са искали смяната на ЦИК и изведнъж са променили мнението си. Той обвини мнозинството и че не могат да запълнят дневния ред на парламента и нямат достатъчно законопроекти.\n\r\n\"Докато се водят такива дебати, БСП наистина няма място в залата. Ще присъстваме в залата след провеждане на избори и когато бъдат избрани хора, които не възпроизвеждат хаос, а мислят за просперитета на държавата\", каза той.\n\r\nПо думите му всички се занимавали с БСП и това било нормално, тъй като тя щяла да спечели следващите избори. Това, което виждам, е обладаването на Цветан Цветанов от българските социалисти, каза той.\n\r\nВалентин Касабов пък нападна червения депутат, че социалистите не ходят на работа, а получават пари. Как ще ги обясните тези неща на гладните пенсионери, за които се биете, запита депутатът от НФСБ.\n\r\nВ крайна сметка след бурните дебати по предложение на ГЕРБ съдия Стефка Стоева бе избрана за председател на ЦИК. От 2004 г. до 2009 г. тя е заместник-председател на Върховния административен съд, а след това е избрана за съдия в Конституционния съд. Стефка Стоева е сред най-уважаваните български юрюсти с над 40-годишен профсионелен опит, мотивират се управляващите. \n\r\nЗа нейни заместници бяха избрани Силва Дюкенджиева по предложение на БСП, Таня Йосифова - кандидатура на \"Обединени патриоти\" и Кристина Стефанова - номинация на \"Воля\".\n\r\nЗа секретар на ЦИК бе избрана Севинч Солакова, която и досега заемаше тази длъжност. \n\r\nНовата ЦИК ще има общо 20 членове. ГЕРБ има 7 членове в новата комисия, БСП - 6, по двама - \"Обединени патриоти\" и ДПС, а по 1 член ще имат \"Воля\", \"Реформаторския блок\" и бившата коалиция около евродепутата Николай Бареков.\n\r\nОт предложенията, които бяха направени, става ясно, че ГЕРБ подменя половината си членове, а БСП остава само един от досегашните си.", "date": "2019.03.20", "title": "Парламентът избра новия състав на ЦИК след остри реплики"}
{"url": "https://www.dnes.bg/stranata/2019/03/20/koi-sa-nai-dobrite-bolnici-u-nas-klasaciiata-na-25-mart.405126", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        На 25 март от 17:00 часа в хотел \"Интерконтинентал\" Investor media group и Българската болнична асоциация ще представят резултатите от проучването за най-добрата болница в седем ключови специалности - Акушерство и Гинекология, Кардиология, Онкология, Хирургия, Педиатрия, УНГ, Ортопедия. \n\r\n\"Това, което успяхме да направим с усилията на много екипи месеци наред, е да проведем проучване, което се опира на четири стълба - проучване сред пациентите, сред лекарите и мениджмънта на болниците, което трябва да ни даде информацията за това - как се оценяват здравните грижи в България\", обясни Катрин Иванова от Investor media group в \"България сутрин\".\n                    \n                    \n                \r\nТя посочи, че всички 346 болници в страната са били поканени да участват в изследването и над 200 от тях са го направили. По думите ѝ така, фактически имаме изграден многокомпонентен индекс, който ни показва оценката на здравното заведение.\n\r\nПациентите са били разпитани по редица важни въпроси като грижата, положена към тях по време на хоспитализацията, информираността им за правата им в лечебните заведения, за това - колко често получават болкоуспокояващи и т.н.\n\r\n\"Всички се интересуват от качеството на здравеопазването и медицинските услуги. Самото изследване показва, че сме закъснели да представим това на обществото. Големият брой участници оправдава мероприятието и смисълът на това действие\", коментира Андрей Марков от Българската болнична асоциация пред .\n\r\nПо думите му изследването направено така, че условията да отговарят и за регионалните болници. Той посочи, че проучването цели да представи и възможностите за превенция.\n\r\n\"На 25 март ще бъдат представени изводите от проучването, ще се случи дебат на тема конкурентоспособността на болниците, в който ще участват лекари, представителите на системата на здравеопазването и на бизнеса и ще се случи награждаването на най-добре представилите се болнични заведения\", обясни още Катрин Иванова.\r\n ", "date": "2019.03.20", "title": "Кои са най-добрите болници у нас? Класацията - на 25 март "}
{"url": "https://www.dnes.bg/hiphop/2019/03/20/ne-e-absurd-ypsurt-se-razpada.405162", "text": "Най-популярното родно трио Ъпсурт е пред разпад. Те ще изпълнят само предварително поетите си ангажименти в пълен състав до края на март, съобщава \"Телеграф\".\r\nЗасега бандата е дала обещание, че ще излезе и на концерта си със 100 Кила през май, за който се продават билети. \r\nПо непотвърдена информация, от едната страна са Бат Венци и Буч, а от другата - Ицо Хазарта. Отношенията вътре били изострени от месеци, но едва преди седмица конфликтите ескалирали и се стигнало до тотален разпад.\r\nЗасега не е ясна причината, но този път не са успели да изгладят различията си, дори и заради феновете си. \r\nХазарта готви самостоятелен албум, който трябва да се появи на музикалния пазар към края на месец май. Дотогава Ицо не можел да ходи сам по участия, защото вече бившите му колеги не му давали да пее част от общите им песни. \r\nЗасега и тримата изпълнители запазват мълчание по темата.", "date": "2019.03.20", "title": "Не е абсурд, Ъпсурт се разпада?"}
{"url": "https://www.dnes.bg/politika/2019/03/20/ns-ne-prie-iskaneto-na-bsp-za-kontrol-na-harchovete-na-kabineta.405163", "text": "Искането на БСП да затегне контрола върху харчовете на правителството не мина.\r\nЛевицата внесе поправка в тази посока в Закона за публичните финанси в края на миналата година.\r\nЗаради бойкота си на работата на парламента днес в пленарната зала нямаше нито един социалист, който да подкрепи предложените изменения.\r\nТака че очаквано промените в закона бяха отхвърлени от мнозинството.\r\nБСП настояваше правителството да може да харчи 1% от излишъка с постановление на Министерския съвет, а всичко останало да става с актуализация на бюджета от парламента.\r\nАргументът на червената шефка Корнелия Нинова беше, че традиционно премиерът харчи в края на всяка година излишъка в бюджета на държавата еднолично.", "date": "2019.03.20", "title": "НС не прие искането на БСП за контрол на харчовете на кабинета"}
{"url": "https://www.dnes.bg/balkani/2019/03/20/trus-ot-5-7-po-rihter-razliulia-turciia-ima-postradali.405185", "text": "Земетресение с магнитуд 5,7 по Рихтер бе регистрирано днес в Западна Турция. Това предаде Европейският сеизмологичен център.\r\nТрусът е бил с дълбочина от 11 км и е станал в 9,34 ч. местно време. Вторични трусове са били регистрирани малко по-късно. Те са били с магнитуд от 4.4. по скалата на Рихтер. Епицентърът е бил на 8 км източно от Аджъяпъм, на 49 км от Денизли, на 230 км югоизточно от Измир. Трусът е усетен още в Измир, Анталия, Айдън и др.\r\nВследствие на силното земетресение са пострадали 19 души, а повече от 50 къщи са разрушени в Денизли и Аджъяпъм.\r\nУлиците са изпъленни с камъни и отломки от сгради. Прекъснато е електрозахранването. Болните от градската болница са евакуирани.\r\n ", "date": "2019.03.20", "title": "Трус от 5.7 по Рихтер разлюля Турция, има пострадали!"}
{"url": "https://www.dnes.bg/notifikacii/2019/03/20/mlada-sofiianka-skochi-ot-viadukt-na-magistrala-hemus.405194", "text": "Млада жена е скочила от най-високия виадукт на магистрала \"Хемус“, съобщиха Областната дирекция на МВР в София.\r\nСигналът за трагедията е подаден тази сутрин около 10.26 ч. Свидетел на трагедията е шофьор, който подал сигнал за случилото си. \r\nТой видял жена, която спряла лекия си автомобил в аварийната лента на виадукт „Рибни вир“ и излязла от него. След това се качила на перилата на виадукта и скочила.\r\nНа място веднага са изпратени екипи на полицията и Спешна помощ. Медиците са констатирали смъртта на 35-годишната софиянка. На място се извършва оглед. Изясняват се причините за самоубийството.", "date": "2019.03.20", "title": "Млада софиянка скочи от виадукт на магистрала \"Хемус\""}
{"url": "https://www.dnes.bg/obshtestvo/2019/03/20/novo-dyrjavno-predpriiatie-shte-se-bori-s-gradushkite.405184", "text": "Създаване на държавно предприятие, което да управлява риска от неблагоприятни климатични събития, предвижда законопроект, одобрен от правителството.\r\nТо ще изпълнява функции по организиране и провеждане на активни въздействия срещу градушки.\r\nЗвеното ще извършва радиолокационно площно измерване на валежите и осигуряване на радарна метеорологична информация на други ведомства.\r\nДейността на предприятието ще се извършва на основата на споделено финансиране между държавата и земеделските стопани, съобщиха от правителствената пресслужба.\n\r\nПредвижда се разширяване на обхвата на системата за борба с градушките, като ще се постигне защита до 90% от обработваемите земеделски земи в страната (за които не са налице забрани и ограничения от различно естество), както и урбанизирани територии, за които съществува техническа възможност.\r\n                    \n                    \n                Разширяването на обхвата ще се постигне чрез доизграждане на ракетния способ за градозащита, както и чрез въвеждане на самолетен способ за защита.\r\nРазширяването включва и развитие на системата за наблюдение за опасни явления, чрез разполагане на 4 допълнителни радарни станции, което ще позволи получаване на радарна информация на територията на цялата страна. Материално-техническата база на съществуващите ракетни площадки ще бъде осъвременена.", "date": "2019.03.20", "title": "Ново държавно предприятие ще се бори с градушките"}
{"url": "https://www.dnes.bg/technology/2019/03/20/evropa-shamarosa-google-s-treta-globa-1-49-mlrd-evro.405173", "text": "Американският онлайн гигант Google беше глобен 1,49 млрд. евро (1,7 млрд. долара) от Европейския съюз (ЕС) за потискане на конкурентите си в сферата на рекламата, пише Bloomberg.\r\nТвърди се, че това ще е третата и последна атака срещу компанията от страна на еврокомисаря по антитръстовите въпроси Маргрете Вестагер.\r\nТова е последното от трите разследвания, които преди това доведоха до финансови наказания в размер на 6,7 млрд. долара.\r\nGoogle полага усилия, за да избегне повече глоби, свързани с два по-стари случая, и се опитва да намали възможностите за провеждането на нови разследвания.\r\n\"Google е затвърдила своята доминация в рекламата в онлайн търсачките и се е опазила от натиска на конкурентите, като е наложила антиконкурентни рестрикции на трети страни“, посочи Вестагер днес. „Това е незаконно съгласно антитръстовите правила на Европейския съюз“.\r\n                    \n                    \n                По време на пресконференцията, която даде днес, Вестагер заяви, че Google се е възползвала от доминиращата си позиция на пазара. Тя е принудила потребители на нейната услуга AdSense да спрат реклама от конкуренти на Google. С това американският гигант е ограничил възможността на други играчи да се конкурират с нея и да създават иновации.\r\nМиналата година Google беше глобена с рекордните 4,3 млрд. евро за злоупотреба с доминацията ѝ в мобилния сектор. Година по-рано тя получи първата си глоба от ЕС в размер на 2,4 млрд. евро за манипулиране на резултатите от търсенето, свързани с пазаруване. В момента компанията обжалва и двата случая.\r\nС новото наказание общата сметка, която Google трябва да плати на ЕС, достигна 8,2 млрд. евро. Днешната глоба е по-ниска от предходните две, тъй като Google работи активно с Европейската комисия по промени в политиките на AdSence, след като ЕС обяви, че започва разследването през 2016 г.\r\nПредставители на ЕС заявиха, че от 2006 г. насам Google не е давала на клиентите на AdSense да включват конкурентни търсачки в сайтовете си.\r\n\r\n ", "date": "2019.03.20", "title": "Европа шамароса Google с трета глоба - 1,49 млрд. евро "}
{"url": "https://www.dnes.bg/balkani/2019/03/20/osydiha-radovan-karadjich-na-dojivoten-zatvor.405192", "text": "Бившият политически лидер на босненските сърби Радован Караджич бе осъден на доживотен затвор.\r\nСъдията заяви, че престъпленията, извършени от Караджич, са с невиждани мащаби и бруталност.\n\r\nКараджич е обявен за виновен за геноцид, престъпления срещу човечеството и нарушаване на законите и обичаите на войната, констатира апелативният състав и го осъди на доживотен затвор.\r\nТака този Съд на ООН увеличи на доживотен затвор присъдата на бившия босненски сръбски лидер Радован Караджич при обжалването.\n\r\nСлед произнасянето на присъдата в залата се чухи силни ръкопляскания, но и дюдюкания. \n\r\nМеждународният остатъчен механизъм се произнесе днес по обжалването на Караджич, осъден на първа инстанция на 40 години затвор за геноцид, престъпления срещу човечеството и военни престъпления по време на босненската война /1992-1995 г./, съобщи Франс прес.\n                    \n                    \n                \r\nАпелативната камара на базирания в Хага механизъм беше създаден, за да довърши делата на Международния трибунал за военните престъпления в бивша Югославия.\n\r\nПрез март 2016 г. Радован Караджич беше осъден на първа инстанция на 40 години затвор по 10 обвинения, включително геноцид, престъпления срещу човечеството и военни престъпления по време на босненската война през 1992-95 г.,  припомня Франс прес.\n\r\nТой бе намерен за виновен в геноцид и още девет точки от обвинението, съдържащо общо 11 точки - за геноцид в Сребреница, престъпления срещу човечеството и във военни престъпления, извършени по време на войната през 90-те години. Караджич бе оправдан само по обвинението в геноцид в седем босненски общини /Братунац, Приедор, Власеница, Зворник, Сански мост, Фоча, Ключ/.\n\r\nСлед произнасянето на присъдата 73-годишният Караджич поиска нов съдебен процес, като критикува процедурите на Международния трибунал за военните престъпления в бивша Югославия.\n\r\nПрокуратурата обжалва оправдаването на Караджич по втора точка в геноцид и настоя присъдата да бъде увеличена на доживотна.\n\r\nСлед бившия сръбски президент Слободан Милошевич Караджич е обвиняемият с най-висок ранг от всички изправени пред Международния трибунал. Той е обвинен в най-тежките възможни престъпления.\n\n\n\r\nЗа босненските хървати и мюсюлмани Караджич е синоним на войната, смъртта и разрушението. За сърбите обаче той е герой от войната, който има огромен принос за създаването на Република Сръбска и за защитата на сръбския народ.\n\r\nБроят на загиналите по време на войната в Босна, изправила един срещу друг православните сърби, босненските мюсюлмани и католиците хървати, бе близо 100 000 души. 38 000 от тях са цивилни, главно мюсюлмани, показват данни на сараевския Център за изследвания и документация. Половината от 4,4-милионното население на страната се изселиха. Около 8000 босненски мюсюлмани бяха избити само в Сребреница през юли 1995 г.\n\r\nСараево бе под обсада 44 месеца по време на войната. Сръбски снайперисти и артилерия обстрелваха от свои позиции в планините, при което бяха убити над 10 000 души от всички етнически групи.\n\r\nКараджич и военният лидер на босненските сърби Ратко Младич са обвинени за планирано етническо прочистване и създаване на чисто сръбска зона в Босна.\n\r\nКараджич бе арестуван в Белград през юли 2008 г. след 13 години бягство от правосъдието. Докато се укриваше, той си бе пуснал огромна брада и бе променил самоличността си, като се представяше за алтернативен лечител.\r\nЧасове преди произнасянето днес на окончателната присъда на Радован Караджич на оградата пред съда бе разпънат голям плакат, на който Караджич е сравнен с Адолф Хитлер, съобщи телевизията на Република Сръбска. На плаката, поставен от представители на сдружения на босненски мюсюлмани, пише \"Радован Караджич - геноцид, Адолф Хитлер – Холокост\". Макар че полицията е настояла плакатът да бъде свален, представителки на сдружение Майки от Сребреница са отказали да го направят. Междувременно полицията се е отказала от искането.\r\n ", "date": "2019.03.20", "title": "Осъдиха Радован Караджич на доживотен затвор "}
{"url": "https://www.dnes.bg/rusia/2019/03/20/okazva-li-zapadyt-natisk-ako-rusiia-izgubi-syrbiia-gubi-i-balkanite.405122", "text": "Сърбия е сред малкото съюзници на Русия в Европа. Но какво ще стане, ако Вучич падне от власт? В Москва смятат, че протестите в Сърбия са направлявани от Запада – като подготовка за приемането на страната в НАТО.\n\r\nРуснаците, които пътуват до Сърбия, просто преливат от възторг: „Сърбите ни харесват, нас, руснаците“, казват си те. И това въодушевление се отнася не просто до отношението към туристите, а и до политиката. Поне досега беше така. Сегашните протести срещу президента Александър Вучич обаче биха могли да променят този факт. Затова и Москва гледа с безпокойство към събитията в Белград, пише .\n                    \n                    \n                \r\nСръбският президент се смята за приятелски настроен към Русия, а неговата политика спрямо Кремъл – за напълно предвидима. Но колко ли дълго още ще се задържи на този пост? Неговата страна е сред малкото съюзници на Русия в Европа. Какво ще стане, ако Вучич падне от власт? Как ще повлияе това на добрите стари връзки между двете страни? И застрашено ли е руско-сръбското приятелство?\n\r\nОсвен политически в случая на карта са заложени също и големи икономически интереси. Сърбия купува руски оръжия и руски суровини. Белград проявява интерес към руския проект за газопровод \"Турски поток\", който в момента се изгражда. Едно от отклоненията от основната тръба трябва да мине през Южна Сърбия, близо до Косово.\n\r\n\n\r\nАко президентът Вучич падне от власт, всичко това ще бъде заложено на карта, казва Олег Бондаренко от руската \"Фондация за прогресивна политика\". В интервю за Дойче веле той  казва, че се опасява за руските инвестиции в сръбската икономика, както и за стабилността на Косово: \"Русия се нуждае от стабилна Сърбия и от сръбски президент, чиито действия са предвидими, като тези на Александър Вучич\". Руският наблюдател допуска, че Западът се меси, упражнявайки натиск над президента, за да признае независимостта на Косово.\n\n\n\r\nИ други в Москва мислят така - виждат \"дългата ръка на Запада\". Още повече, че САЩ открито говорят за нуждата да се ограничи руското влияние над Балканите. В тази връзка московската радиостанция \"Коммерсантъ FM\" цитира политолога Александър Сафонов, който казва, че този натиск има за цел да привлече Сърбия към евроатлантическите структури. \n\r\n\"Така се подготвя почвата за приемането на страната в НАТО. Сърбия печели от това, че не подкрепя санкциите срещу Русия, а сръбската опозиция - за разлика от президента Вучич – не би защитавала руските интереси на Балканите\", добавя Сафонов.\n\r\nФакт е, че Сърбия е единствената страна в Европа, която отхвърля международните санкции срещу Русия. Затова Белград е ключът на Москва към европейската политика, казва Олег Бондаренко. \"Сегашните протести целят да отслабят сръбско-руските отношения\", твърди политологът.\n\r\nНесъгласие с тази позиция изразява московският публицист Иван Преображенский, според когото нищо съществено няма да се промени: \"Москва никога не е смятала Вучич за истински проруски политик. Това обаче не попречи на президента Путин да изгради добри отношения със сръбското ръководство\". \n\r\nПреображенский не вярва, че ще се стигне до смяна на властта в Белград. Но дори и да се стигне дотам, в бъдещата коалиция навярно също ще има достатъчно симпатизанти на Москва, добавя експертът. Подобно на Бондаренко той също смята, че Сърбия играе ключова роля за руската политика в Европа. \n\r\n\"Ако загуби Сърбия, за Русия това ще означава да загуби Балканите\", добавя Преображенский – поради това, че сърбите са против международните санкции срещу Русия. Московският наблюдател обаче не вярва, че ако се смени управлението в Белград, това ще промени проруската ориентация на страната.\r\n \r\n", "date": "2019.03.20", "title": "Оказва ли Западът натиск? Ако Русия изгуби Сърбия, губи и Балканите!"}
{"url": "https://www.dnes.bg/eu/2019/03/20/briuksel-pochna-tvyrda-igra-s-london-za-brexit.405168", "text": "Европейският съюз втвърди тона срещу Великобритания, след като се разбра, че министър- председателят Тереза Мей ще поиска отлагане на датата на напускането на Съюза 29 март.\n\r\nВ интервю за германското обществено радио \"Дойчландфунк\" председателят на Европейската комисия Жан-Клод Юнкер каза днес, че не очаква европейските лидери да вземат решение за отлагане на Brexit на срещата си утре. Вместо това те планират извънредно събиране ината седмица, само часове преди да удари часът на раздялата.\n\n\n\r\n\"Моето впечатление е, че тази седмица Европейският съвет няма да вземе решение и вероятно ще трябва да се събере отново идната седмица. Госпожа Мей не постигна съгласие за каквото и да било нито в правителството ѝ, нито в парламента\", каза Юнкер.\n                    \n                    \n                \r\nРешението за това обаче е на Съвета, където вече очакват официално писмо от Лондон.\n\r\nВчера европейските министри от ЕС заявиха, че ако има отлагане, Мей трябва да го мотивира и да посочи конкретен срок.\n\r\nПредвид очакването тя да поиска две дати - 30 юни или 2021 г. главният преговарящ на ЕС Мишел Барние коментира, че тя трябва да обоснове или единия, или другия срок. Той обаче подчерта, че всяко удължаване ще има цена, тъй като ще разсрочи несигурността за гражданите и за бизнеса. Барние дори каза, че дълга отсрочка може да има политическа цена за ЕС, без да уточни какво има предвид.\n\r\nМей ще се види с останалите лидери от ЕС утре вечер в Брюксел, след което оставащите 27 държави ще обсъдят дали ще приемат британската молба за отлагане. За решението е необходимо единодушие. \r\n ", "date": "2019.03.20", "title": "Брюксел почна твърда игра с Лондон за Brexit"}
{"url": "https://www.dnes.bg/sofia-film-fest/2019/03/20/shon-makalistyr-otnovo-v-bylgariia.405197", "text": "Майсторът на документалния разказ Шон Макалистър гостува в София и Пловдив. Той ще участва в 23-тия София Филм Фест и в новата филмова инициатива \"Фабрика кино - пътуване във времето\" в Пловдив.\r\nВ София Макалистър ще представи най-новата си творба \"Северна душа\". Режисьорът Шон Макалистър е познат на българската публика с филмите си, част от програмите на предходни издания на фестивала София Филм Фест.\r\nКиноразказите му представят портрети за живота на обикновените хора, които успяват да оцелеят, притиснати между политически и лични конфликти. Главен персонаж в новия филм на Макалистър \"Северна душа\" е складовият работник Стив Арнът.\r\nНего режисьорът открива в покрайнините на родния си град Хъл. Градът е носител на титлата Британска столица на културата за 2017г. След като се завръща в Хъл, Макалистър отново заживява с 90-годишните си родители, но вниманието му е привлечено от промените в града, чиито обществени средства са орязани, а хората са разделени заради \"Брекзит\". Прожекцията на филма ще се състои на 22 март в Дома на киното от 18.30 часа.\r\n                    \n                    \n                Макалистър е специален гост и на инициативата \"Фабрика кино - пътуване във времето\" - проект от програмата на Пловдив - Европейска столица на културата 2019. Очаква се на 23 март той да пристигне в \"Града под тепетата\", където ще представи филмите си \"Северна душа\" и \"Сирийска любовна история\". Прожекциите ще се състоят в културен център \"Бялата къща\" от 17.00 часа.", "date": "2019.03.20", "title": "Шон Макалистър отново в България"}
{"url": "https://www.dnes.bg/temida/2019/03/20/britanecyt-s-53-samolichnosti-ranil-myj-s-machete-v-avtoserviz.405196", "text": "Британецът с 53 различни самоличности, който беше задържан в Бургас, се съгласи да бъде екстрадиран.\r\nОуен У. е обвиняем за въоръжен обир на автосервиз в гр. Лийдс през 2015 година и е обявен за международно издирване.\r\nДнес той се изправи пред състав на Бургаския окръжен съд, който заседава по Европейската му заповед за арест.\r\nБританецът е обвинен и в заговор за извършване на грабеж от търговски обекти. От сервиза са отнети части за автомобили на стойност 140 хиляди паунда.\r\nСобственикът на сервиза е бил наранен с мачете, а освен това е бил използван и зареден револвер. Спрямо четирима други участници в деянието са повдигнати обвинения  и им предстои съдебен процес в Кралския съд в град Лийдс през август тази година.\r\nОкръжен съд - Бургас даде тридневен срок, в който по Закона за екстрадицията и Европейската заповед за арест Оуен У. има право да оттегли съгласието си да бъде предаден на британските власти.\r\nСледващото заседание е насрочено за 25 март.", "date": "2019.03.20", "title": "Британецът с 53 самоличности ранил мъж с мачете в автосервиз"}
{"url": "https://www.dnes.bg/za-da-se-razbirame/2019/03/20/kakvo-ne-biva-da-perete-v-peralnia.405049", "text": "Най-лесно е да хвърлите всичко в пералнята и тя да свърши останалото. Единственото, което се иска от вас е да сортирате прането по цветове и вид на тъканите, за да съобразите програмата за пране. Да, но не е толкова лесно. Има някои дрехи и платове, които е по-добре да перете на ръка, за да не ги увредите. Ето кои са те.\r\n\r\nДрехи, които имат пришити камъчета, перли, пайети или други релефни детайли е добре да бъдат изпирани на ръка и то без да се изстискват и усукват. Това може да увреди апликациите и украшенията, което може да доведе до съсипването на дрехата и обезсмислянето на нейния ефект. Ако все пак държите да перете машинно тези дрехи, слагайте ги в торбичка за пране, която да ги предпази и изключвайте центрофугата.\r\n                    \n                    \n                \r\nМемори пяната е специфичен изкуствен материал, който променя и възвръща формата си след употреба. При машинно пране обаче тя може да се увреди по начин, който да ограничи нейните функции. Това ще я направи неизползваема.\r\n\r\nАко искате да изперете работен мъжки гащеризон или някаква друга дреха или плат, по който има следи от бензин, масло, алкохол или друго запалимо вещество, не го правете в пералнята. Преди да го направите първо изперете на ръка с препарат против петна или обезмаслител. Чак след това хвърлете дрехите в пералнята.\r\n", "date": "2019.03.20", "title": "Какво не бива да перете в пералня?"}
{"url": "https://www.dnes.bg/muzika/2019/03/20/poslednata-pesen-na-grafa-izliza-v-noviia-mu-album-prez-iuni.405174", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Графа представи новия си сингъл \"Последната песен\", както и видеото, което е заснето в далечна Индия. Клипът на \"Последната песен\" е едно от двете видеа, които изпълнителят е заснел в далечната страна.\n\r\nВ момента Владимир Ампов работи по новия си албум, който трябва да излезе в началото на месец юни, а пилотното парче от него е посветено на майка му, разкри той в студиото на \"България сутрин\".\n\r\n\"Явно съм имал нужда да направя такава песен. Слушах се скоро по няколко радиостанции и ми хареса как звучи по радиото. Много е странно, ние си слушаме в студио много дълго време, но когато я чуеш по радио или телевизия звучи по друг начин\", каза Влади Ампов.\n                    \n                    \n                \r\nГрафа сподели, че е написал парчето през миналата година, а в Индия е работил с индийски актьори и е много доволен от тях. \n\r\nИзпълнителят разказа още, че през април му предстои концерт София и мини турне в Благоевград, Габрово и Свиленград.\n\r\n\"Отивам в различни градове, в които не съм бил отдавна. Много се вълнувам за срещата с феновете там. През май ще обявим още дати. Винаги обръщаме внимание на по-големите градове и турнетата минават предимно през тях. Сега реших, че е готино да обиколим някои градове, в които не ходим толкова често\", допълни изпълнителят пред \r\n ", "date": "2019.03.20", "title": "\"Последната песен\" на Графа излиза в новия му албум през юни"}
