{"url": "https://www.dnes.bg/world/2018/05/11/hiliadi-venecuelci-se-zavryshtat-v-galisiia.376182", "text": "Бягайки от острата криза в страната си, хиляди венецуелци се заселват в Галисия - испанска земя, откъдето са заминали предците им или където са се родили. Сега тя има нужда от свежа кръв за да преодолее обезлюдяването, пише Франс прес. \n\r\n44-годишният Карлос Вейга е напуснал през ноември тримилионния Каракас, за да се засели в общината с най-голямо население в Галисия - Виго, която не наброява повече от 300 хиляди жители.\n\r\nОт Карибско море до брега на Атлантическия океан шокът е бил огромен. \"Веднага след пристигането си трябваше да постъпя в болница по спешност с малкия ми син, който получи белодробна инфекция заради студа и дъжда\", каза той в заобиколения от зелени планини крайбрежен град, където се е заселил с жена си и двамата им синове.\r\r\n                    \r\n                    \"Благодарение на родителите ми можах да получа испанско гражданство, което не мислех, че ще използвам някога\", казва синът на галисийци.\n\r\nВ Каракас \"едно полицейско отвличане беше капката, преляла чашата\". Като се прибави липсата на лекарства и ваксини за децата им, това незаконно няколкочасово задържане го води до решението да замине.\n\r\nТласкани от икономическата криза, хиляди венецуелци заминават за Галисия, където техни близки са готови да им помогнат, а властите ги насърчават да \"се завърнат\".\n\r\nПрез миналия век част от населението на този северен испански регион бяга от бедността, за да си опита късмета в Северна и Южна Америка.\n\r\n\"Галисия има демографски проблем и голям дял възрастни хора\", обяснява Антонио Родригес Миранда - секретар по миграционните въпроси в Галисия.\n\r\nТака внуците и правнуците на галисийците, станали венецуелци, \"сега могат да затворят кръга и да се върнат\", казва той.\n\r\nПрез 2018 г. регионалното правителство ще изразходва 2,2 млн. евро за помощи за завръщане. Осем от десет такива искания идват от венецуелци.\n\r\nОт 1 януари 2017 г. над 24 000 вече живеят в този регион с 2,7 милиона жители.\n\r\n\n\r\nКарлос не е успял да продаде строителното си предприятие във Венецуела, подобно на доста свои сънародници, на които кризата попречи да продадат имотите си, за да емигрират.\n\r\nТой живее с финансова помощ за завръщане, предоставена от испанската държава: по 428 евро месечно за срок от година и половина.\n\r\nКарлос обаче казва, че вече е намерил \"качеството на живота, загубено в Каракас\" и хвали \"личната и съдебната сигурност, както и доставките на храни\".\n\r\nТези, които успеят да си намерят работа, често се трудят в ресторанти, заводи, кол центрове или се грижат за домакинството в частни домове.\n\r\n\"Няма много работа\", признава Мария Фернанда Руис, която работи във Виго в едно от трите бюра за прием, създадени от регионалното правителство заедно с Федерацията на венецуелците в Галисия. На венецуелец \"му трябват една-две години\", за да се интегрира, казва тя.\n\r\nПрез 50-те години, когато венецуелският петрол обещаваше благоденствие, 17-годишната Ермосинда Перес напуска родната си Галисия.\n\r\nШест десетилетия по-късно тя се е върнала с натежало сърце, защото във Венецуела вече не намира кислород, нужен за лечението на белодробния емфизем на съпруга й.\r\n\"Много ми е мъчно, защото се върнах в страната си, но оставих другата си родина\", казва 80-годишната жена. Тя се опитва да се приспособи към студа във Виго, където живее в малък апартамент с дъщеря си, зет си и двете си внучки. \"Никога не съм мислила за завръщане. Бях добре там, имах къща, апартамент на плажа, свой живот\".\n\r\nЕрмосинда не може да получава венецуелската си пенсия - страната не изплаща пари в чужбина от две години, и разчита на дъщеря си и зет си, които са вложили своите спестявания в магазинче за тютюневи изделия.\n\r\nСемейството на Моника Ханейро първо е трябвало да прибегне до пакети с храна от Каритас или да премине обучение, организирано от Червения кръст, но уверява, че си е струвало: \"Може и да нямам много, но живеем спокойно и много по-добре в сравнение с Венецуела\".\n\r\n13-годишната й дъщеря отива без придружител до дома на приятелка: това е немислимо в родната й страна, където престъпността е висока.\r\n/БТА/", "date": "2018.05.11", "title": "Хиляди венецуелци \"се завръщат\" в Галисия"}
{"url": "https://www.dnes.bg/notifikacii/2018/05/11/ne-piiat-a-veche-drusat-i-posle-karat.376128", "text": "Четирима дрогирани водачи заловиха полицаите в Добричко само за ден, съобщават от Областната дирекция на МВР.\n\r\nНа 10 май, около 16:20 часа, в град Добрич е получено съобщение за възникнало ПТП в района на ж.к. \"Балик\". След катастрофата шофьора на колата слиза и побягва от местопроизшествието. \n\r\nВ крайна сметка е застигнат от автопатрул на Първо РУ МВР Добрич. При извършената проверка на водача на автомобила за употреба на наркотични и упойващи вещества, теста отчита положителен резултат за употребата на канабис и амфетмин. \n\r\nС полицейска мярка за срок от 24 часа е задържан 30-годишния шофьор от град Добрич. По случая е образувано бързо полицейско производство.\r\nНа същата дата, около 02:10 часа по ул. \"Цар Освободител\" в областния град е спрян за проверка лек автомобил \"БМВ\" с добричка регистрация, управляван от криминално проявен 23-годишен мъж. При извършената проверка на водача на автомобила за употреба на наркотични и упойващи вещества, теста отчита положителен резултат за употребата на канабис. \n\r\nВ хода на проверката в пътник в автомобила, също криминално проявен, е установена суха тревна маса с тегло 1,1 грам, реагираща на канабис. Двамата са задържани за 24 часа. По двата случая са образувани бързи полицейски производства.\n\r\nНа 10 май, около 21:00 часа по ул. \"Агликина поляна\" в град Добрич е спрян за проверка лек автомобил \"Мерцедес\" с добричка регистрация, управляван от криминално проявен 41-годишен мъж от града. При извършената проверка на водача на автомобила за употреба на наркотични и упойващи вещества, теста отчита положителен резултат за употребата на канабис. Задържан за 24 часа. По случая е образувано бързо полицейско производство.\n\r\n2 часа по-късно на бул. \"3-ти Март\" в града е спрян за проверка лек автомобил \"Ауди\" с добричка регистрация, управляван от 26-годишен мъж. При извършената проверка на водача на автомобила за употреба на наркотични и упойващи вещества, теста отчита положителен резултат за употребата на канабис. \n\r\nЗадържан за 24 часа. По случая е образувано бързо полицейско производство.", "date": "2018.05.11", "title": "Не пият, а вече друсат и после карат!"}
{"url": "https://www.dnes.bg/stranata/2018/05/11/obshtinata-v-blagoevgrad-otriaza-referenduma-za-razkopkite.376220", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nМестен референдум за съдбата на археологическите разкопки край Покровник няма да има. Допитването трябваше да реши дали историческите находки, които се предполага, че са от древния град Скаптопара да бъдат запазени и експонирани на място или не.\n\r\nСлед двучасови дебати и двуполюсни настроения от страна на местните парламентаристи освен решението да няма референдум, стана ясно, че няма да се свика и общо събрание по темата. Това ядоса вносителите на предложението, съобщи .\n\n\n\n\r\nТака без отговор остава въпросът дали ще останат археологическите разкопки, или автомагистрала \"Струма\" ще минава през тях? Кметът на града е категоричен, че те ще останат на мястото, където са намерени. Местните хора обаче не вярват на обещанията и готвят протест.\r\n                    \r\n                    \r\nЛипсата на решение как да се съхранят историческите находки край Благоевград ще забави строителството на магистралата в този участък. Съдбата на разкопките край Покровник е в ръцете на специалистите. Решението се очаква до два месеца.", "date": "2018.05.11", "title": "Общината в Благоевград отряза референдума за разкопките"}
{"url": "https://www.dnes.bg/balkani/2018/05/11/realistichno-ot-zaharieva-2025-g-balkanite-v-es.376217", "text": "2025 година е реалистична дата за разширяване на Европейския съюз в посока Западни Балкани. Нека да подкрепим страните-кандидатки и да сме искрени с тях, призова външният министър Екатерина Захариева колегите си от региона и Вишеградската четворка в навечерието на Срещата на върха ЕС и Западни Балкани, която ще се проведе идната седмица. Това съобщиха от Министерство на външните работи. \n\r\n\"Гражданите на тези страни трябва да имат увереност, че когато изпълнят критериите, вратата за тях ще бъде отворена\", заяви Захариева.\n\n\n\n\r\nЕкатерина Захариева участва във втората среща на външните министри във формата „Вишеград-4 плюс“ и „Балкани-4 плюс“ в местността Сунио край Атина. \r\n                    \r\n                    \r\nВъв форума участват страните от Вишеградската група и четирите балкански държави-членки на ЕС (Гърция, България, Хърватия и Румъния). Като наблюдатели по време на срещата са поканени и шестте страни от Западните Балкани, които не са членки на ЕС, Словения и Кипър.\n\r\nВсички присъстващи топ дипломати благодариха на Българското председателство на Съвета на ЕС, че постави високо в дневния ред европейската перспектива на Западните Балкани. Министрите приветстваха срещата в София и подкрепиха изцяло практичните мерки за интеграция на региона, които ще съпътстват политическата подкрепа.\n\r\nВъншният министър на Република Македония Никола Димитров каза, че набраната подкрепа за страните от региона по време на Българското председателство ще има решаващ ефект за бъдещето на Балканите и че тази година ще реши съдбата им за поне едно десетилетие напред.\n\r\nПървите дипломати се обединиха около мнението, че не бива Европа да се развива на две скорости. \n\r\n“България е против двойните стандарти като този при храните - нашите граждани не са второ качество. Друг пример за двоен стандарт е Шенген - България е изпълнила техническите критерии от 2011 г., но не е приета по политически причини”, каза Екатерина Захариева. Тя призова в разговора за бъдещето на Европейския съюз да участват и страните-кандидатки.\n\r\n“Непрекъснато трябва да подобряваме работата на институциите си\", призова българският първи дипломат.\n\r\n\"Трябва да си спомним защо е създаден ЕС и защо страните-кандидатки искат да се присъединят към него - не е само заради икономическия просперитет и заради по-добрия живот, който водят неговите граждани, а заради ценностите и правата на човека.”", "date": "2018.05.11", "title": "Реалистично от Захариева: 2025 г. – Балканите в ЕС"}
{"url": "https://www.dnes.bg/notifikacii/2018/05/11/za-7-godini-blizo-2000-slujiteli-na-mvr-sa-postradali.376148", "text": "Близо 2000 служители на МВР са пострадали за седем години, сочат данни, предоставени от Фондация \"Общество и сигурност\".\r\nПодадените сигнали срещу служители на силовото ведомство са 24 827, а от тях 1 786 са определени като основателни или частично основателни.\r\n1134 униформени са били с лека телесна повреда - шамари и ритници. \r\n750 човека обаче са със средна телесна повреда - те са били с трайно отслабване на зрение или слух, трайно затрудняване на речта, движението на крайниците, тялото или врата, пише БТА.\r\nДевет служители в последните седем години са с тежки телесни повреди, а 33 са загиналите служители в МВР за същия период.", "date": "2018.05.11", "title": "За 7 години: Близо 2000 служители на МВР са пострадали"}
{"url": "https://www.dnes.bg/cars/2018/05/11/pyrporetka-za-pari-iztochnogermanskite-trabant-vartburg-hit.376112", "text": "Няколко десетилетия след падането на Берлинската стена любителите на автомобили не гледат вече на колите от Източна Германия с пренебрежение.\n\r\nНякога шофьорите от бившата комунистическа страна имаха огромно желание да сменят старите си автомобили с по-модерни западногермански и други европейски возила. Много източноевропейски коли бяха предадени за скрап или оставени да изгният.\n\r\nБоботещият Трабант (Trabant) обаче, който оттогава се превърна в един от най-трайните символи на бившата Източна Германия, вече не е евтин, тъй като вълна от носталгия по автомобилите от комунистическата ера заля Германия.\n\r\nСъщото се отнася и за класическия Вартбург (Wartburg), който също поскъпна, както и Мелкус (Melkus) - копието на Ferrari и единствената спортна кола, произвеждана в Източна Германия.\r\n                    \r\n                    \r\nМарко Холстер оплаква деня, в който е позволил да му се изплъзне първокласен екземпляр на автомобилната носталгия от Германската демократична република. 46-годишният жител на Шверин тъкмо бил започнал обучението си като автомобилен механик, когато се случило обединението. Предложили му един от масленозелените, открити трабанти, използвани от армията за патрулиране по опасната за живота границата, разделяща двете Германии. Продавачът искал само 50 германски марки или около 30 долара сегашни пари.\n\r\nХолтер и колегите му отказали да купуват и все още съжаляват за пропусната възможност. Този модел трабанти сега струва най-малко 4000 долара, без значение в какво състояние е, а добре ремонтираните трабанти се продават за над 10 000 долара.\n\r\nДори скромните лекотоварни автомобили като вана Баркас Бе 1000 (Barkas B 1000) и микробусите имат много почитатели, а интересът към още по-редките модели и прототипи е голям.\n\r\nКлубове на феновете на Трабант се появиха из цяла Германия, макар че най-много почитатели на марката има в източните провинции, където трабанти в добра форма все още се използват всекидневно.\n\r\nВсе пак около 2,8 милиона бройки от тази марка са произведени преди 1990 година и някога този автомобил бе най-популярният по пътищата на бивша Източна Германия.\n\r\nМеждународната среща на феновете на трабант в източния германски град Анклам през май е най-голямото по рода си и ще се проведе за 24-ти път.\n\r\nСобствениците на Вартбург се насочват към град Айзенах от 3 до 6-ти август, където се провежда голямо събиране на автомобилни фенове недалеч от някогашния завод на Wartburg в града. Мотото на събитието е \"30 години Вартбург 1.3\" - в чест на последния модел, слязъл от поточната линия. Произвеждан е само три години от 1988 до 1991 година.\n\r\nСъщевременно в град Пютниц през юли се провежда международна среща на източния блок, на която феновете могат да намерят части за всичко от трактори до мотоциклети.\n\r\nТридневният панаир на Трабанта през август в Цвикау е друго задължително събитие за ентусиастите, особено като се има предвид, че автомобилът е бил сглобяван тук от Заксенринг (VEB Sachsenring).\n\r\nЕкспертите казват, че покупката на коли от източния блок става все по-трудна напоследък, тъй като собствениците им са наясно с това, че автомобилите са редки и цената им се качва.\n\r\nХолтер отбелязва, че хубави екземпляри на коли от бившата Източна Германия често се появяват за продажба на срещите на феновете, където цените са сравнително по-умерени.\n\r\nСъбитията са също така добра платформа за продажби. \"Ако предложите за продажба колата си на някоя от тези срещи, най-вероятно ще я продадете до края на деня,\" казва механикът от Шверин.\n\r\nЦените се качват бързо и един реновиран Трабант 601 е малко вероятно да бъде продаден за под 5000 долара, каза Холтер, който кара един от някога най-често срещаните трабанти. Първите коли Трабант 601 се появяват през 1963 година.\n\r\nДесетилетия наред Трабантчетата са сред не особено любимите коли, но около 2010 година цените започват да се качват, казва Мариус Бруне от организация Classic Data, която следи цените. \"Изведнъж Трабантът стана култов автомобил\", отбелязва той, цитиран от БТА.\n\r\nВъпреки възрастта на колите все още има много резервни части за автомобилите от източния блок. Някогашните търговци бяха свикнали да се запасяват с резервни части в страна, където за всичко имаше недостиг и почти нищо не се хвърляше. В някои случаи производството на части даже се поднови.\n\r\nЕдна от най-скъпите коли от някогашната Източна Германия е Купе Ер Ес 1000 (Coupe RS 1000) на Мелкус (произвеждана от 1969 до 1972 година), която е със 70 конски сили. За този рядък автомобил обаче не очаквайте да платите под 80 000 долара. \n\r\nЦените на \"закръгления\" Вартбург (Wartburg 312/1) също скочиха през последните години и сега моделът може да се купи за около 13 000 долара.", "date": "2018.05.11", "title": "Пърпоретка за пари! Източногерманските Трабант, Вартбург... хит!"}
{"url": "https://www.dnes.bg/mish-mash/2018/05/11/na-114-godini-pochina-nai-vyzrastnata-amerikanka.376132", "text": "Делфин Гибсън - най-възрастната американка, почина на 114 години, съобщи Асошиейтед прес, цитирана от БТА.\r\nГибсън, която живееше в дом за възрастни хора в щата Пенсилвания от 2004 г., отдаваше дълголетието си на добрата храна и вярата в Бог. Макар и към края на живота си да беше сляпа и глуха, тя обичаше да пее госпели. Лекарства не пиеше, освен едно хапче витамини дневно.\r\nСъпругът на Делфин Гибсън, който работи в тухларна, умира през 1980 г. Двамата имат три деца.\r\nСлед кончината на Гибсън, най-възрастна американка става 113-годишната Леси Браун от щата Охайо.\r\nДелфин Гибсън става най-възрастната жена в САЩ през февруари 2017 г., когато умира 114-годишната Адел Дънлап.", "date": "2018.05.11", "title": "На 114 години: Почина най-възрастната американка"}
{"url": "https://www.dnes.bg/index/2018/05/11/na-buton-razstoianie-prilojenie-pomaga-na-hora-v-beda.376166", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nНовите технологии напредват с огромна скорост, а мобилните ни телефони винаги са с нас. Как обаче именно чрез тези устройства можем да предотвратим смъртен случай и да помогнем на човек в беда?\r\nИновация в спешната помощ – мобилното приложение iHelp може да спаси теб, детето ти, цялото ти семейство и дори непознат.\r\nКак работи и колко е важно то се коментира в предаването от предприемача и изобретател на платформата Христо Христов.\r\niHelp създава мрежа за взаимопомощ и обединява семейства, приятели, професионални спасители, лекари, пожарникари и най-вече обикновени хора, които имат познания за оказване на лекарска помощ, и са готови да помагат на хора в нужда от спешна помощ.\rЧрез iHELP, освен системата 112, за по-малко от 5 секунди - чрез едно бутонче в приложението човек може да алармира своето семейство и приятели.\r\nПравило е, че първите минути при сериозен инцидент са от съществено значение. Често обаче времето, докато на място пристигне линейка, може да се окаже фатално.\r\n\"Целта ни е да намалим времето, което се губи, сподели в предаването Христо Христов и поясни как реагира държавата на приложението и с кои институции си партнира то. - \"Искаме първо обществото да повярва в него и да го оцени. Следващата стъпка е управляващите да му обърнат внимание\".", "date": "2018.05.11", "title": "На бутон разстояние! Приложение помага на хора в беда"}
{"url": "https://www.dnes.bg/obshtestvo/2018/05/11/prihodite-ot-noshtuvki-sys-skok-ot-13-za-godina.376150", "text": "С 6.4% повече са нощувките в местата за настаняване, регистрирани през март в сравнение с година по-рано или 832.9 хил. Най-голямо увеличение - с 9.9%, се наблюдава в местата за настаняване с 3 звезди, по данни на НСИ.\r\nПриходите от нощувки през март 2018 г. достигат 44.9 млн. лв., или с  12.9% повече в сравнение с март 2017 година. Регистрирано е увеличение  на приходите както от български граждани - с 13.2%, така и от чужди  граждани - с 12.5%.\n\r\nВ хотелите с 4 и 5 звезди са реализирани 72.2% от общия брой нощувки на чужди граждани и 37.3% - на българи. В местата за настаняване с 3 звезди са осъществени 20.9% от нощувките на чужди граждани и 32.4% - на българи, докато в останалите места за настаняване (с 1 и 2 звезди) те са съответно 6.9 и 30.3%.\r\r\n                    \r\n                    Броят на пренощувалите се увеличава с 4.8% в сравнение с март 2017 г. и достига 400.4 хил., като е регистрирано увеличение с 5.2% при българите и с 3.9% при чужденците.\r\nБългарските граждани, нощували в местата за настаняване през март 2018 г., са 274.2 хил. и са реализирали средно по 1.9 нощувки. Чуждите граждани са 126.2 хил., като 71.9% от тях са нощували в хотели с 4 и 5 звезди и са реализирали средно по 2.5 нощувки.\r\nОбщата заетост на леглата в местата за настаняване през март 2018 г. е 24.1%, като се увеличава с 0.5 процентни пункта в сравнение с март 2017 година. Най-висока е заетостта на леглата в хотелите с 4 и 5 звезди - 33.8%, следват местата за настаняване с 3 звезди - 24.2%, и с 1 и 2 звезди - 14.3%.\r\nПрез месеца са работели 1 942 места за настаняване  с над 10 легла - хотели, мотели, къмпинги, хижи и други места за  краткосрочно настаняване. Броят на стаите в тях е 56.8 хил., а на  леглата - 114.9 хиляди. В сравнение с март 2017 г. общият брой на  местата за настаняване, функционирали през периода, се увеличава с 3.1%,  а на леглата в тях - с 2.8%.", "date": "2018.05.11", "title": "Приходите от нощувки със скок от 13% за година "}
{"url": "https://www.dnes.bg/stranata/2018/05/11/myj-se-bori-za-jivota-si-pogylnal-antifriz.376193", "text": "51-годишен мъж е на хемодиализа, след като е погълнал антифриз. Той е с опасност за живота. \r\nМъжът е от Нова Загора и е приет за лечение в МБАЛ \"Д-р Иван Селимински\" в Сливен, съобщиха от болницата. \r\nМъжът е погълнал около половин литър антифриз.\r\nПричините за инцидента се изясняват.", "date": "2018.05.11", "title": "Мъж се бори за живота си, погълнал антифриз!"}
{"url": "https://www.dnes.bg/usa/2018/05/11/moje-li-kim-da-viarva-na-amerikancite-i-nai-veche-na-trymp.376125", "text": "Ким Чен Ун има всички поводи да се съмнява в искреността на американците. А и защо да им вярва? Та те пределно ясно показаха на света, че договорите са нещо временно, докато ядрените оръжия дават доживотна защита, пише .\n\r\nТова, което се разиграва в американското правителство, за начеващи психолози би представлявало блестящ пример за когнитивен дисонанс. Само часове след като американският президент Доналд Тръмп оповести, че САЩ се отказват от ядрената сделка с Иран, неговият външен министър Майк Помпео замина за Пхенян. \n\r\nПосланието му към тамошните партийни кадри беше следното: Ако се откажете от ядреното оръжие, ще разхлабим санкциите срещу вас и няма да ви нападаме. За режима на Ким обаче решението на САЩ да се откажат от ядрената сделка с Иран не беше изненадващо: недоверието към САЩ и бездруго е дълбоко.\r\n                    \r\n                    \r\nОтказът от ядрената сделка с Иран е обременителен и за южнокорейския президент Мун Дже Ин, който през последните месеци направи всичко възможно, за да потръгне крехкият мирен процес на Корейския полуостров. Отчаянието си от решението на Тръмп президентската институция в Сеул обви в пълно мълчание.\n\n\n\r\nАмериканските експерти също критикуват решението на своя президент: \"Защо ли Ким да вярва и на най-незначителните отстъпки от страна на Тръмп, след като той своеволно напуска споразумение, което останалите партньори спазват?\", написа в Тwitter Антъни Блинкън - бивш зам.-външен министър в кабинета на Обама.\n\r\nПодобен довод привежда и политологът Випин Наранг от Масачузетския технологичен институт: \"На света беше ясно припомнено, че политическите договори имат срок на годност и могат да се разтурят, докато ядрените оръжия предлагат доживотна защита\", каза той.\n\r\nВ този контекст добре се вписва и онова, което заяви съветникът на Тръмп по националната сигурност Джон Болтън в края на април. А именно: че се стреми към прилагането на \"либийския модел\" и по отношение на севернокорейската атомна програма. След дипломатически натиск от страна на Запада през 2000-та година тогавашният либийски държавен глава Муамар Кадафи се отказа от програмата си за разработване на атомно оръжие. \n\r\nБолтън пропусна обаче да отбележи, че режимът на Кадафи беше свален през 2011 година с помощта на западните въздушни удари, а самият Кадафи беше линчуван от развилнялата се тълпа. Примерът на Либия е една от причините хардлайнерите в Пхенян на всяка цена да държат на ядрената си програма, която за тях е един вид застраховка за живот.\n\r\n\n\r\nВъв външнополитически план искреността на Вашингтон за предстоящите преговори със Северна Корея е съмнителна. Северна Корея нееднократно сигнализира, че въпросът за ядреното разоръжаване на страната на всяка цена трябва да бъде обвързан със сключването на евентуален мирен договор със САЩ. Мнозина обаче се съмняват в компетентността на американското външно министерство, където в момента се решава съдбата на Корейския полуостров.\n\r\nВ разговор с репортери на път за Пхенян американският външен министър Майк Помпео нарече севернокорейския лидер \"президента Ун\" - защото явно не знае, че Ким е фамилното му име. А това е елементарна грешка на начинаещ дипломат.\r\n \r\n", "date": "2018.05.11", "title": "Може ли Ким да вярва на американците и най вече на Тръмп?"}
{"url": "https://www.dnes.bg/notifikacii/2018/05/11/11-klasnik-v-amerikanskiia-kolej-kytal-droga-v-uchilishte.376222", "text": "11-класник в Американския колеж беше задържан в училище. Тийнейджърът бил спипан със значително количество наркотици.\n\r\nСигналът, че възпитаник на колежа, който се намира до сградата на полицейската академия и дирекцията на националната полиция, притежава наркотици, бил подаден от ръководството на училището в 7-о РПУ.\n\r\nВ колежа правилата са изключително строги и ученик може да бъде изключен дори за пушене на цигара на територията на училището.\n\n\r\nВ четвъртък сутринта униформените пристигнали в колежа, за да направят проверка.\n\r\nТе претърсили момчето и се натъкнали на дрогата, която според очевидци била значително количество. Ученикът бил арестуван. Вероятно е бил дилър, посочва \"\".\r\nОще на следващия ден президентът на Американския колеж д-р Ричард Т. Юинг-младши уведоми родителите на всички ученици за неприятния инцидент.\n\r\nЩе продължим да сътрудничим на полицията в работата по това разследване, уверява той в писмото си.\n\r\n60 нови дроги са регистрирани у нас през м.г., обяви в петък вътрешният министър Валентин Радев. 14% от всички престъпления, свързани с наркотици, били дело на тийнейджъри от 14 до 18 г.", "date": "2018.05.11", "title": "11-класник в Американския колеж кътал дрога в училище"}
{"url": "https://www.dnes.bg/zvezdi/2018/05/11/tita-s-nova-pricheska-zahvyrli-ekstenshynite.376211", "text": "Една от най-нашумелите млади изпълнителки – Тита, само в рамките на няколко седмици изпробва различни визии, като експериментира с прически и дължина на косата.\r\nНа свои участия тя залагаше на екстеншъни, но напоследък ги е захвърлила. Първо отряза светлорусата си коса и се боядиса в розов нюанс, но бързо реши, че новата прическа не ѝ подхожда. А и част от феновете започнаха да я сравняват със Сузанита, което едва ли се е понравило на изпълнителката на „Антилопа“.\r\nЕто защо тя се завърна към познатия цвят на косата, а в няколко кадъра позира със сплетена коса. Визия, която ѝ стои далеч по-адекватно на годините, отколкото с дълга до кръста коса с екстеншъни.\r\nНа снимката тя позира с момче, за което се твърди, че е нейно гадже.\r\nСпоред непотвърдена информация той се казва Виктор и е богат наследник.\r\nОще новини за звезди четете на ", "date": "2018.05.11", "title": "Тита с нова прическа – захвърли екстеншъните"}
{"url": "https://www.dnes.bg/football/2018/05/11/razsledvan-za-doping-moje-da-igrae-za-rusiia-na-mondiala.376172", "text": "Защитникът Руслан Камболов, който беше разследван от Световната антидопингова агенция (УАДА), беше включен в предварителния състав на Русия за световното първенство. Делото срещу футболиста на Рубин вече е приключило заради липса на доказателства, твърдят неговите адвокати, но ФИФА все още не е потвърдила официално това.\n\r\nСамо трима футболисти от разширената група на руснаците не играят в местното първенство и това са Денис Черишев (Виляреал), Роман Нойщедер (Фенербахче) и Владимир Габулов (Брюж). От състава отпада Александър Кокорин (Зенит Санкт Петербург), който лекува контузия в коляното.\n\r\nПредварителният състав от 28 души ще загуби петима от своите членове най-късно на 4 юни. Групата за Световното първенство трябва да бъде сведена до 23 души.\r\n                    \r\n                    \r\n\n\r\n- вратари: Игор Акинфеев (ЦСКА Москва), Владимир Габулов (Брюж), Сослан Джанаев (Рубин), Андрей Лунев (Зенит);\n\r\n- защитници: Владимир Гранат, Руслан Камболов, Фьодор Кудряшов (Рубин), Иля Кутепов (Спартак), Роман Нойщедер (Фенербахче), Константин Рауш (Динамо), Андрей Семьонов (Ахмат), Игор Смолников (Зенит), Марио Фернандес (ЦСКА Москва);\n\r\n- халфове: Юрий Газинский (Краснодар), Александър Головин, Алан Дзагоев (ЦСКА Москва), Александър Ерохин, Юрий Жирков, Далер Кузяев (Зенит), Роман Зобнин, Александър Самедов (Спартак Москва), Антон Миранчук (Локомотив Москва), Александър Ташаев (Динамо Москва), Денис Черишев (Виляреал);\n\r\n- нападатели: Артьом Дзюба (Арсенал Тула), Алексей Миранчук (Локомотив Москва), Фьодор Смолов (Краснодар), Фьодор Чалов (ЦСКА Москва).\n\r\n- отделно от групата тренират: Маринато Гилерме (Локомотив Москва, вратар), Владислав Игнатиев (Локомотив Москва, защитник), Дмитрий Комбаров (Спартак Москва, защитник), Денис Глушаков (Спартак Москва, халф), Антон Швец (Ахмат, халф), Антон Заболотний и Дмитрий Полоз (Зенит, нападатели).\r\n", "date": "2018.05.11", "title": "Разследван за допинг може да играе за Русия на Мондиала"}
{"url": "https://www.dnes.bg/sofia/2018/05/11/klasiraneto-za-zabavachkite-gotovo-i-5000-deca-izvyn-tiah.376200", "text": "Хиляди деца в столицата отново нямат да могат да посещават ясла, става ясно след първото класиране, което беше извършено днес под граждански контрол. Резултатите ще станат ясни в събота.\r\nОтсега е ясно, че 5000 деца няма да успеят да влязат в ясла. Недостиг на места в детските градини няма, но не всички ще успеят да запишат децата си в предпочитаното заведение. Най-трудни за класиране са районите \"Триадица\", \"Красно село\", \"Лозенец\" и \"Витоша.\r\nТази година по искане на родителските организации е бил намален и броят на децата в яслените групи, което допълнително е натоварило системата.\r\n\"От 25 на 20 деца, което формира допълнителен недостиг от около 1000 – 1500 места, което не е добре\", обясни зам.-кметът Тодор Чобанов.\r\r\n                    \r\n                    \"За да наваксаме 25% от всички нови групи, в детските заведения, които ще се строят тази година, ще са яслени\", обясни зам.-кметът по образование доц. Тодор Чобанов пред \"\".\r\nС над 15 000 са се увеличили местата в детските градини и ясли в столицата от 2006 г. досега. В момента 48 400 деца посещаватясла или градина, уточни доц. Чобанов. Той подчерта, че между 80 и 100 души на ден се преселват да живеят в столицата.\r\nСрокът за записване е 25 май, а второто класиране ще бъде обявено на 26 май.\r\n ", "date": "2018.05.11", "title": "Класирането за забавачките – готово. И 5000 деца извън тях!"}
{"url": "https://www.dnes.bg/muzika/2018/05/11/treska-za-evroviziia-nai-interesnite-momenti-na-finala-v-sybota.376183", "text": "\n\r\nФиналът на \"Евровизия\" е на прага и българите все повече са затаили дъх пред екраните. Песента Bones на група Equinox впечатли всички и шансовете и за победа са огромни. Какво обаче ще се случи, сякаш никой не знае. \r\nТова е изключително силна година за Евровизия – впечатляващи изпълнители и въздействащи песни. Дори букмейкърите са сравнително объркани и доста често сменят своите залози.\r\nСамо за пример – песента на Израел \"Toy\" беше сочена като категоричен победител в продължение на 4 месеца, но след представянето на Кипър нещата бързо се промениха. Истината е, че може би битката за първите 4 ще бъде между представителите на Израел, Кипър, Естония и, разбира се, България.\r\r\n                    \r\n                    Всяка година се спряга политическия аспект на конкурса. Редица скандали съпътстват песенния конкурс. Представителката на Русия – Юлия Самойлова, не беше допусната до музикалната надпревара, защото е пяла в окупирания Крим. Тази година обаче руснаците опитаха отново и изпратиха същия изпълнител с друга песен. След като обаче Русия не се класира на финал (което беше очаквано предвид скучното и доста фалшиво изпълнение), заваляха коментари, че страната е била бойкотирана \"музикално\" и... отново се заговори за политика.\r\nНо нека поне веднъж оставим политиката настрана. Каквото и да си говорим, \"Евровизия\" е един от най-цветните конкурси, който обединява над 40 страни всяка година. Какво ни очаква тази? Освен музикалните изпълнения, в конкурса има и много интересни моменти, които ще видим на финала утре вечер. Ето ги и тях:\r\nПредставителят на Украйна е като мека версия на Мерлин Менсън, но за бедни. Меловин е победител от украинския X Factor, а двете му различни очи много напомнят на популярния и екстравагантен Мерлин Менсън. \r\nУкрайна винаги залагат на драмата. Самият изпълнител излезе от пианото по най-драматичния възможен начин. Изпълнението на Меловин има много огън, но иконата Верка Сердучка обеща да е на първите редове с пожарогасител в ръка, ако нещо.. .се обърка. Някои се шегуват, че Меловин е син на румънския представител от 2013 – Цезар, наричан от феновете на конкурса граф Дракула. Приликата наистина е интересна.\r\nШегата на страна – песента на Украйна е с доста зарибяваща мелодия, а изпълнението и по всички критерии е повече от впечатляващо. Шансовете на Украйна за победа обаче... не изглеждат високи. Дори според букмейкърите, на които не може много да се вярва, поставят страната на далечното 21 място.\r\n\r\nПредставителят на Австрия Цезар Сампсън има невероятен глас. Добре, че поне той компенсира за...интересното му облекло. Ако Тенекиеният човек от приказката \"Магьосникът от Оз\" беше истински, това щеше да е представителят на Австрия. През изминалата година той беше беквокалист на Кристиян Костов, но утре е готов да блесне на сцената на Евровизи с не толкова бляскавите си доспехи. Шансовете му за класиране в топ 5 обаче са... никакви.\r\n\r\nАко Елса от \"Замръзналото кралство\" е решила да се пенсионира като кралица и да започне музикална кариера, това щеше да е представителката на Естония. Елина Начаева е сочена като един от най-силните изпълнители тази година.\r\nОперата обаче не е лъжица за всяка уста и може би победата на Естония ще се изплъзне между пръстите им, въпреки неоспоримия талант на певицата. Тя несъмнено има впечатляващи гласови възможности, а ефектната рокля засилва още повече въздействието. Въпреки това обаче Естония ще заеме, може би, втора, трета или дори четвърта позиция.\r\n\r\nНе, не сме се върнали в 2009 година, въпреки че представителят на Норвегия е същия и...изглежда по същия начин. Симпатичният и Александър Рибак не е остарял изобщо. Той е все така чаровен и все така обичан. С две думи – сладур. \r\nНе можем да кажем същото за песента обаче. Песента \"Fairytale\" от 2009 успя да спечели сърцата на жури и публика, но сякаш тази година... само с усмивката на Рибак няма да се получи. Може би песента е нещо като криза на средната възраст за Рибак.\r\nЕх, Саше, ако ставаше толкова лесно... Според букмейкърите Норвегия ще се класира едва на 9 място, но реално... може и да е дори извън челните 10.\r\n\r\nНашите съседи правят странна и вдъхновена от \"Вода\" на Елица и Стунджи песен. Само че този път на сцената е и доста възрастен дядо, който подозрително прилича на Айншайн и свири на флейта...\r\nПесента \"Nova Deca\" е доста въздействаща и наподобява много на нашия флоклор. Балканското си е балканско...\r\n\r\nАко Джъстин Тимбърлейк и рапърът Майкълмор си имаха незаконно дете и това беше биологически възможно, това щеше да е представителят на Чехия. Песента прилича на миналогодишната \"Hey Mamma\" на Молдова, която спечели сърцата на публиката (направи го по-точно атрактивният саксофонист) и се нареди на трето място. Миколас от Чехия едва ли ще има този късмет обаче. Може би ще си хване раничката под ръка и ще си тръгне с почетното 7 място.\r\n\r\nДания изпрати... истински викинги на сцената. Брадаткото Rasmussen ни пренася някъде далеч в морето на пиратски кораб, устремени към поредното приключение в търсенето на скрито съкровище. А визуалната прилика между него и Тормунд от Игра на тронове е поразителна.\r\n\r\nПесента на Equinox – Bones обра голяма част от овациите на Европа. Сякаш имаме реален шанс за победа тази година. Представянето ни на първия полуфинал беше на ниво, а възгласите на публиката могат да говорят много за успеха на дадената държава. Много от чужденците се чудят как така България успя да прати Black Eayed Peas и Sia наведнъж... Стискаме палци на Жана Бергандорф и компания!\r\n\r\nАко все още се чудите къде е онази цветна и приятно нелепа \"Евровизия\", която очаквате, ето я. Представителите на Молдова тази година изглежда са Звездни рейнджъри, а сюжетът на изпълнението им е като латино-американски сериал. \r\nПесента е свежа и забавна, а драмата приковава вниманието на зрителите, които се опитват да разгадаят кой кой е в любовния триъгълник... който изведнъж стана многоъгълник.\r\n\r\nВсички знаем колко бляскава, брукатена и нелепа може да бъде \"Евровизия\". Монс Зелмерльов, който е победителят на Швеция от 2015 година изпя \"Любов, любов, мир, мир\" по време на домакинството на страната през 2016. Унгария обаче...са много далеч от тази напудрена версия на песенния конкурс. Те успяха да превърнат брукатената Евровизия в подивял рок концерт... и то много бързо. Това обикновено е работа на Финландия... всички помним Лорди и тяхната песен Hard Rock Hallelujah, нали?\r\n\r\nКакво е общото между китайските късметлийски котета, гейшите и кудкудякането? Отговорът е Израел. \r\nФеминистката песен \"Toy\" на Нета впечатли всичко живо с танцувален ритъм и силно послание, вдъхновено от движението #meToo. Тя бе сочена като победител от букмейкърите в продължение на 4 месеца. Почти беше взела короната...докато на хоризонта не се появи Кипър. \r\nПесента на Израел наистина е нужният цирк в Евровизия. Но този тип изпълнения не стига по-далеч от второ място. А и никой не може да детронира Верка Сердючка...\r\n\r\nАмериканското кънтри в \"Евровизия\"? Звучи почти невъзможно. Но все пак песента на Холандия Outlaw in 'Em успя да се класира за финал. \r\nТози стил сякаш е далечен за песенен конкурс като цветната Евровизия. Затова и шансовете му да е в топ 5 са минус безкрайност. \r\nЩо се отнася до облеклото на изпълнителя... представете си леопард с шапка.\r\n\r\nЧислото 13 тук никак не е случайна. Избрахме го точно защото Елени от Кипър е една...фатална жена. Представете си балканската версия на Бионсе, но много, много по-добра. \r\nПредставителката на Кипър демонстрира увереност, сексапил и абсолютно звездно поведение на сцената. А може би няма по-международно изпълнение от нейното. Тя е албанка, живяла почти през целия си живот в Гърция, която представя Кипър с песен на английски и испанско заглавие. Едно е сигурно – Fuego на Елени обърка сметките на букмейкърите и е сочена като един от големите фаворити тази година.", "date": "2018.05.11", "title": "Треска за \"Евровизия\" – най-интересните моменти на финала в събота"}
{"url": "https://www.dnes.bg/zvezdi/2018/05/11/radinela-buserska-jurnalistyt-voin-na-istinata.376137", "text": "\n\r\nВече почти 8 години Радинела Бусерска е част от екипа на . Тя информира зрителите пред малкия екран за най-важните новини от страната и света в емисиите на Новините ON AIR. Преди това работи в БНТ в продължение на 20 години. Безспорен факт е, че малкият екран е този, който я прави популярна. Но малцина знаят, че тя е опитала и от актьорския занаят, защото сцената я привлича от най-ранна детска възраст. А отношението на Радинела към книгите и френската литература са неизменна част от живота й. Бусерска е майка на вече пораснало момиче, което носи нейното име. Защо дъщеря й е кръстена на нея, какво си спомня от ролите и първата си среща с камерата – това споделя Радинела пред Dnes.bg.  \r\r\n                    \r\n                    \r\n\"На 18 години започнах да кандидатствам във ВИТИЗ... - връща се назад във времето Радинела Бусерска. - Мама ми е разказвала, че още 3-4-годишна щом съм видела сцена, веднага съм се качвала. Качвала съм се и на масата у нас, за да рецитирам мои измислени стихчета. А всяка година, като сме били на почивка на \"Св. Константин и Елена\", тогава \"Дружба\", след вечеря съм изчезвала. Но мама и татко са знаели къде отивам - на дансинга, при оркестъра, за да танцувам. Помня, че правех и куклени театри на приятелките си... \r\nРадинела кандидатствала 4-5 години във ВИТИЗ, но все я късали. За добро или лошо не била от връзкарите. По онова време обаче съществува член 13, който е за \"изключителни дарования\". И на някои от туровете присъстват и режисьори, които преценяват, че кандидатът може да стъпи на сцената, макар журито да го отхвърля. И благодарение на това, едва на 18 и половина години, тя вече има роли в силистренския театър. Режисьорът Стефан Стайчев я избира. Една от първите изяви на тв водещата е любимата на цар Симеон от \"Златният век\". Дори три пъти гастролира тази постановка в Народния театър. \"Помня, че имах един покъртителен монолог, и където и да сме играли този спектакъл, на него публиката винаги прекъсваше играта ни с аплодисменти\" - спомня си Бусерска, която е изживяла възможността да бъде и в хасковския театър при Георги Черкелов. След като взима решение да продължи по друг път, Бусерска учи българска филология, а като втора специалност и журналистика. На третата година я разпределят в БНТ, където прави първите си стъпки като телевизионер. \n\r\n\n\r\n\"Помня, че бях уплашена като заек, когато за първи път прекрачих прага на националната телевизия. Преди това курсовият ми ръководител Теодора Петрова ме попита къде да ме разпредели. Казах в радиото, но тя беше категорична, че трябва да съм в телевизията. Избрах да бъда в секция \"Новини\". Влязох в тогавашната втора програма, по-късно Нери Терзиева създаде Ефир 2. В началото се учех, превеждах от френски език за международните новини, месец поработих като репортер в Министерския съвет. Но най-интересни ми бяха социалните теми и гледах да избягам от политиката. След по-малко от година, по едно и също време Нери ми предложа да водя новините, а Асен Агов, който беше директор на телевизията, ми предложи да водя централната емисия \"По света и у нас\". И аз като една истинска Везна, мислих една седмица и избрах новините на Ефир 2. И не съжалявам. Бяхме страхотен екип. Помня как Нери Терзиева ми лисна в краката канче с вода преди началото на първата ми емисия. А след като свърши, ме попита как се чувствам. Чувствах се сякаш летя и плувам, а аз обичам да плувам. Още с прохождането си като новинар на малкия екран се чувствах добре и си пожелах взаимна любов със зрителя. Мисля, че вече 25 години е така.  \r\n Бях набеждавана, че съм привърженик на синята идея, защото отказах да прочета хвърчащ лист, изпратен от пресцентъра на тогавашния Министерски съвет - Жан Виденов беше премиер. Свалиха ме от екран за известно време\", спомня си журналистката. Но е благодарна, че е минала през какво ли не, защото припознава живота като училище, а случилото се в работата й като проверка дали е подходяща за професията. Колкото и идеалистично да звучи, тя смята изживяното за реалистичен подход към живота. За нея журналистът трябва да е воин на истината, в което е категорична, че няма нищо наивно. \"Ако един журналист не е почтен към зрителя, не служи на него, а на конунктюрата, той просто не е избрал правилната професия - заявява Радинела. - Аз не искам нищо повече от журналистиката, от това, което тя изисква от мен... Професия, в която съм влюбена!\"\r\n\r\nРадинела не крие, че е търсила промяна и нова провокация, присъединявайки се към екипа на Новините ON AIR по Bulgaria ON AIR. Признава, че е рискувала, защото се впуснала в нещо ново, без да има гаранции зад себе си. Впоследствие това предизвикателство се превръща в неин дом, където вече близо 8 години е водеща на Новините. И признава, че е щастлива, защото работи с чудесен екип от професионалисти. Тя става част от Bulgaria ON AIR от самия старт на телевизията. И обяснява избора си така: \"Не само слушам сърцето си, но го слушам, когато съм изправена на кръстопът. Имам изумителна интуиция, тъй като много се интересувам от всичко, което е над материалния пласт. Вярвам, което доказах и на себе си, че ако човек внимателно слуша вътрешния си глас, особено сутрин, когато е на границата между реалността и сънищата, интуицията, подсъзнанието, може да нашепва страхотно прозрение. Така избрах новото начало\" - категорична е Бусерска, за която новините на Bulgaria ON AIR са едни от най-балансираните и обективните. Тези, които винаги намират време и за нещо положително, което да напомни, че има и добри примери, които трябва да се показват. \r\n\r\nВ началото за Радинела известността е сладка и омайваща. Но идва момент, в който дръпва на себе си строго слово, че дори за секунда не бива да си въобразява, че е звезда. \"Аз съм една публична, разпознаваема личност и нищо друго. Живея нормален живот и звездеенето е много смешно. Така че още в самото начало си дадох сметка, че всичко идва от професията и се опитах да помагам на хора и каузи, когато имам възможност. И нищо друго\" - казва тя.\r\nСъс социална насоченост са и филмите, които прави. Първият - \"Молитвата\", който разказва за наркозависимите деца, получава наградата на СБЖ за най-добър филм на годината. Другият й филм е за дом за изоставени деца, третият - за бездомните дечица по улиците на София. \"Да помагам - това е, което ме прави щастлива... Емпатичен човек съм. Може би на моменти това малко ми пречи, но може би ме прави и добър човек, който се опитва да помага. Не мога да гледам чуждото страдание... Разбира се, животът е пълен с такова, но смятам, че когато човек помага на едно същество, помага на целия свят. Нека да се опитваме поне това да правим\" - откровена е Радинела.\n\r\n\n\r\nЖурналистката е майка на вече пораснало момиче, което носи нейното име, което не е плод на суетата й, а изрично изискване и молба на бащата на 30-годишната млада жена. Радинела е зодия Козирог, която малко приземява майка си - Везна. \r\n\"Казвам на дъщеря си, че е моята волна птица, защото в съвсем ранните й години, я научих да лети с широко разперени криле, макар че тя има изключително чувство за свободолюбие - казва Радинела. - Аз съм я теглила малко повече към духовното, тя мен - към земното и двете много се допълваме. Говорим си за нещата от живота - понякога темите ни са много дълбоки, философски, друг път обсъждаме покупките, които сме направили, прочетени книги, филми, които сме гледали заедно или поотделно, тъй като не живеем заедно... Тя е изключителен млад човек! Ако с нещо съм горда и най-щастлива, е с дъщеря ми и с това, че съм добра майка.\"\n\r\n\r\nСпоред Радинела \"влюбената жена е най-красива\". Но както спокойно говори за любовта, прави пауза, замисляйки се: \"... Любовта между родител и дете, между партньори, приятели, алтруистичната, е нещо, което дава смисъл на живота. Без любов животът губи основния си смисъл. Почти няма песен, филм, книга, в които да не се говори за любов в най-различни измерения... Аз трудно се влюбвам и не обиквам лесно! Не знам защо трудно си давам сърцето, но като го дам, е завинаги... Затова не съм била и не мога да имам паралелна връзка, когато съм с някого. Не че има нещо лошо в това, всеки избира с кого и как да живее. Моите любови винаги са били големи и дълги връзки, в които аз съм си давала сърцето, получавала съм много любов и съм била много предана. Ако реша да напусна мъжа, той е първият, който разбира това. Честна съм в чувствата. Абсолютен оксиморон е любовта, която не е съпътствана с моногамия. Но, пак казвам, че това не означава, че няма и друг тип любов, която предполага една по-отворена връзка. При мен това не може да се случи. Никога не съм изневерявала, а на мен и да са ми изневерявали, аз не съм разбрала. Винаги съм търсила подобни на моите качества и в партньора. Мисля, че истинската, голямата любов не предполага да има трети човек - тогава тя е нещо друго\".\n\r\n\r\nФизиогномика е наука, според която можеш да \"прочетеш\" всичко по едно човешко лице. Отрицателни и положителни емоции карат лицата ни да изглеждат по определен начин - смята Радинела. Когато дълго време сме в период на гняв, ярост, лицето започва да говори на езика на тези чувства. И обратното - ако човек култивира повече любов, лицето става друго. Затова Коко Шанел казва: \"До 25 години жената има лицето, което природата й е дала, а след 25 - лицето, което тя заслужава.\"\r\n\"Някои разбират това по доста повърхностен начин - смята Радинела. - А тя (б.р. Коко Шанел) е имала предвид всички онези качества, които ние градим в себе си - къде неволно и къде съвсем съзнателно. Силата на мисълта е божествено оръжие, което ние, хората, имаме. Някои го правят интуитивно, други четат специализирана литература, към която аз съм направо пристрастена. Тези практики наистина действат. Имала съм много тежки периоди, като всеки нормален човек, в които съм се чудела точно като Барон Мюнхаузен как да се хвана за косите и да се издърпам. Всеки има моменти на безпътица или по-скоро на кръстопът, но съм благодарна, че съм минала през тях. Няма грешка, има само опит, урок, който получаваш. Няма нищо лошо в грешката, тя е нашият учител.\" \n\r\n\r\nЖурналистката е категорична, че търпението е качеството, което е успяла да надгради в себе си през годините. Когато била млада искала всичко тук и сега, а понякога дори не знаела точно какво. Постепенно се научила, че ако трябва хиляда стъпала да изкачи, трябва да започне от първото. \"Научих си урока, че без усилие, без да съм дала душата и ума си, нищо не се получава. С хитринка не става...\" - казва Радинела.\r\nА относно ширещите се в пространството приказки за най-хубавото тв лице, визирайки това на Радинела Бусерска, тя благодари за  оценката, но не се възгордява, защото за нея красотата е изключително субективно възприятие. Тя смята, че е по-важно зрителят да й има доверие и тя да изпълни мисията си като журналист. \r\n\"Водещият не е фотомодел” - категорична е червенокосата жена. И признава, че все пак, като всяка жена, обича да получава комплименти. „Най-приятният комплимент, който съм получавала е от недостижимия Тодор Колев. По онова време не го познавах и се чудех, докато вървях в един коридор на БНТ срещу него, дали да го спра. Поздравих го и преди да кажа друго, той ме изненада: \"Знаете ли, какво? Вие сте като една картина, рисувана от Модиляни.\" Онемях...\", разказва водещата на новини по Bulgaria ON AIR.\n\r\n\n\r\nВ разрез с всички апокалиптични прогнози, че светът върви надолу, Радинела Бусерска вярва, че доброто на Земята е повече от лошото. И самата тя търси и подкрепя каузи, свързани с опазване на природата, с хуманитарна насоченост.  \"Доброто надмогва злото, колкото и на пръв поглед това да не изглежда така. Да, ужасно е - тероризъм, религиозна нетърпимост, насаждане на омраза към различния... Да не харесваш и да не приемаш различния във всеки един смисъл е глобален проблем. Но доброто ще надмогне онова тъмното, което изкушава човек да забрави, че в него стои божествената матрица и може да запази себе си, природата си, близките си\" - е оптимистичната прогноза на лицето на Bulgaria ON AIR.", "date": "2018.05.11", "title": "Радинела Бусерска: Журналистът – воин на истината!"}
{"url": "https://www.dnes.bg/stranata/2018/05/11/tokov-udar-ostavi-na-miasto-8-godishno-v-tetevensko.376165", "text": "Токов удар е причинил смъртта на 8-годишно момченце от село Български извор. \r\nСигнал за инцидента в РПУ- Тетевен е постъпил около 21:45 часа вчера, когато детето, по данни на неговите родители, е влязло да се мие в банята.\r\nПо първоначална информация, хващайки дръжките на смесителя, монтиран върху бойлера, е било поразено от електрически ток. \r\nБойлерът е бил комбиниран на твърдо гориво и електрическо захранване. \r\nПо случая е образувано досъдебно производство и работата продължава.\r\nНазначени са технически експертизи.", "date": "2018.05.11", "title": "Токов удар остави на място 8-годишно в Тетевенско"}
{"url": "https://www.dnes.bg/obrazovanie/2018/05/11/1080-lv-sredna-zaplata-za-uchitel-takeva-iska-oshte-18.376173", "text": "Средната брутна заплата сега за педагогическия персонал е около 1080 лева в системата на образованието, а средната основна заплата е по-ниска - тя е малко над 800 лева, върху която има допълнителни възнаграждения - най-много за прослужено време, зависещо от трудовия стаж. Това каза пред журналисти министърът на образованието и науката Красимир Вълчев на церемонията за връчването на наградите в Националния конкурс \"Учител на годината\", организиран от Синдиката на българските учители /СБУ/ към КНСБ.\r\nИма високи заплати в някои училища, които са и над 1500 лева брутни заплати за някои длъжности - за ръководните длъжности са по-високи, отбеляза Вълчев. Това означава, че са по 1800 лева, но брутната заплата може би малко завишава представата колко е реалната заплата, защото се плащат осигурителни вноски и подоходен данък за сметка на заетото лице. Тези високи заплати са по-скоро на училищните директори, защото техните заплатите са по-високи от тези на учителите, уточни министърът.\r\r\n                    \r\n                    Преди началото на церемонията председателят на СБУ Янка Такева поиска увеличение на учителските заплати с 18 процента от октомври т.г. Министърът отговори, че е поет ангажимент за двойно увеличение на възнагражденията в рамките на четиригодишен период.\r\nТова са бюджетите за 2018, 2019, 2020 и 2021 г., като в средносрочната бюджетна прогноза за 2019-2021 г., която одобри Министерският съвет, са предвидени средства за достигане на това двойно увеличение на възнагражденията на учителите. За 2019 г. е предвидено от 1 януари да се увеличат възнагражденията, не са планирани тези средства в бюджета за това увеличение на заплатите от 1 октомври 2018 г., но при добро бюджетно изпълнение ще се водят разговори, обясни Вълчев.\r\nТой отбеляза, че е много важно е да се насърчат повече млади хора да се включат в педагогическата професия. Това ще стане с колективното трудово договаряне и с уточняването на минималните работни заплати в сектора на образованието, за датата не ми се иска да се ангажирам, но средствата вероятно ще достигнат и за по-високо увеличение, заяви Вълчев. По думите му сигурно ще продължи и политиката от предходните години да има малко изпреварващ ръст на началните основни заплати в образованието.\r\nВ наредбата за формиране и заплащане на труда е регламентирано допълнително възнаграждение на учителите три пъти годишно - традиционно това са средства за 24 май, за 15 септември и за Коледа, каза министърът. Той уточни, че размерът на тези средства е според финансовите възможности на училищата, като в последните години най-голямо е било това плащане към края на годината.\r\nПреди години училищата с малко ученици нямаха възможност да дават такива допълнителни средства на учителите заради делегираните си бюджети. През тази година заради промените в системата на делегираните бюджети много повече училища и детски градини, които са в малки и отдалечени общини, имат по-добро финансиране, каза министър Вълчев. Средно годишно за тези три плащания учителите получават допълнително около 6 процента, добави той, цитиран от БТА.", "date": "2018.05.11", "title": "1080 лв. средна заплата за учител, Такева иска още 18%"}
{"url": "https://www.dnes.bg/health/2018/05/11/17-polezni-hrani-za-zdravo-syrce.376073", "text": "Сърдечносъдовите заболявания увеличават честотата си всяка година в световен мащаб. Възрастовата граница на заболеваемост също пада застрашително. Все повече млади хора страдат от заболявания на сърцето и кръвоносната система, което прави проблемът наистина сериозен за овладяване.\r\nСтресът, лошият начин на живот, напрежението в работната среда, всичко това оказва зловредно влияние върху сърдечносъдовата система. Като прибавим и вредната храна, която все повече навлиза в живота на модерния човек, прогнозата не изглежда никак розова.\r\nДобрата новина е, че можем да направим крачки към цялостно подобряване на сърдечносъдовото здраве с добавяне на полезни суперхрани към менюто си.\r\r\n                    \r\n                    Колкото по-често ги включваме, толкова по-добре.\r\n\r\nСьомгата е една от най-богатите на омега-3 мастни киселини риби. Тези полезни мазнини подобряват еластичността и здравината на стените на кръвоносните съдове. Освен това изследвания показват, че страдащите от аритмия показват добри резултати при продължителна консумация на сьомга.\r\n\r\nТози сочен, вкусен и леко тръпчив плод с невероятен сок е много богат на антиоксиданти и цяла палитра от витамини. В него се съдържат полифенолни съединения и антоцианини, които подобряват здравината и функцията на артериите. \r\n\r\nАвокадото е храна, много богата на мононенаситени мастни киселини, полезни за сърцето. Те понижават сърдечносъдовия риск и холестерола. Авокадото е богато на калий и антиоксиданти, които допринасят за цялостното здраве на сърдечносъдовата система.\r\n", "date": "2018.05.11", "title": "17 полезни храни за здраво сърце"}
{"url": "https://www.dnes.bg/rusia/2018/05/11/efektiven-i-na-leda-prezidentyt-putin-vkara-5-gola-v-hokeen-mach.376177", "text": "\r\n \r\nРуският президент Владимир Путин впечатли с вкараните от него пет гола в демонстративен мач с бивши звезди от Националната хокейна лига на Съединените щати и Канада.\r\nТой игра за отбора на легендите, а срещу тях застанаха аматьори, сред които губернатор и милиардер. Путин и съотборниците му победиха с 12:7, съобщи.\r\nНякои от световните медии се пошегуваха, че петте гола на Путин са сериозен спад в представянето му, тъй като през 2015 година в същия мач той отбеляза цели 8 пъти.", "date": "2018.05.11", "title": "Ефективен и на леда! Президентът Путин вкара 5 гола в хокеен мач"}
{"url": "https://www.dnes.bg/obshtestvo/2018/05/11/na-dynoto-sme-v-es-po-prodyljitelnost-na-jivota.376130", "text": "България заедно с Латвия и Литва е сред страните с най-ниска средна продължителност на живота на населението в Европейския съюз - 74.9 години. С най-висока са Испания (83.5) и Италия (83.4 години), по данни на НСИ.\r\nУ нас средната продължителност на живота при мъжете е 71.3 години, докато при жените е със 7.1 години по-висока - 78.4 години.\r\nЗа периода между 2007 и 2017 г. увеличението при мъжете е с 2 години, а при жените - с 2.1 години.\r\nСредната продължителност на живота на населението в градовете е с 2.8 години по-висока (75.6 години) отколкото в селата (72.8 години).\r\nСпрямо 2007 г. за населението в градовете увеличението е с 2.6 години, а за населението в селата е с 1.3 години.\r\nЗа хората, достигнали 65 навършени години, очакваната продължителност на живота е 16.1 години, като за мъжете и жените тя е съответно 14.1 и 17.7 години.", "date": "2018.05.11", "title": "На дъното сме в ЕС по продължителност на живота"}
{"url": "https://www.dnes.bg/stranata/2018/05/11/prebitiiat-zam-kmet-spasi-me-tova-che-ne-zagubih-syznanie.376187", "text": "Все още няма задържан за нападението над заместник-кмета на Ловеч Цветан Георгиев.\n\r\nПолицията търси човека, който преби с метален прът общинския служител пред дома му. Пострадалият е в болница с тежки наранявания, включително счупен крак.\n\n\n\r\nСпоред Георгиев нападението срещу него е свързано с работата му и той е бил заплашван индиректно.\r\n\"Ключалката на автомобила беше пълна със силикон. Опитах се да го махна и ме нападнаха. Не мога да кажа дали ме удариха с метални, или дървени прътове. Беше ми счупен крака, допълзях до входа и там излязоха съседи. Спаси ме това, че не загубих съзнание\", разказа Георгиев пред Нова тв.\r\r\n                    \r\n                    Той допълни, че не знае дали са искали да го убият или уплашат, но със сигурност са имали доста сериозни намерения\r\nПо думите му нападението е свързано с неговата работа.\r\nПотвърди, че е имало вербални заплахи с предупреждение да внимава.\r\n\"Споменавали са и през други хора да ми кажат да внимавам\", каза Георгиев. \n\r\nСъмненията на разследващите са, че в основата на нападението стои дървената мафия.", "date": "2018.05.11", "title": "Пребитият зам.-кмет: Спаси ме това, че не загубих съзнание!"}
{"url": "https://www.dnes.bg/sofia/2018/05/11/semki-i-senki-4-chasa-sa-nujni-za-da-registrirash-kola-v-kat-sofiia.376181", "text": "Около 4 часа чакане на опашка отнема да регистрираш автомобила си в \"Пътна полиция\" в София.\r\nСпоред повечето хора това е малко време в сравнение с часовете, които са прекарвали преди пред гишетата, предаде \"Дарик\".\n\r\nНякои от чакащите дори са взели отпуска, за да успеят да регистрират автомобилите си. Сред хората в опашката имаше и недоволни, които смятат, че персоналът, работещ с документите, е твърде малко.\n\r\nОт днес влизат в сила новите такси при регистрации на автомобили.\r\nЗа първоначална регистрация и промяна в регистрацията със смяна на табели с регистрационен номер, както и възстановяване на регистрацията на превозно средство с прекратена такава ще се плащат 35 лв. за лека кола, 30 лв. за ремаркета и полуремаркета и 28 лв. за мотопеди и мотоциклети.\r\r\n                    \r\n                    За транзитни и временни номера са дължими 20 лв.\r\nПовишават се и таксите за избор на комбинация от букви и цифри на регистрационния номер.\r\nЗанапред регистрацията на новозакупената кола ще се прави от купувача и това трябва да стане в срок от един месец. Сега няма срок, в който превозното средство да бъде регистрирано. Правилата важат както за регистрирани у нас автомобили, така и за купени от чужбина. \r\nГодишно в България над 350 000 превозни средства сменят собственика си.\r\nОт МВР предупредиха, че е възможно да възникнат затруднения и забавяния при регистрациите на пътни превозни средства.", "date": "2018.05.11", "title": "Семки и сенки! 4 часа са нужни, за да регистрираш кола в КАТ-София"}
{"url": "https://www.dnes.bg/notifikacii/2018/05/11/samo-za-mesec-15-politici-ubiti-v-meksiko.376133", "text": "В резултат на ширещото се насилие в Мексико само миналия месец в различни райони на страната са били убити 15 политици, съобщава електронната версия на в. \"Економиста\", като цитира компанията за анализ на рисковете \"Етелект\".\n\r\nПо данни на компанията от началото на септември 2017 г. в страната са били убити 93-ма политици, включително 29, които смятали да се кандидатират за изборна длъжност, и деветима регистрирани кандидати, предаде ТАСС.\n\r\nУбийството с най-много жертви - 21 - е извършено в югозападния щат Гереро. В щата Оахака жертва на престъпници са станали 16 души, в Пуебла - 10, във Веракрус - 8, в щата Мексико - 7, а в щата Чиуауа – петима.\r\nСпоред анализаторите вероятността общински ръководител в Мексико да умре от насилствена смърт е средно 12 пъти по-голяма, отколкото при редовите граждани.\n\r\nВ средата на март генералният секретар на Организацията на американските държави Луис Алмагро заяви, че насилието над политици в Мексико е абсолютно недопустимо.\n\r\nНа 1 юли мексиканците ще избират президент, 128 сенатори и 500 депутати в долната камара на парламента, а също губернатори и общински ръководители.\r\n \r\n/БТА/\r\n ", "date": "2018.05.11", "title": "Само за месец: 15 политици убити в Мексико!"}
{"url": "https://www.dnes.bg/obshtestvo/2018/05/11/rozite-na-bylgariia-izviha-kryshno-horo-v-131-su-v-sofiia.376206", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nСтоличното 131 СУ в жк \"Младост\" бе едно от стотиците учебни заведения в страната, което се включи в инициативата \"Розите на България\".\r\nИнициативата е на МОН в Деня на Светите братя Кирил и Методий. Идеята е десетки хиляди българи на пет континента да се обединят от българските традиции и култура, за да извият красиво българско хоро.\r\n\"Розите на България\" е първото по рода си честване, посветено на българския език, на българската азбука и култура, както и на българите по света.\r\nОблечени в пъстри български носии, учениците извиха весело хоро в двора на училището си.", "date": "2018.05.11", "title": "\"Розите на България\" извиха кръшно хоро в 131 СУ в София"}
{"url": "https://www.dnes.bg/stranata/2018/05/11/lekari-v-lovech-bez-zaplati-a-vlastta-na-kokteil.376218", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nЖива верига в центъра на Ловеч навръх празника на града. Медици от местната болница протестираха заради неизплатени с месеци заплати и опасността лечебното заведение да затвори врати.\r\nМедиците настояха за изплащане на заплатите им и поискаха обяснение от кмета на общината Камелия Маринова. Докато лекарите протестираха, представителите на местната власт се събираха на коктейл по повод празника на града. Стигна се и до ескалация на напрежението, съобщи Bulgaria ON AIR.\r\nКметът на общината подмина протестиращите, а лекарите се заканиха, че ежедневните им протести ще продължат. Тази неделя се очаква те отново да затворят за час главния път София – Варна.", "date": "2018.05.11", "title": "Лекари в Ловеч без заплати. А властта – на коктейл!"}
{"url": "https://www.dnes.bg/temida/2018/05/11/mitio-ochite-sreshtu-bojo-kravata-chelen-sblysyk-v-syda.376134", "text": "Несебърският бос Митьо Очите и един от основните обвиняеми за стрелбата срещу него в Слънчев бряг се изправиха един срещу друг в съдебната зала.\r\nОчите даде показания срещу Кравата и групата му и разказа подробно какво се е случило на 8 юни 2016 г., когато бе прострелян и с опасност за живота.\r\nНесебърския бос преживя серия от операции и днес е вън от опасност. Той потвърди това и в съдебната зала.\r\n\"Имам още торбичка в корема, но искам да кажа, че със секса нямам никакъв проблем. Много си падам по мъже, след като бях в затвора. Вече мъжете ми харесват повече от жените\", каза той пред спецсъда вчера, пише \"Монитор\".\r\nСлед това Очите се впусна в разказ за вечерта, в която бе прострелян, а Кравата и хората му не спряха да го прекъсват. Единствено няколкото въоръжени съдебни охранители предотвратиха физически сблъсък между двамата тартори. Цветистите реплики между двамата получаваха само \"последно предупреждение\" от съдия Стоян Тончев. \n\n\n\n\n\r\r\n                    \r\n                    Несебърският бос разказа, че във фаталната вечер влязъл в заведението 4YOU, облечен с бронежилетка и къси гащета. Заедно с него били 5-6 момчета от офиса на фирма \"Аркус\".\r\n\"Не носех никакво оръжие, само в дясната си ръка държах пура\", обясни несебърлията. \"Лъжеш!\" - изкрещя в този момент Кравата. \"Да стреляте човек в гръб, много ли е мъжко? Страхливци!\", отвърна пък Очите. \"Лъжец. Имаше тейзър!\", провикна се друг от подсъдимите Георги Иванчев.\r\nАдвокатите му обясниха, че за това оръжие се изисква разрешително и го призоваха да каже имал ли е и ползвал ли го е.\r\n\"Какво разрешително, бе? Даваш 2000 лева и го взимаш. То си има памет, това е електронен пистолет, може да се провери дали е стреляно\", отвърна Очите. \"Ако съм носил оръжие, щях ли да се оставя да ме стрелят?\", иронично се обърна той към съдията. След още няколко реплики от подсъдимите, Очите не издържа: \"Г-н съдия, дразня се така. Нали беше голям зор да дойда. Идвам, а те ме обиждат тука и ме прекъсват. Това са едни страхливци. При нас в съда в Бургас ги глобяват с 1000 лева\".\r\n\"Я стига! Ти сам си си виновен! Защо дойде в ресторанта. Канил ли те е някой?\", репликира го Кравата. Очите обаче не се поддаде на провокацията и продължи разказа си. Той обясни, че стигнали до ресторанта пеша, защото е на 150 м от офиса на \"Аркус\". Посрещнал ги викачът пред заведението и ги насочил към едно от сепаретата навътре. В него седели Божо Кравата и Георги Иванчев. На бара стоял Марчо Марков – Сървайвъра, а от другата страна бил Радослав Димитров и още няколко мъже с къси подстрижки – всичките подсъдими по делото.\r\nОчите се обърна и ги посочи с пръст.\r\n\"В този момент Кузманов извади пистолет \"Макаров\". Познавам го какъв е, защото съм ходил в казармата. От дясната ми страна се зареди още един пистолет. Погледнах натам. Беше Георги Иванчев. Той започна да стреля пръв. Уцели ме в ръката и раменете. Кузманов не го видях да стреля. Тръгнах назад и се обърнах, за да изляза навън. Проехтяха още няколко изстрела в гръб. Стреляше този човек\", каза Очите и посочи Радослав Димитров.\r\nБосът от Несебър  обясни, че бил в компанията на убития при престрелката Александър Алексиев – Сашо Водолаза, който му носил чантичка тип \"диагоналка\" с документи и пари. \"Аз не носех оръжие. Нямах пистолет, нито нож. Държах в дясната си ръка пура\", обясни Очите. Той отрече да е ходил да рекетира Кравата. Обясни, че имал среща с Христо Широков – Ицо Широката и още един човек, който държал студиа за татуировки - Костадин Толев – Динко. Трябвало да се разберат да не ги закачат и да си работят спокойно през туристическия сезон.\r\nПоследваха въпроси от адвокатите за т.нар. паркомясто и дали дъщеря му държи фирма за таксита и имали ли са спорове с управителя на заведението заради стоянка на таксита отпред. \"Това са нормални неща Не е нещо сериозно. Моля ви, не съм дошъл тук да ме питат глупави неща. Ако имате нещо съществено да ме питате, ако не да си ходя\", отвърна Очите, след което бе освободен от съдебната зала.\r\nСпецсъдът ще разпита над 100 свидетели на престрелката преди две години.\r\nСпоред обвинението Очите и хората му искали от бандата на Кравата да си плащат за охрана, но те им отказали. Несебърлията и аверите му, сред които убитият Александър Алексиев – Сашо Водолаза и тежко раненият Николай Маринов – Кольо Магарето, отишли в ресторанта, за да се разберат с Кравата. Тогава е открита стрелба по тях.\r\nПодсъдими са Кузманов като лидер на организирана престъпна група с членове Иван Терзийски, Димитър Николов, Данаил Петков, Николай Иванов, Силви Николаев, Радослав Димитров, Георги Иванчев, Тодор Славов и Марчо Марков – Сървайвъра.\r\n ", "date": "2018.05.11", "title": "Митьо Очите срещу Божо Кравата: Челен сблъсък в съда!"}
{"url": "https://www.dnes.bg/akoshtete-vqrvaite/2018/05/11/zlochesto-osinoviavane-ne-mi-bili-kotki-nai-mi-bili-risove.376213", "text": "Семейство, прибрало две сладки синеоки котенца на два месеца, с изненада откри, че мъничетата никак не са безопасни, когато започнаха да разкъсват пластмасовите биберони и да хапят ръцете, които ги хранят, съобщава Ройтерс.\n\r\nСъпрузите от гр. Сан Антонио, щата Тексас, доверили пред властите, че си мислели как са се сдобили с представители на престижната порода бенгалски котки. Но се оказало, че са приютили американски рисчета. Свирепите мъничета били поверени на приют за диви животни. Но местните власти започнали разследване за нарушаване на законите за защита на дивата природа в щата Тексас, предава БТА.\n\r\n\"Бенгалските котенца въобще не приличат на диви котки. Те са като всички останали домашни котки\", заяви говорителката на Службата за защита и рехабилитация на дивите животни в Сан Антонио Лиса Норууд. По нейните думи двата вида рядко биват обърквани.\r\n                    \r\n                    \r\nСъпрузите, пожелали анонимност, дали противоречиви сведения за това как са се сдобили с котенцата. Първоначално заявили, че се натъкнали на тях на алея в парка. По късно - че им били донесени от роднина, който ги открил в отдалечен район. Ако се докаже, че стопаните съзнателно са приютили рисчетата, знаейки, че са диви животни, те могат да бъдат подведени под съдебна отговорност.\n\r\nВ момента се правят усилия за издирване майката на малките. Ако тя не бъда открита, възможно е те никога да не могат да бъдат върнати към дивата природа. Служителите в приюта се стараят рисчетата да имат минимални контакти с хората, така че да запазят инстинктивния си страх от тях. Само така те биха могли да оцелеят, ако бъдат пуснати на свобода.", "date": "2018.05.11", "title": "Злочесто осиновяване: Не ми били котки, най ми били... рисове"}
{"url": "https://www.dnes.bg/politika/2018/05/11/huligani-na-stadiona-25-dni-arest-380-chasa-trud.376174", "text": "Законови промени за борба с футболното хулиганство ще бъдат внесени в парламента до края на юли. Предвижда се подобни прояви да бъдат наказвани с до 25 дни арест, до 380 часа обществено-полезен труд и забрана за посещаване на спортни срещи.\r\nПри изработването на тези предложения е използван опитът на страни като Великобритания, Италия и Испания, съобщи пред БНР председателят на Комисията за децата, младежта и спорта в НС Славчо Атанасов.\n\n\r\n\"Депутатите излизат във ваканция от първи август, ние дотогава трябва на всяка цена да сме готови, за да може да обхване футболното първенство, което предстои в България. Това е проблем на цялото ни общество\", коментира той.\r\n                    \r\n                    \r\nАтанасов уточни, че се подготвя изцяло нов Закон за спортното хулиганство, който ще бъде внесен през септември.\n\r\nПо него има съгласие от всички парламентарни групи, а в съставянето му участват експерти от министерствата на вътрешните работи и на спорта, както и от Българския футболен съюз.", "date": "2018.05.11", "title": "Хулигани на стадиона: 25 дни арест, 380 часа труд"}
{"url": "https://www.dnes.bg/muzika/2018/05/11/ciala-evropa-gleda-kym-evroviziia-imame-li-shans-za-pobeda.376170", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nУтре, точно в 22 часа, предстои финалът на \"Евровизия 2018\". Има ли смисъл от този конкурс, след като всяка година се коментират политически и икономически интереси?\r\nКакви са шансовете ни за победа коментират в предаването \"Околосветско\" по музикантите Тодор Георгиев–Тоши и Петър Писарски.\r\n\"Това не е българска песен, не е български продукт. Дори изпълнителите вътре са под наем\", коментира Петър Писарски от група \"Атлас\".\r\nФакт е обаче, че през последните години представителите ни стигат все по-челните места в музикалната надпревара, което може би говори, че българските музиканти са напипали формулата за успех.\r\r\n                    \r\n                    \"Не можем да кажем на черното - бяло. Миналата година бяхме втори. През последните години пращаме все именити изпълнители. Сега намерихме начин да въздействаме на хората\", сподели Тоши.\r\nКолкото и да са талантливи музикантите обаче политиката сякаш винаги играе роля в мащабни конкурси като този. Скандалите около \"Евровизия\" винаги са вървели ръка за ръка с формата.\r\nИ тук идва моментът за въпроса - дали печелят политически и икономически удобни \"играчи\" и има ли шанс България да стане №1?\r\n\"Ако има година, която да е политически удобна за България, то това е тази година. Това е огромна реклама за страната победител\", коментира Тоши.", "date": "2018.05.11", "title": "Цяла Европа гледа към \"Евровизия\"! Имаме ли шанс за победа?"}
{"url": "https://www.dnes.bg/index/2018/05/11/magiiata-na-bylgarskata-roza-grabna-pyrvata-nagrada.376129", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \"Магията на българската роза\" покори публиката на 15-то Международно туристическо изложение \"Културен туризъм\" във Велико Търново. Община Казанлък получи най-престижната награда Grand Prix за най-добър рекламен филм на Международния Тур Филм Фест - България \"На източния бряг на Европа\".\n\r\nАрхитект Пламен Мирянов, който е режисьор и продуцент на лентата каза, че единственият филм, които е посветен на маслодайната роза и е разпространен в интернет, е френски от 1965 година. Това по думите му е било голяма мотивацията за създаването на лентата \"Магията на българската роза\".\n\r\n\"Най-известният символ на България от векове е маслодайната роза. Вече 350 години нашето розово масло е ненадминато по качество в целия свят. В Казанлък, в долината на розите условията са най-перфектни. Мислех си, че целият свят знае за това наше национално богатство\", сподели режисьорът в студиото на \"България сутрин\".\r\nСребра Касева, зам.-кмет на община Казанлък и сценарист на филма, беше категорична, че всичко, което се вижда в лентата, е провокирано от магията на казанлъшката роза. Всички събития, които са в рамките на фестивалната програма, показват цялата красота и магията на българската роза, но и на казанлъшката девойка.\n\r\n\"Имаме много знакови събития, без които Фестивалът на розата не може да се осъществи. Те са показани много сполучливо, точно както искахме да ги видят всички наши гости\", каза Касева пред \n\r\n ", "date": "2018.05.11", "title": "\"Магията на българската роза\" грабна първата награда"}
{"url": "https://www.dnes.bg/usa/2018/05/11/zashto-trymp-i-kim-izbraha-singapur-za-sreshtata-si.376104", "text": "Президентът на САЩ Доналд Тръмп ще се срещне със севернокорейския лидер Ким Чен Ун на 12 юни в Сингапур.\n\r\nМинистерството на външните работи на града-държава потвърди домакинството на срещата на върха между лидерите на САЩ и Северна Корея, съобщи Франс прес.\n\r\nСпоред наблюдатели този южноазиатски финансов център твърде вероятно е бил избран заради своя неутралитет, условия по сигурността и способността си да организира международни срещи от такъв ранг.\n\n\n\r\nУлтрамодерният град държава, разполагащ с внушителна инфраструктура за сигурност, е смятан за едно от най-безопасните места в Азия.\n\r\nСингапур освен това налага строги ограничения на свободата на медиите и на обществени прояви като митинги и протести - контрол, който вдъхва спокойствие дори у севернокорейците.\r\n                    \r\n                    \r\nОсвен това Сингапур е една от малкото държави, които имат топли дипломатически отношения и със САЩ, и със Северна Корея. Вашингтон е смятан за близък партньор, а Пхенян има там посолство.\n\r\nСингапур и Северна Корея имат дългогодишно партньорство, въпреки че то бе подложено на изпитание миналата година, когато Сингапур наложи нови търговски санкции на Пхенян, пише БТА.\n\r\nКитай, основният съюзник на Северна Корея, също гледа с добро око на страната домакин на предстоящата среща на върха.\n\r\n\"Тъй като е неутрална страна и малка държава без желание или способност да навреди на други държави и техните интереси, Сингапур се явява идеален кандидат\", каза Лим Тай Вей от Сингапурския национален университет.\n\r\nВъпреки че рядко напуска страната си, откакто дойде на власт, Ким Чен Ун ще пропътува 5000 км от Пхенян, за да участва в тези преговори.\r\n ", "date": "2018.05.11", "title": "Защо Тръмп и Ким избраха Сингапур за срещата си?"}
{"url": "https://www.dnes.bg/health/2018/05/11/otkriha-nov-stranichen-efekt-na-antidepresantite.376143", "text": "Дори години след спирането на приема им страничните ефекти от антидепресантите може да продължат да се проявяват. Най-сериозен е рискът след продължителен прием на антидепресанти от точно определена група. Това показват данните от ново проучване. Резултатите от него налагат хората, на които такива лекарства се предписват, да се придържат стриктно към препоръките за приема им и към назначената дозировка. \r\nЛекарствата за лечение на депресия се разделят на няколко групи според типа им и механизма им на действие. Проучване, проведено във Великобритания, доказва, че антидепресантите от групата на т.нар. антихолинергици може да повишат риска от деменция при хората, които ги приемат за продължителни периоди от време.\r\n \r\nАнтихолинергичните средства блокират активността на ацетилхолина – важен невротрансмитер за правилното функциониране на централната и периферната нервна система. Скорошното американско проучване показва, че антихолинергиците са сред често изписваните антидепресанти и въпреки че са доказано ефективни, ползите от приема им идват за сметка на определени странични ефекти. А такива продължават да се установяват. Учените доказват, че злоупотребите с антихолинергици ускоряват невродегенеративните процеси в мозъка и дори години след края на приема им се установява повишен риск от деменция.\r\n \r\n\r\n ", "date": "2018.05.11", "title": "Откриха нов страничен ефект на антидепресантите"}
{"url": "https://www.dnes.bg/obshtestvo/2018/05/11/jenata-na-boian-blagodaria-na-kristof-za-darenite-pari.376145", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПо последна информация от жената на изчезналия алпинист Боян Петров – Радослава Ненова, хеликоптерите, които ще участват в спасителната акция, вече са 3.\n\n\n\r\n\"Хеликоптерите вече чакат да се отвори прозорец във времето, за да тръгнат. Информацията ми е от много рано сутринта. Машините вече са 3, като едната е за гориво. Имат добре разработен план\", отбеляза Ненова по телефона за .  \r\nТя подчерта, че е обещала голяма сума като възнаграждение за откриването на Петров.  \r\n\"Искам да благодаря на Иван Кристоф за дарените $50 000. Все още не сме се свързали с него\", каза Радослава.", "date": "2018.05.11", "title": "Жената на Боян: Благодаря на Кристоф за дарените пари!"}
{"url": "https://www.dnes.bg/science/2018/05/11/iupiter-i-venera-vyzdeistvat-na-zemnata-orbita-ot-215-mln-godini.376146", "text": "Американски учени потвърдиха хипотезата, че земната орбита се изкривява от гравитационното притегляне на Юпитер и Венера в цикъл, който се повтаря на 405 хиляди години, съобщи Прес асосиейшън.\n\r\n\"Резултатът е удивителен, защото този дълъг цикъл, който е прогнозиран по движенията на планети за период от около 50 милиона години, вече беше потвърден за поне 215 милиона години\", каза Денис В. Кент от университета \"Рътгърс\".\n\r\nСпециалистите вече могат да свържат промени в климата, околната среда, динозаврите, бозайниците и фосилите по целия свят с този цикъл от 405 000 години, обясни Кент.\n\r\nУчените са анализирали скални кернове, взети на дълбочина до 800 м от националния парк \"Вкаменената гора\" в Аризона, както и кернове от предградия на Ню Йорк и Ню Джърси. Те са успели да открият данни за размени на полюсите и да ги свържат както със седименти, така и с климатични цикли.\r\n                    \r\n                    \r\nРезултатите показват, че цикъл от 405 000 години е най-редовният астрономически модел, свързан с годишното въртене на Земята около Слънцето.\n\r\n\"Има други по-кратки орбитални цикли, но като се разглежда миналото, е много трудно да се разбере за кой става въпрос в конкретния период, защото те се променят с времето. Само този остава постоянен\", каза Кент.\n\r\nМагнитните полюси на Земята са се разменяли многократно. Предишният път е бил преди 800 000 години. \r\n \r\n/БТА/\r\n ", "date": "2018.05.11", "title": "Юпитер и Венера въздействат на земната орбита от 215 млн. години"}
{"url": "https://www.dnes.bg/notifikacii/2018/05/11/facebook-pita-evropeicite-na-koi-medii-viarvate.376126", "text": " \r\nПрез януари главният изпълнителен директор Марк Зукърбърг заяви, че News Feed ще приоритизира “новините с високо качество” пред източници, чиято достоверност не е сигурна, като част от битката си срещу фалшивата информация в платформата.\r\nFacebook е критикувана за това, че не може да се справи с фалшивите новини, включително такива от предполагаеми оперативни лица от Русия () и други генериращи печалба, които се разпространиха из платформата изключително по време на предизборната кампания за президент на САЩ.\r\nСъщевременно компанията има не много добри отношения с медиите, особено с тези със силни политически пристрастия. \r\nПрез януари Зукърбърг заяви, че има твърде много “сензации, дезинформация и поляризация\" в света, а социалните мрежи влошават този проблем.\r\n\"Социалната мрежа позволява на хората да разпространяват информация по-бързо от всякога и ако не справим конкретно с тези проблеми, тогава ще ги засилим\", написа той тогава.\r\nКомпанията, която има над 2 млрд. потребители месечно, се обърна към потребителите си, за да определи как се подреждат медиите по отношение на надеждността на информацията, която предлагат. За целта социалната мрежа използва кратки проучвания на уебсайта си.\r\nВ четвъртък Facebook заяви, че ще започне подобни проучвания сред потребителите във Великобритания, Германия, Фрация, Италия и Испания.\r\nГоворител на компанията заяви, че резултатите от проучването понастоящем няма да окажат влияние върху класирането или показваното в News Feed във Великобритания или друга държава.\r\nFacebook твърди, че ще обяви, ако реши да прави каквито и да било промени.\r\n", "date": "2018.05.11", "title": "Facebook пита европейците: На кои медии вярвате?"}
{"url": "https://www.dnes.bg/sofia/2018/05/11/tejka-katastrofa-na-okolovrystnoto-ima-raneni.376157", "text": "Няколко души са пострадали тежко при катастрофа на Околовръстния път на София, съобщава  МВР.\r\nИнцидентът е станал по обед. Катастрофата е между две коли в района на Околовръстното и бул. \"Цар Борис Трети\".\r\nНа този етап няма повече информация за състоянието на пострадалите.", "date": "2018.05.11", "title": "Тежка катастрофа на Околовръстното, има ранени"}
{"url": "https://www.dnes.bg/obshtestvo/2018/05/11/helikopterite-kacat-buria-spria-izdirvaneto-na-boian.376156", "text": "Спасителните хеликоптери, които излетяха, за да търсят българския алпинист Боян Петров, спират издирването. Те не могат да продължат операцията над 5 000 метра заради бурен вятър, съобщи \"Фокус\".\r\nЦелта на спасителната операция на хеликоптерите е да стигнат височина над 7000 метра, където са Лагер 2 и Лагер 3. Те са все още недостигнати от спасителните екипи, които действат по земя.\r\nОчакванията са по-късно днес вятърът да утихне и хеликоптерите да продължат търсенето.\n\n\n\r\nСпоред прогнозите спасителите имат два дни - днес и утре, за да намерят Петров. След това прогнозите са за ново влошаване на времето, което ще създаде опасност за самите тях.\r\r\n                    \r\n                    Три хеликоптера излетяха от Катманду в 8:30 часа местно време днес, за да търсят българина.\r\nТе изчакваха в подножието на връх Шиша Пангма вятърът да утихне, за да започнат спасителната операция.\r\nБоян Петров е в неизвестност вече 11 дни. Той изчезна на 3 май по пътя към Шиша Пангма – поредният осемхилядник, който се опита да покори.\r\nТази сутрин президентът Румен Радев разговаря с китайския посланик у нас Джан Хайджоу, за да получи информация за спасителната операция. В нея, според данните на дипломата, освен хеликоптерите участват и 80 спасители.\r\n\n\r\n\r\n ", "date": "2018.05.11", "title": "Хеликоптерите кацат, буря спря издирването на Боян"}
{"url": "https://www.dnes.bg/politika/2018/05/11/ninova-iska-bylgariia-na-bsp-no-borisov-kove-istoriiata.376142", "text": "България можело и да е друга, ако били приети законите на левицата през изминалата година.\r\nСкоро обаче щяло да се наложи на хората да направят своя избор, смята червената шефка Корнелия Нинова и прогнозира, че те със сърцата си ще поискат промяна.\r\nОсвен, че разкритикува властта, тя настоя, че българите можело и да живеят по-добре, ако властта чувала опозицията.\r\n\"Ситуацията щеше да е по-различна, ако бяха приети онези 31 законопроекти на БСП, които олицетворяват различна политика – с грижа за здравеопазването, за образованието, за възрастните, за децата\", коментира соцлидерката.\r\nС 500 милиона лева според нея общинските и държавни болници биха били спасени от фалит и затваряне. \n\n\n\r\r\n                    \r\n                    Ако било прието предложението на левицата за намаляване на данъците на семейства с малчугани заради страшната демографска криза, щяло да има повече деца.\r\n\"Ако се беше увеличило майчинството за втората година до 510 лева, това щеше да струва на държавата само 78 милиона лева, ако бяхте разширили помощта за първолаците за втори, трети и четвърти клас за семействата с ниски доходи, щяхте да помогнете на 40 000 деца и срещу 30 милиона лева\", посочи още Нинова.\r\nМожело да има и различна политика за социално слабите хора, за пенсионерите.\r\n\"Щяхме да имаме различна политика по отношение на образованието, науката и културата, щяхме да имаме ефектен орган за борба с корупцията, но не с този закон, който цели да я прикрие\", скочи още тя.\r\nНинова изброи част от предложенията на социалистите, за да обори управляващите, които наричат БСП креслива опозиция, която не предлага нищо.\r\nКритиките й провокираха Георги Марков от ГЕРБ, който й отговори, че сега историята я кове ГЕРБ и премиерът Бойко Борисов, а левицата била загубила изборите.\r\n\"Внимателно следях вашия конгрес, на който вие дадохте тежки заключения за ГЕРБ и за премиера - най - вече във външната политика и вътрешната. Казахте, че си прави евтин пиар, само ходи в чужбина и се прибира тихомълком. От всичко това е вярно само, че се прибира тихомълком, скромен е човекът\", коментира Марков.\r\nВ защита на Борисов той цитира германския канцлер Ангела Меркел, която посрещна вчера премиера със \"скъпи Бойко\", а след това му каза \"Браво, Бойко, ти успя и на 17 май ще има историческа среща за Западните Балкани\". Така, според Марков, било видно, че \"историята я кове ГЕРБ и Бойко Борисов\".\r\n\"Казвате ГЕРБ ни зароби, ми защо не ни освободи президентът, нали е главнокомандващ\", отговори на критиката на левицата Георги Марков. ", "date": "2018.05.11", "title": "Нинова иска България на БСП, но Борисов кове историята"}
{"url": "https://www.dnes.bg/notifikacii/2018/05/11/hvanaha-bylgarin-s-414-kutii-kontrabandni-cigari.376154", "text": "Опит за пренасяне на контрабандни цигари в тайник на лек автомобил от Турция у нас предотвратиха митническите служители и граничните полицаи на ГКПП \"Капитан Андреево\", съобщиха от Агенция \"Митници\".\r\nТе са били открити в лек автомобил, в който е пътувал сам шофьорът - българин.\r\nТой заявил, че не пренася стоки или валутни ценности за деклариране. Превозното средство е било селектирано за щателна митническа проверка.\r\nПри инспекцията в специално изграден тайник под предната седалка са били намерени 8280 къса /414 кутии/ цигари без акцизен бандерол. \r\nТютюневите изделия и автомобилът, послужил за контрабандата, са били задържани. \r\nНа шофьора са били съставени два акта.", "date": "2018.05.11", "title": "Хванаха българин с 414 кутии контрабандни цигари"}
{"url": "https://www.dnes.bg/obshtestvo/2018/05/11/agresiia-nasilie-roditelsko-neglijirane-decata-sys-svastikite.376121", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nАгресия, насилие, родителско неглижиране, липса на държава - това са коментарите за снимката с двете деца от финала за Купата на България между \"Левски\" и \"Славия\". Зад тези думи застанаха психологът Младен Владимиров и спортният журналист Крум Савов  в студиото на \"България сутрин\".\r\nСнимката се появи вчера в социалните мрежи и взриви обществото. На нея се виждат свастики върху голи детски тела и популярен сред феновете рефрен - \"Всички полицаи са гадняри\". Едното дете дори е вдигнало ръката си в нацистки поздрав.\n\n\r\n\"Първо ми хрумна, че държавата липсва в материалния свят и съществува в дигиталния свят. Това са хора, които не са годни да бъдат родители. Проблемът е защо полицията не е стояла долу на пистата. Тези деца са жертва на домашно насилие - неглижиране\", обясни Младен Владимиров.\r\r\n                    \r\n                    Той подчерта, че държавата трябва да покаже мускулите си превантивно. По думите му от снимката може да предположим, че има базисен фундамент за развитие на агресия. Тълпата дава форма и норма на агресия, отбеляза той.\r\n\"Само преди две седмици полицайка едва не ослепя от хвърлена бомба от същата тази агитка. Средата е арогантна, агресивна, невъзпитана и проста. Всички агитки произвеждат някакви такива субекти\", настоя спортният журналист Крум Савов пред .\r\nТой допусна, че двете деца от снимката най-вероятно са умален модел на бащите си и попита дали някой ще реагира, ако нещо не е показано по телевизията. Савов припомни, че също е потърпевш от агитката на \"Левски\" и си е тръгнал със счупен череп след един от мачовете на \"сините\".\r\n\"Коментирам зад стъклото на сектор В на Герена, \"Левски вкарва гол\" - вместо радост и любов двама-трима бащи се обръщат към мен и ми показват пръсти, псуват...\", сподели Савов, според когото властта си отглежда шпицкоманди, за да бъдат използвани когато потрябват.\r\n\"В България институциите ги няма, те вървят обикновено след социалните мрежи\", каза Савов.\r\n\"Стига сме чакали гнева във Facebook, за да се материализира намесата на държавата, за да спомним, че имаме закони\", допълни психологът Младен Владимиров.", "date": "2018.05.11", "title": "Агресия, насилие, родителско неглижиране... децата със свастиките"}
{"url": "https://www.dnes.bg/health/2018/05/11/akupunktura-koga-si-struva-da-ia-iztyrpim.376147", "text": "Най-ранните текстове, в които се споменава акупунктура като метод за лечение е Императорският канон по вътрешна медицина, съставен преди повече от две хилядолетия. Археологически разкопки в Китай откриват примитивни акупунктурни игли, които датират от около 1000 години преди новата ера. \r\nСходни лечебни практики са масажи на определени точки от тялото с камъни, както и почиващият на сходни принципи шиацу масаж – притискане на акупунктурни точки с върха на пръстите. Съвременен метод е и т. нар. TENS метод или транскутанна (през кожата) нервна стимулация.\r\n \r\nНа практика акупунктурата представлява забождането на тънки игли през кожата, като се търсят точно определени точки. Според класическата теория на акупунктурата организмът е изпълнен с жизнена енергия, наречена „чи“. Тази енергия протича по определени пътища или меридиани.\r\n \r\nТези меридиани се разделят на 14, като 2 от тях са разположени в централната част на тялото, а останалите 12 – симетрично от лявата и дясната страна. По меридианите са разположени около 400 точки, бележещи местата, на които те се доближават до кожата. Поставянето на иглите се прави с цел да се възстанови нарушеният баланс като се стимулира или потисне потокът в дадена точка.\r\n \r\nЗа разлика от иглите, които се използват в медицинската практика, в акупунктурата се използват само плътни игли, които завършват с фин и изтъняващ връх. Терапевтите забождат излите в съответните точки, след което ги оставят в рамките на 20-30 минути. В някои случаи допълнително терапевтът стимулира иглите чрез въртене или движение във вертикала\r\n \r\n\r\n ", "date": "2018.05.11", "title": "Акупунктура – кога си струва да я изтърпим?"}
{"url": "https://www.dnes.bg/snimka-na-denia/2018/05/11/maisko-vreme-oblaci-dyjd-grymotevici.376152", "text": "През нощта над Източна България облачността ще се разкъса и намалее, докато над останалата част от страната ще е предимно значителна, но само на отделни места в планинските райони ще превали дъжд. Минимални температури ще са между 8 и 13 градуса.\r\nУтре над по-голямата част от страната облачността ще е предимно значителна, след обяд над Западна и Централна България купеста и купесто-дъждовна. На много места там ще превали краткотраен дъжд с гръмотевици, има условия за локални интензивни валежи. Над Източна България ще има значителни разкъсвания на облачността, там вероятността за валежи е много малка. Ще духа слаб до умерен североизточен вятър.  сочи, че максималните температури ще са между 19 и 24 градуса.\rАтмосферното налягане е и ще се задържи по-ниско от средното за май.\r\nНад Черноморието ще преобладава слънчево време с временни увеличения на облачността, но без валежи. Ще духа до умерен североизточен вятър. Максимални температури на въздуха ще са 18-20 градуса. Температурата на морската вода 17-19 градуса. Вълнението на морето 2-3 бала.\r\nНад планините облачността ще е значителна, след обяд купеста и купесто-дъждовна. На много места ще има краткотрайни, интензивни валежи и гръмотевици. Ще духа умерен, по билата и временно силен северен вятър. Максимална температура на височина 1200 метра около 11 градуса, на 2000 метра - около 5 градуса.\r\nВ неделя и в понеделник в източната половина от страната вероятността за валежи е по-малка, докато в западната отново ще има условия за краткотрайни, но интензивни превалявания, главно в следобедните часове. През първия ден по-голяма е вероятността за по-съществени количества в Югозападна България, а в началото на следващата седмица и в районите около Западна Стара планина.\r\nТемпературите ще са близки до обичайните, в неделя преобладаващите максимални ще са между 20 и 25 градуса, минималните - между 7 и 12 градуса. Привечер в неделя и в понеделник вятърът ще се ориентира от юг-югоизток и температурите в началото на седмицата слабо ще се повишат. \r\n ", "date": "2018.05.11", "title": "Майско време: Облаци, дъжд, гръмотевици..."}
{"url": "https://www.dnes.bg/bulgaria/2018/05/11/bylgariia-sred-stranite-s-nai-niska-sredna-prodyljitelnost-na-jivota-v-es.376161", "text": " Очакваната средна продължителност на предстоящия живот общо за населението на страната, изчислена за периода 2015 - 2017 г., е 74,8 години, като спрямо предходния период (2014 - 2016 г.) тя се увеличава с 0,1 години, съобщи Националният статистически институт (НСИ).\r\nБългария заедно с Латвия и Литва (74,9 години) е сред страните с най-ниска средна продължителност на живота на населението в Европейския съюз, а с най-висока са Испания (83,5) и Италия (83,4 години).\r\nРазличната смъртност при мъжете и жените, както и сред населението в градовете и селата, определят и различната средна продължителност на живота при тези категории население.\r\nСредната продължителност на живота при мъжете е 71, години, докато при жените е със 7,1 години по-висока – 78,4 години.\r\r\n                    \r\n                    За периода между 2007 и 2017 г. увеличението при мъжете е с 2 години, а при жените - с 2,1 години.\r\nСредната продължителност на живота на населението в градовете е с 2,8 години по-висока (75,6 години) отколкото на населението в селата (72,8 години).\r\nСпрямо 2007 г. за населението в градовете увеличението е с 2,6 години, а за населението в селата е с 1,3 години.\r\n\r\n \r\n \r\n ", "date": "2018.05.11", "title": "България - сред страните с най-ниска средна продължителност на живота в ЕС "}
{"url": "https://www.dnes.bg/politika/2018/05/11/koi-sa-roditelite-na-decata-sys-svastikite-mvr-gi-tyrsi.376160", "text": "Полицията издирва родителите на двете момчета, татуирани със свастики, които бяха снимани по време на мача Левски – Славия на стадион \"Васил Левски\".\r\nКадър на децата на видима възраст под 10 години се появи вчера в публичното пространство и в социалните мрежи. Надписите по телата им гласят \"Levski hooligan\", ACAB (абревиатура на All Cops Are Bastards - всички ченгета са гадняри), SW 1999 (Sofia West - на най-влиятелната фракция в агитката на Левски - \"София Запад\").\n\r\nВърху гърдите на едното дете има и свастика.\r\nСпоред МВР шефа Валентин Радев явно на тези деца някой друг им е внушил да се появят в този вид на стадиона.\r\n\"Футболните клубове да кажат защо има такива хора, кой ги пуска на стадионите, това са техни хора, а сега ние излизаме лошите, че издирваме родителите. Едни ще ни кажат: \"Браво\", други ще ги обиждат, но въпросът е къде са всички останали преди нас\", скочи той.\r\n ", "date": "2018.05.11", "title": "Кои са родителите на децата със свастиките? МВР ги търси"}
{"url": "https://www.dnes.bg/obshtestvo/2018/05/11/kopaem-dynoto-chalgar-naliva-nasila-prase-s-bira-v-klip.376144", "text": "\r\nПотребители ни сигнализираха в платформата за потресаващ случай за насилие над животни. В музикален клип.\r\nСтава въпрос за видеото на почти никому неизвестният попфолк изпълнител Сашо Жокера към песента: \"Ако не живееме сега, няма за кога\". Песента е пусната в средата на април и вече има близо 2 милиона гледания в YouTube.\r\n\"В първия случай причината за подаването на жалбата е относно лицето поп-фолк изпълнител и неговият видеоклип. Има заснето извращение към животно - прасенце, което бива насилствено наливано с алкохол. В коментарите под клипа очевидци разказват, че прасенцето след това е починало\", пише потребителят. \r\n                    \r\n                    \r\nТежка гавра с прасе си направи слабопопулярният певец Сашо Жокера. Това алармираха организации за защита на животните.\n\r\nВ средата на видеото се вижда как в устата на животното се излива бира от бутилка.\r\nВ коментарите под клипа се твърди, че алкохолът е изключително опасен за животното, което след агресията не е успяло да преживее стреса и е починало.\r\nНе липсват и закани на десетки хора, които са готови да линчуват Жокера заради гаврата. Други пък го хвалят за изпълнението с патос - трябвало да се живее смело и купонджийски. Почитатели на кючека пък са категорични, че това щял да бъде един от хитовете.\r\nКато цяло клипът е издържан в позната чалга стилистика - изпълнителят го раздава лъскав купонджия на контрастиращия фон на гето и деца около каруци. Не липсват и мацките и лъскавите коли.\r\nСамият той е оставил телефон за участия, който обаче е изключен.", "date": "2018.05.11", "title": "Копаем дъното: Чалгар налива насила прасе с бира в клип!"}
{"url": "https://www.dnes.bg/eu/2018/05/11/ottegliane-puchdemon-veche-ne-iska-da-e-lider-na-kataluniia.376097", "text": "Бившият каталунски лидер Карлес Пучдемон оттегли кандидатурата си за ръководния пост в Каталуния.\r\nТой направи видеообръщение, в което обяви желанието си да слезе от сцената и предложи за кандидат за регионален лидер Ким Тора. Петдесет и пет годишният Тора е депутат от парламентарната група на \"Заедно за Каталуния\". Той е адвокат, писател и издател. Издал е няколко книги за историята на Каталуния, посочва на уебсайта си каталунският парламент.\r\nКаталунските депутати имат срок до 22 май, за да изберат регионален лидер. Ако това не стане дотогава, Каталуния отива на предсрочни избори.\r\nВече седем месеца Каталуния е в задънена улица, след като испанските съдилища блокираха кандидатурите на няколко политици, защото са в чужбина или в затвора. Испанският премиер Мариано Рахой свика регионални избори през декември, след като разпусна предишното каталунско правителство за незаконно обявяване на независимост от Испания.\r\r\n                    \r\n                    Изборите обаче отново бяха спечелени от борещите се за независимост партии.\r\nПредстои председателят на каталунския парламент Роже Торен да издигне официално кандидатурата на Ким Тора и да я предложи за обсъждане и избор в законодателния орган.\r\nДебатите за това се очаква да бъдат в началото на следващата седмица. \r\n ", "date": "2018.05.11", "title": "Оттегляне: Пучдемон вече не иска да е лидер на Каталуния "}
{"url": "https://www.dnes.bg/muzika/2018/05/11/eto-koi-shte-pee-na-finala-na-evroviziia.376096", "text": "След вчерашния втори полуфинал на \"Евровизия 2018\" вече са известни участниците от всички 26 страни, които ще се борят на финала на песенния конкурс, съобщи Асошиейтед прес.\r\nИзпълнителите от Сърбия, Молдова, Унгария, Украйна, Швеция, Австралия, Норвегия, Дания, Словения и Холандия спечелиха достатъчно гласове, за да достигнат големия финал.\r\nПоловината от гласовете бяха дадени от професионално жури, а другата половина от телевизионните зрители.\n\r\nНа първия полуфинал във вторник бяха избрани 10 финалисти, сред които и България. Пет страни и домакинът Португалия се класират автоматично за финала.\r\nОбщо 43 страни участват в популярното музикално ежегодно събитие, което се провежда за 63-ти път. Тазгодишното издание е в португалската столица Лисабон.\r\nОрганизаторите развалиха договора си с китайската телевизия \"Манго\" и тя не можа да излъчи вчерашното събитие, защото е цензурирала две от изпълненията от първия полуфинал.", "date": "2018.05.11", "title": "Ето кой ще пее на финала на \"Евровизия\"!"}
{"url": "https://www.dnes.bg/world/2018/05/11/brazilskata-policiia-ubila-nad-5000-dushi-minalata-godina.376100", "text": "Бразилската полиция е убила 5012 души миналата година, с 19 процента повече от 2016 г., съобщи местен информационен сайт, цитиран от ДПА.\r\nБроят на убитите полицаи е спаднал с 15 процента до 385 жертви по данни на проучване на Университета на Сао Пауло и организацията Бразилски форум за обществена сигурност.\r\nПрез февруари парламентът разреши на армията да поеме отговорността за сигурността в щата Рио де Жанейро заради многобройните случаи на насилие там.\r\n/БТА/", "date": "2018.05.11", "title": "Бразилската полиция убила над 5000 души миналата година"}
{"url": "https://www.dnes.bg/stranata/2018/05/11/zaradi-mizerni-zaplati-600-levcheta-medsestri-na-protest.376102", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nМедицинска сестра на годината за 2017 г. в Бургас е Даниела Христова. Тя беше наградена на церемонията по случай Световния ден на сестринството. Работи 27 години в сферата на здравеопазването, но се срамува да сподели размера на заплатата си, която по думите ѝ от 7-8 години не е мърдала - 600 лева.\n\n\r\nМеждународният празник на медицинската сестра се чества всяка година на 12 май, но тази година той ще бъде отбелязан с протести. Хиляди специалисти по здравни грижи излизат на протест в София, заради липсата на визия за развитие и финансиране на системата.\r\n\"Ще излезем на протест около 3000 души. Протестната манифестация не е политическа, не искаме да сваляме министър, правителство... Мечтаем един министър на здравеопазването да си изкара мандата. Искаме да се промени моделът на финансиране в здравеопазването\", обясни проф. Станка Маркова в сутрешния блок на.\r\r\n                    \r\n                    Председателят на Асоциацията на професионалистите по здравни грижи е на мнение, че законът трябва да се промени така, че ако е договорена стартова заплата от две минимални заплати, това да бъде задължение на всички болници.\n\r\n\"Стартовата заплата на една мед. сестра е с 15 лева повече от на санитарката. В общинските болници не получават повече от 600 лева. Отношението остава толкова пренебрежително...\", каза още проф. Маркова в \"България сутрин\".\n\r\n\"Искаме да се закриват отделенията и болниците, които нямат политика да стимулират кадрите си\", настоя тя и алармира за крещяща нужда от медицински сестри и акушерки.\n\r\n ", "date": "2018.05.11", "title": "Заради мизерни заплати (600 левчета): Медсестри на протест!"}
{"url": "https://www.dnes.bg/sofia/2018/05/11/predade-se-myjyt-blysnal-dete-s-koleloto-si.376106", "text": "Младият мъжът, който блъсна с колелото си дете в столичния Южен парк и избяга, се е предал късно снощи в полицията, съобщи БНР. \r\nТой е отишъл с адвокат в столичното 4 РПУ.\n\n\r\nМъжът се казва Борислав Миланов и е на 24 години. \r\nТой е обяснил е, че не е останал на място след инцидента с детето, защото се е притеснил за сигурността си.\r\nМомиченцето е със счупен крак и други наранявания по тялото и е прието в \"Пирогов\".\r\nМиланов е задържан за 24 часа. Предстои пълно разследване по случая.\r\n ", "date": "2018.05.11", "title": "Предаде се! Мъжът, блъснал дете с колелото си"}
{"url": "https://www.dnes.bg/index/2018/05/11/simeonov-i-decibelite-s-policiia-sreshtu-krychmi-i-koncerti.376095", "text": "Вицепремиерът Валери Симеонов продължава битката си срещу шума. Преди година той се вдигна срещу високите децибели по летните курорти и опита да затвори едни от най-популярните заведения там. Сега вицето се опитва да стигне още по-далеч – той предвижда полиция да затваря селски кръчми, да прекратява концерти и да контролира търговски обекти.\r\nЗа новите идеи на Симеонов, които са част от предлаганите от него промени в закона за шума, биха аларма кметове на различни населени места.\r\nПромените са част от пакета законодателни инициативи на вицето, които той рекламира от месеци, а вчера представи официално пред БСП и ГЕРБ в опит да получи подкрепа за прокарването им, пише \"\".\rНовите идеи предвиждат забрана за работа и зареждане на търговски обекти от 23 часа до 8 часа, забрана за озвучаване на открити площи в същия часови диапазон, както и между 14 и 16 ч, забрана за автомобили с мегафони и ползването на специални озвучителни уредби на открити площи.\r\n\"Регулация трябва да има. Не мисля, че е грешка да се прави нов закон. Той обаче трябва да е съобразен с условностите на живота. Това е закон, който ще важи за  цялата страна, не само за морето. А какво се случва тогава със селската кръчма примерно в с. Кости? Полицията ще трябва да я затвори\", коментира кметът на Царево Георги Лапчев. \n\n\n\r\n\"Фестивалът на изкуствата \"Аполония\" в Созопол може да се окаже с вечерен час, ако законът за шума бъде приет в сегашния му вид\", предупреди пък кметът на градчето Панайот Рейзи, който е най-яростен противник на готвените промени. \r\nОграниченията за музиката ще ударят и много други фестивали, които се провеждат в Созопол през лятото, категоричен е той.\r\nКметовете са разтревожени и от бързината, с която Симеонов се опитва да прокара промените.\r\n\"Ще обърка целия сезон, че даже и следващия. Туроператори, хотелиери и ресторантьори вече са си направили програмата, сключили са договори и няма как да ги отменят. Нормално беше преди това да се направят  срещи с кметове  и хората в  бранша. Не може с лека ръка да се лишим от  17% от бюджета, колкото дава туризмът. Трябва да се даде възможност на общинските съвети да си кажат думата, а не законът да се приема на 30 май\", заяви Рейзи.\r\nТой не е съгласен и с предвидените правомощия на полицията да затваря обекти.\r\n\"Законът е прибързан и в него не са изчистени много детайли\", каза и Лапчев.\r\nАко бъде приет и влезе в сила в този си вид още от това лято, това със сигурност ще навреди на туристическия бизнес. ", "date": "2018.05.11", "title": "Симеонов и децибелите: С полиция срещу кръчми и концерти!"}
{"url": "https://www.dnes.bg/televizia/2018/05/11/zalojnici-v-uchilishteto-v-edno-frensko-selo.375769", "text": "В седми епизод на шести сезон на сериала \"Едно френско село\" германците напускат Вилньов, но милицията продължава да държи заложници в училището.\r\nДиректорът Жул Берио е назначен за новия префект на града, но положението остава много напрегнато. \r\nГледайте \"Едно френско село\" всеки делник от 20:30 часа по телевизия .", "date": "2018.05.11", "title": "Заложници в училището в \"Едно френско село\""}
{"url": "https://www.dnes.bg/politika/2018/05/11/patrulkite-s-pos-terminali-plashtash-fisha-i-karash.376105", "text": "Глоби, наложени на шофьорите (актове и фишове – бел. ред.) да могат да се плащат и на ПОС терминал, монтиран в патрулките.\r\nТова предвижда внесен в парламента законопроект на 7 депутати от \"Воля\".\r\nС текстовете се предлага при установено нарушение или неплатена глоба те да се плащат на място с помощта на банкова карта. \r\nВ мотивите е написано, че така ще се повиши събираемостта на глобите и ще се намали административната тежест. \r\nОсвен това чужденци няма да напускат страната, без да са платили глобата си, мотивират се вносителите на идеята.", "date": "2018.05.11", "title": "Патрулките с ПОС терминали: Плащаш фиша и караш!"}
{"url": "https://www.dnes.bg/index/2018/05/11/receptata-dnes-teleshko-bonfile-s-ratatui-i-chips.375998", "text": "\r\n800 г телешко бонфиле\r\n100 г масло\r\nсол, черен пипер\r\n100 мл червено вино\r\nЗа рататуй\r\nмащерка\r\n5 тиквички\r\n5-6 домата\r\nЗа картофения чипс\r\n1 кг картофи\r\n \r\n\r\n \r\nМесото се начуква леко и се нарязва на жулиени. Овкусява се със сол и черен пипер. В нагорещен тиган се слага маслото и в него се запържва месото. След това се отделя, добавя се още малко масло и вино. Когато сосът се посгъсти, месото се връща в него.\r\n \r\nЗа да приготвите рататуя нарежете на колелца тиквичките и доматите и ги подредете в тавичка за печене. Овкусете ги със сол, черен пипер, мащерка и малко мазнина. Печете в предварително загрята фурна на 180 градуса до готовност.\r\n \r\nЗа картофения чипс: Картофите се обелват и нарязват на тънко, след което се изпържват във фритюрник.\r\n\r\n", "date": "2018.05.11", "title": "Рецептата Dnes: Телешко бонфиле с рататуй и чипс"}
{"url": "https://www.dnes.bg/notifikacii/2018/05/11/voda-kafe-hapvane-ot-koi-sutreshni-navici-pylneem.376079", "text": "Знаем, че закуската е първото и най-важно хранене за деня. Известно ни е, че нейното пропускане крие риск от нежелано наддаване на тегло. Но кои други сутрешни навици могат да увеличат обиколката на талията ни?\r\n\r\nКак започвате деня си, вероятно с голяма чаша кафе? Според специалисти по хранене, човек се нуждае от повече вода, особено сутрин. Тялото се е дехидратирало през нощта и след сън трябва да го хидратираме.\r\nСъщо така водата ще помогне да задвижим метаболизма си и да елиминираме голяма част от токсините в червата. Чаша вода ще помогне и на перисталтиката, което ще намали и риска от запек.\r\n\rКакви храни включва закуската ви? Банички, тестени закуски, сандвичи, корнфлейкс? Всички тези храни съдържат голямо количество сол, захари, трансмазнини, повлияващи нивата на кръвната захар, които обикновено сутрин са по-високи.\r\nВисоката кръвна захар може да доведе до покачване на инсулина, да провокира апетита ви през целия ден и да продължите да се храните нездравословно и в по-големи порции.\r\n", "date": "2018.05.11", "title": "Вода, кафе, хапване... От кои сутрешни навици пълнеем?"}
{"url": "https://www.dnes.bg/stranata/2018/05/11/nzok-kaji-umirat-li-onezi-nedoplashtashti-za-zdrave.376107", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПреди време почина възрастна жена, която чакаше поставянето на аортна клапа. Заради промените в плащаните от НЗОК медицински изделия, семейството ѝ е трябвало да доплати 10 хиляди лева за интервенцията, но заради липсата на финансова възможност, това не става и жената умира. След това лекари обявиха, че пациентката е починала от заболяванията си, а не заради забавяне на поставянето на клапата.\n\n\n\n\r\nОфициалното становище на НЗОК пък е, че няма пациенти, които да са изгубили живота си, защото не са могли да си доплатят медицински изделия. \r\nБившият подуправител на здравната каса д-р Димитър Петров каза в студиото на \"България сутрин\", че проблемът, който възниква сега, е заради реимбурсацията на конкретното медицинско изделие. До края на март нищо не се е доплащало за него, а след това се е получила ценова разлика между финансирането от касата и обявените  цени от фирмите, които доставят клапите.\r\r\n                    \r\n                    \"Това го има и при много други. При това положение е очевидно, че разликата някой трябва да я плати. Има два варианта: или болниците да работят на загуба, което също ще стане, тъй като те имат доставени медицински изделия по-рано и вторият вариант е да се доплащат от пациентите\", подчерта д-р Димитър Петров пред.\r\nБившият подуправител на НЗОК беше категоричен, че проблемът е в това, че тези варианти не са казани официално. Д-р Димитров смята, че е нарушена процедурата при договаряне на медицинските изделия. \r\n\"Процедурата е доста сложна, трае 6 месеца, същината е, че се стига до една референтна цена за всяка от тези между 3000-4000 позиции, които са медицински изделия\", обясни д-р Димитров. \r\nТой каза също, че след внасянето на доклада, председателката на Надзорния съвет на НЗОК Жени Начева е намалила еднолично цените на голяма част от позициите с презумпцията, че фирмите ще намалят цените. \r\n\"Това трябва да бъде договорено предварително с фирмите, защото до момента никоя от тях не е съгласна и не е подписала, че ще работи по тези занижени цени\", допълни още бившият подуправител на НЗОК. \r\nСпоред д-р Петров дори е възможно членовете на Надзорния съвет да са подведени от техния председател за това.", "date": "2018.05.11", "title": "НЗОК, кажи: Умират ли онези, недоплащащи за здраве?"}
{"url": "https://www.dnes.bg/obshtestvo/2018/05/11/da-spasim-boian-za-bez-pari-kristof-dari-50-000-za-spasitelnata-akciia.376108", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nИздирването на алпиниста Боян Петров продължава, въпреки хилядите превратности.\r\nИван Кристоф, известен като Човека паяк, обяви, че ще дари $50 000 за спасяването на бедстващия ни алпинист.\r\nПарите трябва да отидат за хеликоптерната застраховка за спасителната операция.\n\n\n\n\r\n\"Няма никаква логика в това, което се случва. Изненадах се, че се говори за неговото спасяване, но няма пари. И аз като Петров съм баща, а и алпинистите сме солидарни. Човек има нужда от пари в критични ситуации, в които познанството не е от значение\", поясни Човека паяк пред .\r\r\n                    \r\n                    Според алпиниста и инструктор по планинско спасяване Запрян Хорозов Боян Петров все още има шанс да бъде спасен, но тази вероятност става все по-тънка с течение на времето.\r\n\"Нямам вътрешна информация по темата. Боян е дисциплиниран. Много са относителни нещата. Всичко зависи от съпротивителните сили на тялото. Той се е движил един ден преди останалата експедиция. Там динамиката на времето е голяма. Това може да пречи на хеликоптерите\", отбеляза той.\n\r\n ", "date": "2018.05.11", "title": "Да спасим Боян за без пари!? Кристоф дари $50 000 за  спасителната акция"}
{"url": "https://www.dnes.bg/crime/2018/05/11/alo-apashi-sybraha-nad-11-bona-ot-dvama-vyzrastni.376113", "text": "Възрастни мъж и жена от Хасково са станали жертва на телефонни измами, съобщават от Областната дирекция на МВР.\r\nИ при двата случая 72-годишният жител на областния център и 71-годишната му съгражданка са били въведени в заблуждение по схемата \"съдействие на полицията\".\r\nВчера в 11 часа на телефона на хасковлията непознат глас се представил за полицай. Той успял да го убеди, че помага на органите на реда за залавянето на алоизмамник и го уговорил да хвърли през терасата на жилището си в жилищния квартал \"Орфей\" събраните налични средства от 3600 лева.\r\nСледобеда по същия начин е била измамена и жената. Тя се \"разделила\" с 6700 лева, които оставила в храсти близо до стадион на булевард \"България\".\r\nПо случаите са били образувани досъдебни производства.\r\n ", "date": "2018.05.11", "title": "Ало апаши събраха над 11 бона от двама възрастни"}
{"url": "https://www.dnes.bg/temida/2018/05/11/9-meseca-po-kysno-ivan-na-syd-za-ubitata-nikol.376109", "text": "Делото за убийството на 11-годишната Никол, което потресе Бургас миналото лято, влиза в съда в понеделник. Четвъртокласничката беше прободена с нож в асансьор на жилищен блок от 15-годишен ученик.\n\r\nВ деня преди съдебното заседание, близки на момичето организират мълчалив протест.\n\r\nДевет месеца след мъчителното убийство на единственото й дете, Мими Ставрева не иска да повярва, че Никол я няма.\n\n\n\n\n\r\n\"Тя беше кротка, послушна, срамежлива бих казала, будно дете, много ученолюбива и нямаше търпение да тръгне в първи клас. Любопитна, мога да кажа, като всяко дете на тази възраст – те влизат в пубертета, всичко им е интересно, любопитно. Искаше да става ИТ специалист, да учи. Много разбираше от компютри, много беше на \"ти\" с компютрите, може това донякъде да е грешка, не знам\", разказва пред bTV почернената майка.\r\r\n                    \r\n                    В социалните мрежи четвъртокласничката се запознава с Иван. След недълга кореспонденция, се уговарят да се видят.\r\n\"Не знам защо, нищо не ми каза за това момче – че се е запознала с ново момче. Просто ми каза: \"Излизам с приятели и ще се прибера навреме!\" Това й бяха думите\", спомня си Ставрева.\r\nСега се упреква, но и си дава сметка, че трудно би могла да я предпази: \"Доста сме говорили и аз точно една седмица преди това й казах да внимава къде ходи и какво прави, че има всякакви ненормални хора навън. Не е вечерта да кажеш: \"Късно да е навън\", а това е посред бял ден, следобед. Кое дете в лятната ваканция ще го затвориш в къщи?! Няма как!\".\r\nВ онзи ден телефонът на дъщеря й замлъква. Когато майката се прибира в къщи вижда и преносимото зарядно, и часовника на дъщеря си: \"А тя без часовника не излизаше, имаше смарт часовник. Което наистина ме навежда на мисълта, че наистина е излязла за малко... Какво й е казал, никога няма да разберем най-вероятно, за да тръгне за \"Меден рудник\". Тя никога не е ходила в \"Меден рудник\", не го познава този квартал\".\r\nЗа какво са се скарали и защо 15-годишният Иван промушва с кухненски нож момичето също засега остава загадка. Оставя я в асансьора, въпреки виковете й за помощ.\r\n\"Това за мен е абсолютно умишлено, хладнокръвно и жестоко!... Той може да излезе след 2-3-5 години. На кой му се дава гаранция, че този човек няма да се срещне пак с нечие друго дете и няма да се случи пак това?!\", пита Таня Естило, приятелка на семейството.\r\nА Мими Ставрева е категорична: \"Щом можеш да убиваш, значи трябва да те съдят като пълнолетен!\"\r\nЗаконът предвижда до 10 години затвор. Близките на Никол настояват за открит процес. Надяват се и на широка подкрепа за промяна в законодателството.\r\n ", "date": "2018.05.11", "title": "9 месеца по-късно... Иван на съд за убитата Никол"}
{"url": "https://www.dnes.bg/notifikacii/2018/05/11/sedmina-ot-koito-4-deca-otkriti-myrtvi-v-avstraliia.376103", "text": "Четири деца и трима възрастни бяха намерени мъртви в малко населено място в Австралия, съобщи полицията, цитирана от Франс прес.\r\nГоворител на полицията в щата Западна Австралия каза, че там са намерени огнестрелни оръжия и че вероятно жертвите са загинали от прострелни рани.\r\nТой добави, че следователите не издирват заподозрян, което навежда на мисълта, че извършителят вероятно се е самоубил, отбеляза АФП.\r\n/БТА/\r\n ", "date": "2018.05.11", "title": "Седмина, от които 4 деца, открити мъртви в Австралия"}
{"url": "https://www.dnes.bg/za-da-se-razbirame/2018/05/11/4-uroka-koito-nauchavame-prez-pyrvata-godina-ot-braka.376080", "text": "Бракът е огромна промяна в живота, особено когато е за първи път. Двойките се сблъскват със ситуации, в които досега не са попадали. Характерите започват да си личат именно тогава, когато партньорите са изправени пред новости, трудности, проблеми, както и хубави моменти, разбира се.\r\nПрез първата година обикновено всичко е прекрасно, любовта витае във въздуха, двойката няма търпение да прекара остатъка от живота си заедно, да гради планове, да мечтае.\r\nТази първа година е и бурен период на адаптация, по време на който се случват много промени, научаваме много неща като младо семейство. Може да не си даваме сметка, но първата година от брака ни учи на много неща. Ето 4 от най-важните от тях:\r\r\n                    \r\n                    \r\nНикой не е съвършен, но това не означава, че не сте идеални един за друг. Вашият съпруг неизбежно ще прави неща, които не харесвате и които дори ви карат да се вбесявате. Бракът не е проста и лека задача. Важното е да научаваме уроците си навреме. Сред най-ценните от тях е именно уважението на различията на партньора ни.\r\nКолкото по-рано се научите да приемате раздразненията и странностите, недостатъците и поводите за неразбирателства, толкова по-хармонична връзка ще изградите с времето.\r\n", "date": "2018.05.11", "title": "4 урока, които научаваме през първата година от брака"}
{"url": "https://www.dnes.bg/sofia/2018/05/11/pojar-v-mladost-plamnaha-koli-evakuiraha-hora.376091", "text": "Няколко автомобили пламнаха в столичния квартал \"Младост1А\" снощи. Колите са били паркирани близо до жилищен блок, но пламъците не са ранили хора. Нанесени са само материални щети, съобщи bTV.\r\nОгънят е засегнал апартамент на първия етаж на блок 505 и магазин. На мястото са пристигнали две пожарни коли, пламъците са били потушени бързо.\r\nХората от ниските етажи са били евакуирани, но вече са се върнали по домовете си.\r\nТепърва ще се установява дали причината за пожара е технически проблем в някой от автомобилите, или има умисъл.\r\n ", "date": "2018.05.11", "title": "Пожар в \"Младост\": Пламнаха коли, евакуираха хора"}
{"url": "https://www.dnes.bg/top-novini/2018/05/11/iran-sasht-opek-che-i-liato-idva-urojai-za-benzinostanciite.375986", "text": "Шоково поскъпване на горивата се очаква в следващите седмици. Освен традиционното за страната ни увеличение в началото на летния сезон заради по-голямото потребление причина за това ще са и нарасналите котировки на цените на петрола на международните пазари заради обявеното от американския президент Доналд Тръмп оттегляне на САЩ от сделката за ядрената програма на Иран. Подобни промени на цените на международните пазари обикновено се отразяват в цените на дребно у нас в рамките на няколко седмици, пресмята \"Сега\".\r\nВчера фючърсите на американския лек суров петрол с доставка през юни нараснаха с 2.9% и достигнаха ново най-високо ниво от ноември 2014 г. насам до около 71.17 долара за барел.\r\nФючърсите на петрола Брент също поскъпнаха с близо 3% към нов многогодишен връх от 77.20 долара за барел. \n\r\nИран е третият по големина производител на нефт от Организацията на страните - износителки на петрол (ОПЕК), и изнася около 2,5 млн. барела петрол на ден. Около 1/5 от този обем е за европейския пазар.\n\r\nПрез последния месец цените на бензина и на дизела у нас регистрираха скок. Цената на литър бензин от 2.08 лв. за литър достигна, а на някои места дори надхвърли 2.20 лв. за литър. През април с 8 стотинки на литър поскъпна и дизелът, показва справка в информационната платформа Fuelo, отчитаща цените на горивата.\n\r\nОт началото на януари до средата на април цената на бензина и дизела у нас варираше около 2.08 - 2.09 лв. за литър. В края на миналия месец се забелязва покачване от 2-3 стотинки и средните цени достигнаха 2.13 лв./л за бензина и 2.14 лв./л за дизела. \n\r\nПо празниците и веднага след тях цените продължиха да се покачват и средната цена за масовия бензин вече бе 2.14 лв. за литър, а за дизела - 2.17 лв. за литър. Трябва да се отбележи, че става дума за средни цени. Обикновено големите вериги поддържат по-високи стойности, докато при по-малките търговци цените за литър обикновено са по-ниски.\n\r\nНай-високи в момента са средните цени на основните горива в област Видин. В момента там най-скъпо се продава бензин А95 - за рекордните 2.22 лв./л. Във Видинско няма бензиностанция, която да предлага масовия бензин за по-малко от 2.13 лв./л. \n\r\nВ област Враца, която също е рекордьор по високи цени, повечето бензиностанции предлагат бензин на цена от 2.20 лв./л. На някои места там дизелът също удря рекордни стойности - 2.23 лв./л.\n\r\nКато цяло цените в Западна България са доста по-високи от тези в Източна България. Русе и Варна са сред областите, в които средната цена на горивата е най-ниска. \n\r\nВъв Варненска област цената на бензина в някои бензиностанции е 2.00 лв./л, но и там не липсват рекорди - една от големите вериги бензиностанции предлага бензин А95 на цена от 2.24 лв., а дизел за 2.25 лв./л.\n\r\nВ област Ямбол цената е с 19 ст. по-ниска от средната за страната. Това обаче е доста субективно поради факта, че много големи вериги бензиностанции на територията на цяла България държат високи цени, докато по-малките имат традиционно по-ниски. \n\r\nСправка показва, че една от големите бензиностанции в Ямболска област предлага бензина на цена от 2.21 лв./л. За сметка на това малките бензиностанции поддържат ниски цени на дизела и бензина, което е обяснение за средната ниска цена на региона.\n\r\nВ столицата заради силната конкуренция бензин А95 може да се намери на цена от 2.09 лв./л до над 2.20 лв./л. Същото важи и за дизела.", "date": "2018.05.11", "title": "Иран, САЩ, ОПЕК, че и лято идва... урожай за бензиностанциите!"}
{"url": "https://www.dnes.bg/sofia/2018/05/11/istoriia-v-sgradite-domyt-na-kmeta-elektrificiral-sofiia.376059", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nЕлате на разходка с нас в някои от най-красивите, вдъхновяващи и емблематични постройки на столицата с поредицата на  \"\".\r\nЕлегантната къща, която ще видите във видеото, е принадлежала някога на столичен кмет. Днес тя е собственост на потомците на капитан Христо Попов.\r\nЗа разлика от много други, неговите наследници не търсят варианти за събарянето на дома на своя прапрадядо. А дори напротив - те обещават да го превърнат в арт пространство, разказва Борислав Петров в .\r\r\n                    \r\n                    Любопитното е, че това ще се случи без каквито и да било участия на общината или на която и да е държавна институция.\r\nКапитан Христо Попов е български офицер, служил между 1878 и 1889 г. Той участва в Сръбско-българската война и е командвал I-ви пехтен полк в боевете при Сливница и Гургулят.\r\nСлед като се уволнява от армията заминава за Женева, където завършва право. При завръщането си в София става част от Либералната партия.\r\nТой посреща новият век като кмет на София - заемал е този пост между 1899 и 1901 г. По негово време започва прекарването на електричество в София, тръгва и първия трамвай.\r\nУчаства и в Балканската война, а след края й е председател на комисията, разследвала причините за Първата национална катастрофа.\r\nМежду 1915 и 1916 г. е вътрешен министър в правителството на Васил Радославов. Заради това Третия държавен съд го осъжда на 10 г. затвор, но година по-късно той е амнистиран.", "date": "2018.05.11", "title": "История в сградите: Домът на кмета, електрифицирал София"}
{"url": "https://www.dnes.bg/zvezdi/2018/05/11/krisko-na-30-novata-zvezda-na-rodniia-rap.376004", "text": "\n\r\nНа днешния 11 май своя 30-ти рожден ден празнува популярния български певец и музикален продуцент Криско.\n\r\nРоден през 1988 година в София, Кристин Танев започва да се занимава с музика още от малък, като днес е едно от най-популярните имена в родната музикална сцена. \n\r\n\n\r\nРоден е в София, но израства в Габрово, откъдето са корените му.\n\r\nЛюбовта му към музиката никак не е случайна, защото той израства в семейство на музиканти. \n\r\nЗавършва популярната \"Априловска гимназия\" в Габрово.\n\r\nКриско започва да се занимава активно с музика през 2005 година, като има своя собствена група. Тогава той прави и първите си стъпки като текстописец.\r\n                    \r\n                    \r\nЗанимава се с музика още като малък, като взима участие в популарно предаване за млади таланти.\n\r\nВ началото на своята кариера работи и като тонрежисьор в радио. \n\r\nВ своята кариера Криско работи с много от най-популярните родни изпълнители като Слави Трифонов, Лора Караджова, Бобо, Сантра, Мария Илиева, Deep Zone, Ангел и Моисей, Елица Тодорова, Миро, Невена Цонева, Любо, Дивна и други.\n\r\nКриско е бил съдия в популярния музикален формат X Factor.\n\r\nВ края на миналата година изпълнителят представи първата си книга \"Пътят нагоре\".\r\n", "date": "2018.05.11", "title": "Криско на 30: Новата звезда на родния рап"}
{"url": "https://www.dnes.bg/notifikacii/2018/05/11/jenata-pilot-spasila-200-myjyt-mi-triabvashe-da-pilotira.376092", "text": "Жената пилот, която стана известна с хладнокръвното приземяване на аварирал самолет на авиокомпанията \"Саутуест\" на 17 април, призна, че не тя, а съпругът й е трябвало да бъде в пилотската кабина, предаде Франс прес.\r\nТами и вторият пилот се наложило да кацнат във  Филаделфия, когато част от левия двигател се пръснал на парчета 20 минути  след излитането. Една жена загина при инцидента.\r\nАмерикански вестници вече съобщиха, че мъжът на Тами Джо Шулц, бивш пилот на изтребител от американските военноморски сили, е неин колега.\r\nНо не бе известно, че той е трябвало да пилотира онзи ден боинга, извършващ полет от Ню Йорк за Далас със 144 пътници и 5 души екипаж, предава БТА.\r\nТя каза в интервю за телевизия Ей Би Си, че се е сменила със съпруга си, за да може да отиде да гледа спортно състезание, в което е участвал синът им. \"Повече няма да се сменям с него\", засмя се тя.", "date": "2018.05.11", "title": "Жената пилот, спасила 200: Мъжът ми трябваше да пилотира"}
{"url": "https://www.dnes.bg/obshtestvo/2018/05/11/cyrkvata-pochita-svetite-bratia-kiril-i-metodii.376089", "text": "Днес, 11 май, е празник на Светите братя Кирил и Методий. Според съвременната историография се смята, че за първи път в епохата на Възраждането денят се чества през 1851 г. в Пловдив по инициатива на Найден Геров и местното епархийско класно училище.\r\nМакар да има сведения за почитането на равноапостолите, за каквито са обявени , заради разпространението на християнството, още от XII век.\r\nСв. св. Кирил и Методий, известни и като Солунските братя, са създатели на глаголицата. На името на Кирил е наречена създадената по-късно кирилица.\r\nДвамата братя са канонизирани като светци за превода и популяризирането на Библията на старославянски език (придобил популярност в неговата руска редакция като църковно-славянски език) и за разпространяване на християнството сред славяните.\r\r\n                    \r\n                    Обявени са от папа Йоан-Павел Втори за покровители на Европа. Православната църква ги почита и като едни от Светите Седмочисленици. Обявени са за съпокровители на Европа заедно със Св. Бенедикт от папа Йоан Павел II.\r\nБратята Кирил и Методий са родени в Солун, Византия, през IX век в седемчленното семейство на високопоставения военен управител Лъв и неговата жена Мария.\r\nОт краткото житие на Кирил може да се разбере, че това е аристократично семейство, избягало във Византия през IIIV век вероятно по политически причини.\r\nМетодий е по-големият брат и е роден през 815 година. Константин е роден през 820 година и чак към края на живота си приема името Кирил.\r\n", "date": "2018.05.11", "title": "Църквата почита Светите братя Кирил и Методий"}
{"url": "https://www.dnes.bg/usa/2018/05/11/zaradi-izmama-s-pasporti-sasht-vyvejdat-vizi-za-ungarcite.376093", "text": "САЩ обмислят да въведат визи за унгарците след разкрита измама с документи за самоличност. \r\nТя позволила на лица с унгарски паспорти да влязат на американска територия под фалшива самоличност. Това съобщиха вчера унгарски и американски медии, цитирани от Франс прес и БТА.\r\nПропуск в системата за издаване на паспорти в Унгария е довел до пробив в сигурността, заявиха американски представители, цитирани в статия, изготвена заедно от в. \"Вашингтон пост\" и унгарския уебсайт за разследваща журналистика \"Директ 36\".\r\nНад един милион души получиха унгарско гражданство след 2011 г., благодарение на процес по ускорена натурализация, въведен от националистическото правителство на Виктор Орбан. Повечето от тези хора са от унгарските малцинства в съседните на Унгария страни.\r\r\n                    \r\n                    Според документ на американското министерство на вътрешната сигурност \"около 700 неунгарци са получили чрез измама валидни унгарски паспорти\", приемайки чужда самоличност. Шейсет и пет от тях са влезли в САЩ и са получили разрешение за тримесечен престой без виза, какъвто се дава на гражданите на 38 страни. \r\nВъпреки опитите на министерството да ги намери и експулсира, трийсетина от тях още не са били намерени към края на октомври.\r\nМинистерството се бои, че престъпници, по-конкретно ислямистки терористи и руски шпиони, може да са си купили тези паспорти.\r\nУнгария е била предупредена, че може да бъде изключена от програмата за безвизово пътуване, ако не уреди този проблем.\r\n ", "date": "2018.05.11", "title": "Заради измама с паспорти: САЩ въвеждат визи за унгарците?"}
{"url": "https://www.dnes.bg/eu/2018/05/11/polskite-deputati-si-namaliha-zaplatite-nashite-ne.376094", "text": "Полският парламент гласува намаляване с 20 % на заплатите на депутатите, за да потуши скандал, породен от щедри бонуси, които консервативното правителство си отпусна, съобщи Франс прес.\n\r\nЗаконопроектът, който засяга както 460-те членове на долната камара (Сейм), така и сенаторите, бе одобрен от 240 депутати от консервативното мнозинство.\r\nДвама гласуваха против и петима се въздържаха, а депутатите от опозицията бойкотираха вота и скандираха \"крадци\".\n\r\nМерките бяха обявени миналия месец от лидера на управляващата партия \"Право и справедливост\" Ярослав Качински.\r\nТова стана, след като медии разкриха, че министрите от ПиС са получили премии от 15 до 19 хиляди евро. Тези суми изглеждат големи за страна, където средната месечна заплата е около 1000 евро. Възнаграждението на един полски депутат е около 2350 евро.\r\r\n                    \r\n                    Народните представители в българския парламент обаче не стигнаха до консенсус по въпроса със заплатите си и запазиха това, което получават.", "date": "2018.05.11", "title": "Полските депутати си намалиха заплатите. Нашите – не!"}
{"url": "https://www.dnes.bg/obshtestvo/2018/05/11/operaciiata-zapochva-tri-helikoptera-izletiaha-za-boian.376099", "text": "Три хеликоптера, напълно оборудвани за спасителни акции, са излетели от летището в Катманду като част от операцията по издирването на българския алпинист Боян Петров.\r\nТова съобщи Външно министерство на страницата си във Facebook.\r\nБоян е в неизвестност от 8 дни. Той изчезна на 3 май в опит да покори поредния си осемхилядник – хималайският връх Шиша Пангма.\n\n\n\r\nХеликоптерите са излетели от Непал в 8,30 часа местно време. За това е било информирано българското посолство в Пекин в телефонен разговор с управителя на Simrik Air Pvt. Ltd.\r\nЕдин хеликоптер остава на непалска територия в близост до границата за снабдяване с гориво на хеликоптерите, които ще извършват спасителната операция.\r\r\n                    \r\n                    Посолството ни в Делхи е получило допълнителна информация, че хеликоптерите са стигнали в подножието на върха и изчакват намаляване на силата на вятъра, за да направят облитане на съответната височина.\r\nВ екипите са включени опитни пилоти и опитни алпинисти, включително хора, запознати с терена на връх Шиша Пангма от техни предишни изкачвания на върха.\r\n ", "date": "2018.05.11", "title": "Операцията започва: Три хеликоптера излетяха за Боян"}
{"url": "https://www.dnes.bg/snimka-na-denia/2018/05/11/mai-se-namryshti-oblaci-i-dyjd-ni-ochakvat-dnes.376098", "text": "Днес облачността често ще е значителна, в отделни райони с превалявания от дъжд. Около и след обяд на много места ще има краткотрайни валежи, придружени с гръмотевици.\r\nГлавно в планинските и югоизточните райони, валежите ще са значителни по количество. До вечерта дъждът ще спира и облачността над по-голямата част от страната ще намалее. Ще духа до умерен североизточен вятър.\r\nМаксималните температури ще са между 20° и 25°. Атмосферното налягане ще продължи да се повишава и до вечерта ще е малко по-високо от средното за месеца, съобщава дежурният синоптик Боряна Маркова от Националния институт по метеорология и хидрология пред \"Фокус\".\r\nПо Черноморието облачността ще е предимно значителна. Около и след обяд ще има краткотрайни валежи от дъжд, придружени с гръмотевици. В отделни райони, главно по Южното Черноморие, ще са значителни по количество.\rЩе духа умерен североизточен вятър. Максималните температури ще са 19-21°. Температурата на морската вода е 18-19°. Вълнението на морето ще е 2-3 бала.\r\nВ планините облачността ще е предимно значителна. Ще има краткотрайни валежи, на места след обяд ще са значителни по количество и придружени с гръмотевични бури.\r\nЩе духа умерен, по високите и открити части - силен североизточен вятър. Максималната температура на височина 1200 метра ще е около 13°, на 2000 – около 7 градуса.", "date": "2018.05.11", "title": "Май се намръщи: Облаци и дъжд ни очакват днес"}
{"url": "https://www.dnes.bg/politika/2018/05/11/zaemashtite-visokite-etaji-na-vlastta-podavat-deklaracii-do-8-iuni.376117", "text": "Заемащите позиции по високите етажи на властта ще пуснат своите декларации по Закона за противодействие на корупцията и отнемане на незаконно придобито имущество до 8 юни. Това стана със спешна поправка в закона, предложена от мнозинството в НС. \n\r\nПричина е, че срокът, в който задължените лица трябваше да подадат декларации за имущество и за конфликт на интереси за предходната година, изтичаше на 15 май, а антикорупционната комисия прие образците на документите едва на 8 май. \n\r\nЗа неподадена в срок декларация се налага глоба от 1000 до 3000 лв., автоматично стартира и проверка от страна на комисията.\n\r\nТака по-малко от четири месеца след приемането на закона той се променя за втори път.\r\n                    \r\n                    \r\nПървата поправка на антикорупционния закон беше в средата на февруари. Тогава парламентът гласува гратисен срок на общинските съветници до 1 декември 2019 г., в който да си оправят несъвместимостите и конфликта на интереси. \n\r\nПричината беше, че България може да остане без общински съветници заради новите ограничения, които законът им налага - да не могат да участват в управата, надзорния или контролния съвет на търговски дружества с общинско участие или да работят като прокуристи, синдици, ликвидатори. \n\r\nЗабранено им е и да бъдат еднолични търговци, съдружници, акционери и др. на търговско дружество, което има сключени договори с общината, както и с търговски дружества с общинско участие или с общински предприятия.", "date": "2018.05.11", "title": "Заемащите високите етажи на властта подават декларации до 8 юни"}
{"url": "https://www.dnes.bg/sofia/2018/05/11/v-avtobusa-svobodno-miasto-dve-no-da-sednesh-niama-kyde.376101", "text": "\n\r\nСофия, автобус на градския транспорт и необичайно много свободни места! Чак да се чудиш къде да седнеш! Но уви, парадоксално или не – няма къде!\r\nСедалките в рейса са скъсани, издълбани, в огромни дупки, а някои дори ги няма.\r\nСтряскащият кадър от столичния градски транспорт публикува във Facebook пътничка, станала свидетел на гледката.\r\n\"Не мога да си избера къде да седна в \"столичния автобус\", е написала тя.\r\nПод публикацията й има стотици коментари – авторите на едни се възмущават, а на други не.\r\n\"Това е нашето \"утре\", пише един от потребителите, но друг съветва авторката да си купи кола като не й харесва общото.\r\n\"За това сме си виновни ние гражданите и никой друг, съмнявам се контролите или водачът да са направили това ... И нови да сложат след 2 месеца ще е същото, защото нашият народ е научен да чупи и да съсипва всичко ново\", заключава трети.\r\n ", "date": "2018.05.11", "title": "В автобуса: Свободно място, две... Но да седнеш – няма къде!"}
{"url": "https://www.dnes.bg/stranata/2018/05/11/zam-kmetyt-na-lovech-pretyrpial-dve-tejki-operacii.376118", "text": "Две тежки паралелни операции е претърпял вчера зам.-кметът на Ловеч Цветан Георгиев. Той беше нападнат пред дома си с брадва от неизвестен мъж.\n\n\r\nГеоргиев бе опериран в плевенската болница, като се е наложило в продължение на 3 часа да се правят интервенции едновременно на глава и крайник заради изключително сериозните наранявания.\r\nТова обясни кметът на града Корнелия Маринова, която е говорила със заместника си късно снощи.\n\r\n\"Съмненията ни навеждат към горския сектор и дейностите и нередностите, които сме установили\", каза тя пред bTV. Става дума за два сигнала до прокуратурата, като проверката по единия от тях продължава.\r\r\n                    \r\n                    Сигналите се подготвят от специалисти, зам.-кметът съгласува с подписа си, а градоначалникът официализира, обясни процедурата Маринова.\n\r\nПо думите й Георгиев е видял нападателя си, но той е бил с маска.\n\r\nКорнелия Маринова заяви, че сигналите за нередности няма да спрат. Тя очаква нейният колега да се върне на работа вероятно след месец, месец и половина.\n\r\nПрокуратурата работи по всички версии за нападението, включително и ревност. Основната обаче е свързана със сигналите, подадени за незаконна сеч.\r\n ", "date": "2018.05.11", "title": "Зам.-кметът на Ловеч претърпял две тежки операции"}
{"url": "https://www.dnes.bg/rusia/2018/05/11/skripal-izcheznaha-niama-dokazatelstva-jivi-li-sa.376111", "text": "Руски представители и до момента не са допускани до бившия двоен агент Сергей Скрипал и дъщеря му Юлия. Британските власти крият отровените баща и дъщеря. Най-вероятно руските консули изобщо няма да получат достъп до тях. До този извод е стигнал посланикът на Русия в Лондон Александър Яковенко след среща с Филип Бартън, генерален директор в британското външно министерство по консулските въпроси и въпросите, свързани със сигурността.\n\r\n„Ще ви кажа честно – останах неудовлетворен от този разговор по простата причина, че от него стана ясно, че няма да получим достъп до двамата Скрипал, такъв просто няма да ни бъде даден. Британците се позовават на това, че разследването се води от полицията, всички сигнали, че двамата Скрипал не искат да се срещат с нас, вече ни били предадени. Но както е известно, тези сигнали не се съдържаха в техни физически изявления, ние така и не сме ги видели – живи ли са, не са ли живи, какво се случва с тях, дали са в добро здраве“, цитира Яковенко РИА Новости.\n\n\n\n\n\r\r\n                    \r\n                    Той подчерта, че руската страна физически няма възможност да се увери в какво състояние са Сергей и Юлия Скрипал, дали те действат по своя воля. \n\r\nПо думите на Яковенко разговорът му с Бартън му е създал „тежко впечатление“. „Ние ще продължим да действаме в рамките на международното право, ще продължим да се занимаваме с тези въпроси, но ситуацията е много сложна – заключи посланикът. - Мисля, че расте натискът върху британската страна дори от страна на техните най-близки съюзници“. \n\r\nРуският посланик разказа пред журналистите, че многобройните му въпроси за състоянието на двамата Скрипал са останали без отговор. \n\r\n„Снимки няма. Достъп няма. Нищо няма. Ние дори не знаем къде се намират те... За съжаление, не получих нова информация за делото и състояние и здравето на Сергей и Юлия Скрипал. Макар че зададох десетки въпроси. Твърдо неприемане и неготовност да се разговаря по тази тема“, каза Яковенко, цитиран от Утро.ру. \n\r\nСпоред него с действията си британската страна поставя под съмнение репутацията на цялата страна. \n\r\nНа 4 март в английския град Солсбъри бяха отровени осъденият в Русия за шпионаж в полза на Великобритания бивш полковник от руското Главно разузнавателно управление Сергей Скрипал и неговата дъщеря Юлия. Избухна голям международен скандал. Лондон твърди, че руската държава е причастна към отравянето на двамата с веществото  А234, известно като „Новичок“. Москва категорично отрича. \r\n ", "date": "2018.05.11", "title": "Скрипал изчезнаха! Няма доказателства живи ли са "}
{"url": "https://www.dnes.bg/football/2018/05/11/levski-goni-greshnika-ot-finala-sys-slaviia.376120", "text": "Левски ще предложи на испанския полузащитник Жорди Гомес да прекратят взаимоотношенията си след края на сезона, научи БТА.\r\nГомес е един от най-скъпоплатените играчи на \"Герена\" с нетно възнаграждение от 15 хиляди евро на месец, но с представянето си през сезона не убеди, че има бъдеще в отбора. Той имаше моментни проблясъци, вкара 5 гола в 37 срещи, но като цяло разочарова и не оправда очакванията, а пропуснатата дузпа в редовното време във финала за купата на България срещу Славия се оказа решаваща и коства трофея на \"сините\". \r\nИспанецът, който на 24 май ще навърши 33 години, има договор с Левски за още един сезон, но самият той призна преди дни, че това не значи нищо и ще има разговори с клубната управа след края на кампанията.\r\nИма сериозна вероятност Гомес дори да е изиграл и последния си мач за \"сините\", тъй като той е наказан за следващите два от оставащите три мача в първенството срещу Лудогорец в Разград и срещу ЦСКА, след които ще има яснота дали Левски ще запази шансове за класиране в Лига Европа.\r\n \r\nВ същото време Левски все още не се е разбрал за нови договори с Роман Прохазка и Васил Панайотов, въпреки че те са сред най-постоянните играчи в отбора и се влагат максимално във всяка минута на терена със \"синия\" екип. От ръководството предлагат и на двамата да останат на \"Герена\" за още един сезон при настоящите им финансови условия, но вероятността те да се съгласят на това е малка. Словакът Прохазка е един от най-нископлатените от чужденците в Левски, а същата е ситуацията и с Панайотов от българските играчи.\r\n \r\n", "date": "2018.05.11", "title": "Левски гони грешника от финала със Славия"}
{"url": "https://www.dnes.bg/usa/2018/05/11/zashto-shveicarski-koncern-broi-1-mln-na-advokata-na-trymp.376114", "text": "Или Майкъл Коен е мутирал в енциклопедист в началото на 2017 г., или е продал внезапната си близост до Белия дом на големите корпорации. Доналд Тръмп току-що е поел президентския пост на САЩ, когато личният му адвокат Коен е назначен за консултант от няколко фирми. Те му плащат. Много и очевидно с удоволствие. Сред клиентите на Коен изведнъж се оказват и швейцарският фармацевтичен гигант Novartis, американската телекомуникационна компания AT&T и оръжейната компания Korea Aerospace Industries LTD. Очевидно няма нещо, от което Коен да не разбира. Novartis например е платил на Коен 1,2 млн. долара за една година, призна компанията през седмицата. Твърди се, както е посочено в изявление, - за да бъде информирана от Коен за предстоящите реформи в здравеопазването в рамките на управлението на Тръмп. Което означава, че Коен се е представил пред компанията като експерт по здравеопазването. Или че Novartis се е опитала да купи близост до президента - с Коен като медиатор.  Според версията на Novartis първата среща с Коен е била през март 2017 г. Очевидно мениджърите на компанията изведнъж осъзнават, че Коен вероятно разбира от здравна политика толкова, колкото и мухите от дълбоководно гмуркане. Или, както казва самата Novartis, „Коен и неговата компания са неспособни да предоставят консултациите, за които са ангажирани“. Договорът с Коен обаче \"за съжаление\" вече е бил подписан. В договорения едногодишен срок дружеството е прехвърляло на адвоката всеки месец по 100 000 долара. До края на февруари 2018 г. И е получило нищо, твърди Novartis. Компанията бърза да посочи, че нейният председател, Вазант Наразимхан няма нищо общо с това. И че съобщенията в медиите, според които е имало среща на Тръмп с него и други корпоративни шефове по време на Световната икономическа среща в Давос в края на януари 2017 г. имат нещо общо с въпроса, са неверни. Каква е пикантната част в историята вижте в продължението на материала в сайта на Bloomberg TV Bulgaria ", "date": "2018.05.11", "title": "Защо швейцарски концерн брои $1 млн. на адвоката на Тръмп? "}
{"url": "https://www.dnes.bg/obrazovanie/2018/05/11/obrazovanie-i-biznes-dvete-strani-na-edna-moneta.376090", "text": "\n\r\nДунавското хоро в изпълнение на Берковската духова музика. С това нестандартно начало започна осмата годишна конференция \"Образование и бизнес\", организирана от . Бизнесът и образованието са двете страни на една монета, образованието е кауза, много труд, има за цел да подготви бъдещите кадри за бизнеса – около това се обединиха участниците в дискусията.\r\nИ всеки един от тях представи темата през неговата професия, работа, опит и по този начин връзката образование-бизнес -региони беше пречупена през призмата на академичността, държавността, реалния бизнес.\r\r\n                    \r\n                    Зам.-кметът на Пловдив Стефан Стоянов с ресор образоване и бизнес посочи като ключов момент практиката, която учениците добиват при дуалното обучение. И даде статистика - наетите в Пловдивско за тази година ще надхвърлят 80 000 души. Градът вече се наложи като индустриален лидер и за тази година се очакват над 10 нови инвеститори - български и международни.\r\nБългарският Индиана Джоунс – археологът проф. Николай Овчаров, доказа, че връзката между областите и икономическото им развитие е актуална от древни времена - от античността, градовете държави в Гърция и Средиземноморието. Но за образуването на регионите по нашите земи може да се говори след 45 г. от н.е., когато цяла Тракия става римска провинция. Тогава започва и създаването на големите пътищата, които и до днес са действащи, допълни проф. Овчаров.\r\nПосланикът на Швейцария Денис Кнобел представи програмата за дуално обучение \"Домино\", която се реализира у нас. Той отправи 3 основни послания – дуалното обучение е ключов фактор за развитие на икономиката, увеличава производствеността и конкурентността на компаниите.\r\n\"В България има много силно търсене на този тип обучение – започнахме преди 3 години, с 2 училища, с 80 ученика, а днес са 30 училища, с над 1800 ученика\", обясни той. Второто - търсенето от страна на компаниите е основен фактор за програмата. Третото послание са регионите – днес програмата работи в 20 града, за съжаление в Северозападна България все още няма нито един град, който да се е включил в \"Домино\", допълни посланикът.\r\nНа форума се чуха и гласовете на бизнеса – представители на \"Аурубис България\", на \"Солвей Соди\", \"Дънди прешъс металс Челопеч\". Всички те наблегнаха на съвместна работа с училищата в регионите и застъпиха формите на дуалното обучение като изход за излизане от твърдението: \"Няма подготвени кадри\".\r\nКлиматологът доц. Георги Рачев добави, че още във II век богоизбраният народ (евреите) е ликвидирал неграмотността, като е въвел задължително образование за децата.\r\n\"Това е основата, за да се върви напред\", допълни той и припомни гениалната мисъл на Апостола: \"Времето е в нас, ние сме в него, то нас обръща и ние него обръщаме\".\r\nПреподавателят от Американо-английската академия в София Христо Господинов сподели няколко ключови неща, които трябва да се променят в българското образование.\r\n\"Дуалното обучение е много сериозно, но билингвалното обучение също е много необходимо\", каза той. Една билингвална система създава креативност у децата, учи ги да мислят на два езика, формира критично мислене, нещо което липсва в образованието ни, учи ги на работа в екип, да са иновативни. И не на последно място, а може би и на първо - учителят трябва да ги научи на морални ценности.\r\n\"Когато учениците се поставят в рамка – се получават сивите неща\", каза той и призова \"да отворим българското образование\".\r\nД-р Радосвета Стаменкова, изпълнителен директор на Българска асоциация по семейно планиране и сексуално здраве (БАСП), добави, че \"образованието е отговор на много неща – то се случва в училище, извън него, но то е и през целия живот\". Тя определи няколко ключови думи в работата си – превенция, уязвимост, работа с родители, емпатия, интерактивно обучение.\r\nСтаменкова сподели накратко част от работата си в ромските общности и необходимостта да се убедят родителите да не спират децата си от училище и разказа за ромско момиче, на което е била медиатор, за да продължи да учи. Днес младата жена е една от най-добрите операционни сестри в болница \"Токуда\".\r\n\"Друга ключова дума е емпатия – ако искаш да помогнеш на някого, трябва да погледнеш през неговите очи, да влезеш в неговия свят, да изживееш нещата с него\", посъветва д-р Стаменкова.\r\nНа конференцията не липсваха и изкушения -  учениците-сладкари от професионалната гимназия \"Велизар Пеев-Своге\" представиха уникални сладки творения от шоколад, изработени в часовете по практика, и почерпиха с тях участниците. Във форума имаше и нестандартност - изпълненията на Берковската духова музика, които вдигнаха градуса и настроението на присъстващите, а двама от музикантите от Д2 - Деян Каменов и Димитър Кърнев, сложиха финала на събитието със свое изпълнение и затвориха в музикалната рамка. Те разказаха как се е родила идеята за риалити формата \"Голямото рок междучасие”, в което училищни рок групи се надпреварват  за титлата най-добрата млада банда на България.\r\nДинамична, разнообразна, наситена с различни гледни точки и много интересна – това са определенията, които могат да се дадат на осмата годишна конференция \"Образование и бизнес\" на Bulgaria ON AIR.  Като доказателство за нивото беше пълната зала, която остана такава до края.", "date": "2018.05.11", "title": "Образование и бизнес – двете страни на една монета"}
{"url": "https://www.dnes.bg/politika/2018/05/11/vsichki-zad-prevozvachite-es-narushava-pravilata-si.376119", "text": "Не само правителството, но и депутатите единодушно застанаха зад българските превозвачи, които скочиха срещу т. нар. Пакет за мобилност, който се обсъжда в момента в ЕС.\r\nЗаради новите изисквания тираджиите обявиха протест на 16 и 17 май, когато в София ще са европейските лидери за срещата за Западните Балкани.\r\nТранспортният бранш е против изискванията шофьорите да се прибират до родното си място на всеки 3 седмици, след третия ден в страна от ЕС на шофьор да се плаща по нормите за командировки на държавата, в която е влязъл, да не се спи в кабините на камионите, а 45-часовата задължителна почивка на седмица да се изкарва в хотел, промени в правилата за шосейния каботаж, който на практика ще го премахне.\n\n\n\r\r\n                    \r\n                    Заради всичко това депутатите излязоха с решение, внесено от всички парламентарни групи – ГЕРБ, БСП, ДПС, ОП, \"Воля\", с която задължат кабинета да излезе с категорична позиция в защита на българските превозвачи.\r\nСпоред народните избраници законодателният пакет за мобилност на ЕК представлява пряка заплаха от фалит на стотици български превозвачи.\r\nГоляма част от малките и средните предприятия ще бъдат изтласкани и пазарът ще бъде резервиран само за големи и крупни превозвачи, мотивират се депутатите.\r\nСпоред тях задължението шофьорите да нощуват извън камионите си ще им коства допълнителни разходи за хотели ще ги принуди да изоставят тогава, за който са лично отговорни.\r\nИзискването пък да се връщат у дома за почивка ще натовари фирмите с допълнителни разходи за транспорт на шофьорите.\r\nНовите изисквания ще натоварят толкова много превозвачите, че те не биха могли да поемат разходите.\r\n190 000 българи са заплашени да загубят работа си, а изискванията, заложени в пакета за мобилност, не отчитат спецификите на транспортния сектор, разделят страните в ЕС и са грубо нарушение на правилата на ЕС за свободно движение на хора, стоки и услуги, пише още в решението на Народното събрание.", "date": "2018.05.11", "title": "Всички зад превозвачите: ЕС нарушава правилата си"}
{"url": "https://www.dnes.bg/stranata/2018/05/11/23-godishna-shofiorka-zagina-na-miasto-blysna-se-v-dyrvo.376116", "text": "23-годишна жена е загинала на място при катастрофа на бул. \"Пазарджишко шосе\", съобщиха от пловдивдската полиция.\r\nСигналът за катастрофата е подаден след 7:10 тази сутрин.\r\nВ района на 8 км на бул. \"Пазарджишко шосе\" лекият автомобил, управляван от младата жена, се е блъснал в дърво. Вследствие на удара водачката е починала.\r\nПолицията изяснява причините за тежкото ПТП, образувано е досъдебно производство.", "date": "2018.05.11", "title": "23-годишна шофьорка загина на място, блъсна се в дърво"}
{"url": "https://www.dnes.bg/obshtestvo/2018/05/11/policiiata-ni-spira-proveriava-no-redovna-li-e-tia-da-vidim.376122", "text": "Полицията на пътя следи стриктно за движението на автомобилите – спира, проверява, глобява... Но наред ли е всичко с полицейските патрули и документите на органите на реда?\r\nЛюбопитен клип, разпространен в социалната мрежа Facebook, показва шофьор, който отказва полицейска проверка, защото картите на органите на реда са изтекли и са стари.\r\nМъжът иска от полицаите да се легитимират, те се представят, включително с документите си, които обаче става ясно, че не са изрядни за 2018 година.\r\nЕто какво пише самият човек, който сигнализира във Facebook за случилото се:\r\n\"За трети път виждам невалидни полицейски служебни удостоверения - стикерите в долният десен ъгъл са до 2016 г. От последвалия разговор с униформените, подразбрах, че ЦЯЛАТА полиция е с изтекли стикери. А това означава, че в момента НЯМАМЕ полиция! И че година и половина сме НЯМАЛИ полиция! И ако е така, то всички съставени адм. актове за нарушения са НЕВАЛИДНИ. Пращам този сигнал до медиите, да видим някой ще реаргира ли. А вие разпостранете и предупредете всички - на основание чл. 170, ал. 5 от Закона за движение по пътищата, да изискват служебните удостоверения при проверка\".\r\r\n                    \r\n                    А въпросната алинея гласи: \"Служителят, осъществяващ контрол, представя на спрения за проверка участник в пътното движение полицейски знак или служебна карта. Когато е необходимо, той може да покани спрения водач да излезе от превозното средство\".\r\nОказа се, обаче, че от МВР са решили временно проблема със старите карти. На 23 март 2018 г. в брой 26 на \"Държавен вестник\" е обнародвана инструкция от 15 март 2018 г. за определяне на вида, условията и реда за издаване и ползване на служебни карти в МВР. В документа се посочва, че \"поставените върху служебните карти контролни холограмни стикери за 2016 г. могат да се ползват до 30.06.2018 г.\".\r\nОстава обаче отворен въпросът легитимни ли са били документите на полицаите от края на 2016 година до тази дата. Както и какво ще направи МВР, за да бъдат легитимни и след края на юни.", "date": "2018.05.11", "title": "Полицията ни спира, проверява... Но редовна ли е тя? Да видим!"}
{"url": "https://www.dnes.bg/rock/2018/05/11/legendarnite-jethro-tull-idvat-u-nas-prez-oktomvri.376127", "text": "Легендарната британска група Jethro Tull ще посети България през октомври 2018, като част от световното турне по повод 50–годишния си юбилей. \n\r\nКонцертът е на 17 октомври, от 20:00 ч., в зала 1 на НДК, съобщиха организаторите от София Мюзик Ентърпрайсис. \n\r\nС повече от 60 милиона продадени албуми в цял свят, Jethro Tull е една от най-успешните прогресив рок групи на всички времена. Музиката им е изключително характерна и включва в себе си уникалната водеща флейта на фронтмена Ian Anderson, както и фолк, блус, класически и хард рок мотиви. Специалните юбилейни концерти на бандата ще включват най-доброто от забележителната им кариера.\n\r\nJethro Tull поемат на последна световна обиколка, за да отпразнуват заедно с многобройните си фенове 50-тата годишнина от създаването си.\r\n                    \r\n                    \r\nОсвен световното турне, през 2018 Jethrо Tull ще издадат специална компилация от три диска, наречена 50 of 50, която ще е налична на 25 май. В юбилейните дискове ще бъдат включени 50 от най-великите парчета на групата, които лично Ian Anderson избира от всички 21 студийни албума на бандата. Заедно с компилацията 50 of 50, на пазара ще излезе и съкратена колекция от 15 песни, с името 50th Anniversary Hits, която ще е налична на CD диск и плоча.\n\r\nЮбилейното последно турне на Jethro Tull стартира през март и ще бъде едно от най-мащабните досега. Световната обиколка ще премине през САЩ, Канада и цяла Европа и ще продължи до края на 2018 година.\n\r\nБилетите за концерта у нас са на цени от 70 до 130 лева и могат да бъдат закупени в мрежите на Тикетпро и Ивентим. Продажбата им стартира на 14 май, понеделник.", "date": "2018.05.11", "title": "Легендарните Jethro Tull идват у нас през октомври"}
{"url": "https://www.dnes.bg/notifikacii/2018/05/11/udar-gard-mente-obra-500-bona-ot-hipermarket-v-montana.376138", "text": "Голям обир в Монтана! Неизвестен измамник се представил за охранител, който трябва да вземе седмичния оборот на голям хипермаркет. Така той си тръгнал с 500 000 лева.\r\nКрупната кражба била извършена вчера сутринта. Фалшивият гард влязъл в магазина между 8,50 и 9,05 часа. Той се представил за служител на охранителна фирма, отговаряща за приемането на събрания седмичен оборот. Той успял да заблуди 37-годишна служителка на магазина и тя му предала половин милион лева, пише \"\".\r\nНа местопроизшествието е извършен оглед. По случая е образувано досъдебно производство за измама.\r\nСпоред разследващите измамникът вероятно има вътрешни връзки и би трябвало лесно да се тръгне по следите му. По неофициални данни оборотът на хипермаркета за седмица е близо 500 000 лева.\rЖената, предала парите, се изплашила до припадък, когато разбрала, че не е предала оборота на истинската инкасо фирма.\r\nРайонът около магазина бил отцепен, а авторите на големия удар се издирват.\r\nСлужители на МВР проверяват записите на камери в магазина, района и целия град. По случая е образувано досъдебно производство.\n\r\n ", "date": "2018.05.11", "title": "Удар: Гард менте обра 500 бона от хипермаркет в Монтана! "}
{"url": "https://www.dnes.bg/sofia/2018/05/11/bashtata-na-blysnatata-ot-kolelo-tea-blagodaria-na-vsichki.376123", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nБащата на блъснатото от велосипедист дете в Южния парк благодари на всички за оказаната помощ за издирването на колоездача, който избяга след инцидента. Той добави и че е доблестно, че мъжът с колелото все пак се е предал в полицията.\n\n\n\r\n\"Искам да благодаря на всички съвестни граждани, които доста се активизираха вчера и помогнаха за намирането и идентифицирането на лицето\", каза  Мирослав Джоканов пред  .\n\r\nСлед инцидента освен органите на реда, се мобилизираха и социалните мрежи. Снимката на мъжа беше разпространена бързо, а днес стана ясно, че велосипедистът се е предал сам в полицията.\r\n                    \r\n                    \r\nДиана Костова, която е родител на малко дете и също често е с него в Южния парк разказа, че е попадала в почти същата ситуация, но е успяла да отдръпне сина си от пътя на велосипедист в последния момент.\n\r\n\"Това е една от многото причини той вече да се разхожда на каишка. Като сме в парка на мен ми е по-сигурно да съм с колана\", сподели Костова пред камерата на Bulgaria ON AIR.\n\r\nМилена Васева, която е от Общинското предприятие \"Паркове и градинки\", пък заяви, че първоначалните мерки, които могат да се вземат и да се случат най-бързо, са свързани с поставянето на табели, които да насочват вниманието.\n\r\nОбщинският съветник от ВМРО Карлос Контрера пък сподели, че според него трябва парковете да се насищат с полицаи, когато са най-посещавани, защото според него това ще респектира велосипедистите, които карат с висока скорост и ще има превантивен ефект върху всяка друга престъпност.\n\r\n\"Не е умишлено деяние, по непредпазливост е извършено, но все пак трябва да си понесе наказателната отговорност\", заяви Контрера във връзка с предалия се велосипедист, който блъсна Теа.\n\r\nОрлин Тенчев пък беше категоричен, че трябва да има превенция за подобни случаи, но по думите му няма правила за това.\n\r\n\"За велосипедистите важат всички правила за ППС, защото велосипедът е пътно превозно средство. В Закона за движение по пътищата няма нищо ново за велосипедистите\", каза Тенчев, а по думите му трябва в нормативната уредба да се опишат повече ситуации, а не само от коя страна на велоалеята да се движи човек с колело, за да бъде ясно кой е отговорен в различните ситуации.\n\r\nЛазар Радков, който е приятел на бащата на Теа, която все още е в \"Пирогов\", пък сподели мнението си, че щом има подобни случки, трябва да има превантивни мерки.                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        ", "date": "2018.05.11", "title": "Бащата на блъснатата от колело Теа: Благодаря на всички!"}
{"url": "https://www.dnes.bg/obshtestvo/2018/05/11/dizainerskata-droga-izmesti-heroina-60-novi-vida-za-godina.376124", "text": "Дизайнерската дрога измести хероина на пазара, но рискът от фатален край след нейната употреба е много по-голям от този при другите наркотици.\r\nСамо за една година са засечени 60 нови вида синтетични наркотици, отчете МВР шефът Валентин Радев по време на парламентарния контрол.\n\r\nТой допълни, че познатият от близкото минало модел на централизиран пазар на дрога вече не съществува. Няма монопол, нито териториално разпределение на пазара, обемът на продадените наркотици вече е много по-малък.\n\r\nДизайнерската дрога обаче се продава основно по интернет, което означава, че дори в малките села се намират купувачи, призна Радев.\r\nМарихуаната е лидер на пазара. Канабисът е най-търсената и продаваната дрога, като се отглежда на открито в някои райони на страната, където позволява климатът, а там, където това не е възможно, се отглежда в оранжерии.\r\n                    \r\n                    \r\nСлед марихуаната следват амфетамините и кокаинът. Употребата на хероин е намаляла силно, обясни още МВР шефът. Най-често дилърите на дрога са на възраст от 18 до 30 години.\r\nЗа превенция срещу наркотиците МВР работи с директорите на училищата, организира лекции, а само за миналата година са отпечатани над 400 000 брошури, допълни Радев.", "date": "2018.05.11", "title": "Дизайнерската дрога измести хероина, 60 нови вида – за година"}
{"url": "https://www.dnes.bg/obshtestvo/2018/05/11/helpbook-hrana-vyrhu-ryjdivi-shkafcheta-v-pirogov.376139", "text": "Обзорът на сигналите, които гражданите изпратиха до институциите през изминалата седмица чрез платформата HelpBook.info, ще започнем със снимки от. Сигналът е за храна върху праисторически мебели, ръжда и скъсани чаршафи. Вижте сами!\r\nДруг водещ акцент в сигналите са некачествените ремонти. Първият от тях е на ул. \"Твърдишки проход\", където преди 10-тина дни . Свършили с няколко пред номер 17 и надолу, а оставили най-голямата пред N19/21, като един от тях заявил, че ще се върнат. До днес това не се е случило, но вече има счупени тасове.\r\r\n                    \r\n                    Проблем за автомобилите е и наличието на на 7-ми километър в София. Потребителят твърди, че е подавал сигнали в различни институции, но без ефект. Доброволец запълнил част от дупките с лични средства и труд, но останала огромната яма под моста на паркинга.\r\nДупката е доста дълбока и преминаването през нея става невъзможно с всеки изминал ден. Мястото е доста натоварено през делничните дни и съответно пътят се руши скорострелно. Обръщаме се с молба към Община Младост за съдействие.\r\nСледващият сигнал е за  на бул. \"Ал.Малинов\" до Лидл, където на снимката се вижда, че такъв по-скоро няма.\r\nОт години липса какъвто и да било ремонт  на ул. \"Раковски\". Месец преди сезона, при дъжд, улицата е непроходима от локви и кал, а при сухо време е прах и мръсотия.\r\nВ същото време в Ямбол на ул .\"Шипка\", в района на болницата, . Вече имало 3 починали котки, а едно куче бере душа. Всичко това се случва в рамките на последните няколко дена.\r\nАко видите нередност, проблем, с който се сблъсквате всеки ден и искате да подадете сигнал - направете го онлайн в \r\nПлатформата на Investor Media Group ще ви даде възможност не само да дадете гласност на проблема, но и да изпратите сигнал до отговорните институции.\r\n ", "date": "2018.05.11", "title": "HelpBook: Храна върху ръждиви шкафчета в Пирогов!?"}
{"url": "https://www.dnes.bg/technology/2018/05/11/zadobriavaneto-na-ruskata-propaganda-vyv-facebook.376115", "text": "Новоразкрити документи показват как руските пропагандатори във Facebook са използвали все по-сложна тактиката в течение на две години, докато са се опитвали да посяват раздори в САЩ преди и след президентските избори през 2016 г.\r\nДемократи от Комисията по разузнаването към Камарата на представителите  публично оповестиха в четвъртък за пръв път пълната наличност от над 3000 реклами, за които Facebook заяви, че са закупени от проруската група Агенция за изследване на интернет. Рекламите, по-малко от 50 от които бяха показани по-рано, предлагат най-ясния поглед върху все още в развиващите се тактики, използвани от групата, докато тя се стреми да засили социалното и политическото напрежение в САЩ, пише The Wall Street Journal.\r\r\n                    \r\n                    Страниците, подкрепяни от Русия, първоначално са използвали относително прости техники, като са купували реклами, насочени към широки сегменти, като например всички потребители на Facebook, живеещи в САЩ. Много от тези реклами са донесли малко интеракции от страна на потребителите. До 2017 г. тактиките стават по-остри, показва анализът. Те са купували реклами, фокусирани върху определен радиус около конкретни градове и целеви хора с определени длъжности като \"миньор в мина\" или някои работодатели, включително самият Facebook.\r\nРекламите показват по колко агресивен и широкообхватен начин страници във Facebook, поддържани от руснаците, са адресирали социални и расови проблеми, включително нелегалната имиграция и полицейската бруталност. Някои страници са използвали Facebook за популяризиране на реални митинги в градове в САЩ. Други са използвали Facebook за продажба на облекло или за получаване на лична информация за потребителите, като ги приканват да попълнят проучвания или да споделят снимките от потребителския си профил.\r\nПрез 2015 г. малко от рекламите на руската агенция са натрупвали значителни интеракции, често привличайки нула или десетина акции. И докато пропагандната операция напредва, операторите са експериментирали с по-сложни техники и някои от рекламите започват да стават вирусни.\r\nДо 2016 г. агенцията използва и реклама за \"персонализирана аудитория\" - усъвършенстван инструмент за рекламиране във Facebook, който позволява на специалистите по маркетинг да предлагат реклама на профилите на определени типове хора. Руските оператори също са експериментирали с различни критерии за съобщения и за местоположение. \r\nПрез два дни през септември 2016 г. агенцията е организирала четири реклами, за да популяризира митинг под надслов “Miners for Trump” в Пенсилвания (Миньорите за Тръмп, б. ред.), насочена към все по-специфични демографски характеристики: от хора, живеещи на 50 мили от Ню Йорк, до хора в Алънтаун, Ери и Скронтън, чиято декларирана дейност е „Миньор на въглища\". Много реклами на Агенцията за изследване на интернет включват граматически и правописни грешки, а някои от тях нямат видима политическа цел. През юни 2015 г. страницата \"L for life\" е купила реклама, насочена към хора, които се интересуват от \"пейзажна живопис или пейзажи\". Рекламата включва снимка на град с планина на заден фон и надпис: \"Такъв красив ден! Такава хубава гледка!\"\r\n", "date": "2018.05.11", "title": "Задобряването на руската пропаганда във Facebook"}
{"url": "https://www.dnes.bg/sofia/2018/05/11/sofiiska-voda-s-ambiciozna-programa-za-investicii-i-inovacii-prez-2018-g.376169", "text": "На среща между мениджмънта на „Софийска вода“, част от международната Група Веолия, и медиите бяха представени реализирани от дружеството инвестиционни проекти за 2017 г. на стойност  45,3 млн. лв., както и амбициозната програма за 2018 г. в размер на 51,7 млн. лв. Тази година компанията ще се фокусира върху канализационната мрежа и пречистването на отпадъчни води, инвестирайки 6.5 млн.лв. повече отколкото през 2017 г.\n\r\nИзпълнителният директор на „Софийска вода“ Арно Валто очерта основната посока на компанията в новата инвестиционна година, споделяйки, че  „продължаваме да планираме инвестиции във всички ключови елементи, свързани с нашия  ангажимент за предоставяне на качествени ВиК услуги към жителите на Столична община – от съоръжения за водовземане и пречистване на води, по пътя на  пречистените води, през резервоари и хлораторни станции към каналзиационната мрежа и пречиствателните станции за отпадъчни води. Подобряваме системите за мониторинг и контрол, включително осигуряваме най-новото и модерно лабораторно оборудване за изследване на питейните и отпадъчни води. Тези инвестиции остават невидими за обществото,  тъй като се случват в обектите, в които оперираме, но са от ключово и съществено значение за високото качество на предоставяните от нас услуги. За клиентите ни най-видими са така наречените линейни обекти – реконструкции на канали и водопроводи, но това е само малката и видима част от това, което правим“. \r\n                    \r\n                    \r\nГ-н Валто допълни, че “както и досега, си поставяме за цел да продължим да подобряваме управлението на водния ресурс – от язовири, през лабораторията до дома на всеки жител на столицата, а оттам към пречиствателните станции за отпадъчни води на София. Нашата задача е да бъдем в услуга на жителите на града и да продължим да изпълняваме  обещанието ни като доставяме до домовете им една от най-качествените питейни води в Европа, като в същото време я връщаме в природата без да нарушаваме естествения воден цикъл.“\n\r\nКато най-големия ВиК оператор в България, част от международната Група Веолия, експерти на компанията участват и в създаването на новия проектозакон за ВиК сектора, който обединява препоръките на всички компании, опериращи в сферата на водата. Г-н Васил Тренев – Зам. изпълнителен директор, обясни че, „по този начин показваме желанието си  за подобряване на взаимоотношенията с нашите клиентите. Предложенията ни предполагат, че за крайния клиент ще има по-справедливи решения, включително тези за по-равностойно разпределение на общите нужди. Така коректните платци ще бъдат спокойни, а останалите - мотивирани да пристъпят към двустранен диалог с нас“.  \n\r\nДруга важна линия, както за Групата Веолия, така и за софийския ВиК оператор е опазването на околната среда, но най-вече прилагането на принципите за кръгова икономика в ежедневната дейност на компанията. Един от най-ярките примери за това е СПСОВ Кубратово, която пречиства софийската отпадъчна вода, за да я върне в р. Искър, а от утайките станцията създава енергия, която я прави енергийно независима. През текущата година ще бъдат извършени подобрения в  метан-танковете, както и в ко-генераторите на станцията.\n\r\nГ-н Станислав Станев - Директор „Експлоатация и поддръжка“ обясни: „Превърнахме Кубратово в отражение на дългогодишния ни ангажимент за иновации, за да бъдем естествена част от кръговрата в природата. Инвестициите в енергийната ефективност на станцията, както и тези в станцията ни за питейни води в  Бистрица, ще продължат да бъдат основен приоритет за нас“.\n\r\nГ-н Петьо Велев - Директор \"Инженерни и строителни дейности“, от своя страна, даде обстойна информация за инвестиционни проекти, които ще се осъществят тази година в столичните квартали и улици. Специален акцент бе поставен на реконструкцията на водопровода в кв. „Симеоново“, в кв. „Орландовци“ и започналата реконструкция на канал по ул. \"Граф Игнатиев“, и на пл. \"П. Славейков“.\r\nВсички ключови инвестиционни проекти за водопроводи и канали за 2018 г. на „Софийска вода“ възлизат на стойност над 13,5 млн. лв.\r\n ", "date": "2018.05.11", "title": "\"Софийска вода\" с амбициозна програма за инвестиции и иновации през 2018 г."}
{"url": "https://www.dnes.bg/obshtestvo/2018/05/11/bezlov-problemyt-s-hazarta-gigantski-nomer-1-sme-v-evropa.376131", "text": "Хазартното лоби ще загуби около 500 милиона, ако бъдат приети предложените промени от вицепремиера Валери Симеонов.\n\n\n\r\nТова каза Тихомир Безлов от Центъра за изследване на демокрацията по повод предложението да се забрани рекламата на хазарт и да се ограничат местата за продажба на лотарийни билети.\r\nВ парламента вчера стана ясно, че то ще бъде подкрепено и от ГЕРБ, и от БСП.\r\n\"Трябва да се направи опит да има ограничения за хазартните залагания. Хазартното лоби в парламента не смее директно да се конфронтира с лидерите на двете политически формации, а и самите лидери интуитивно виждат колко гигантски е станал проблемът, за да си позволят да избягат от темата\", обясни Безлов.\r\r\n                    \r\n                    \"И в двете големи парламентарни групи хазартното лоби със сигурност има влияние, но очакването ми беше, че на равнище председател на БСП, заместник-председател на ГЕРБ, все пак не би трябвало да са постигнали някаква зависимост. Така че, чисто политически, според мен, вицепремиерът Симеонов успя да постави добре ситуацията, т.е. той избегна едно типично противопоставяне между формациите и успя да се договори за директна подкрепа\", коментира още той пред БНР.\r\nБезлов съобщи, че пазарът на лотарийни билети се е удвоил за последните години, като още преди 10 години е бил много голям и в България има свръхвисоко потребление на хазартни услуги.\r\n\"Ако се опитаме пак да се сравняваме с другите страни, тогава бяхме около 2% от БВП и пак бяхме една от водещите страни, а сега сме 3% от БВП и сме номер 1 в Европа. 3% е огромно число за страна като България\", посочи той.\r\nБезлов определи два основни проблема в закона: \"Първо, от една страна, стои проблемът с хазартния туризъм. Аз мисля, че България би трябвало да се възползва от тази възможност в туризма и тя някак си го е направила относително ефективно. Този сегмент би трябвало да се развива и подкрепя от държавата. Другият голям проблем, който тези промени в Закона няма да засегнат, е това свръхнаситено предлагане на хазартни услуги навсякъде в страната\".", "date": "2018.05.11", "title": "Безлов: Проблемът с хазарта – гигантски, номер 1 сме в Европа!"}
{"url": "https://www.dnes.bg/obshtestvo/2018/05/11/uchenik-pripadna-pushel-samorychno-svita-cigara.376168", "text": "17-годишен ученик от бургаското СОУ \"Константин Преславски\" е припаднал, след като е пушел с приятели саморъчно свита цигара. \r\nМомчето веднага е откарано в болницата, там е прегледано и е установено, че става въпрос за интоксикация, казаха от УМБАЛ Бургас. \r\nТийнейджърът ще остане за наблюдение в едно от отделенията на болницата. Той е добре, няма опасност за живота му.\r\nТепърва ще се уточнява какво са пушили момчетата и дали не става дума за опасния \"чай\", който съдържа синтетична дрога с опасни примеси, пише .\r\nНапоследък този вид наркотик се разпространява все по-често по морето, а миналия месец бургаските полицаи удариха депо за такъв вид дрога в квартал \"Победа\". Двама братя бяха задържани.", "date": "2018.05.11", "title": "Ученик припадна, пушел саморъчно свита цигара"}
{"url": "https://www.dnes.bg/stranata/2018/05/11/myj-zagina-pri-trudova-zlopoluka-v-dobrichko.376140", "text": "48-годишен мъж е загинал след падане от тракторно ремарке в село Северняк. Това съобщиха от ОДМВР - Добрич.\r\nНа 10 май около 08.15 часа е получено съобщение за възникнала трудова злополука в стопански двор в с. Поручик Кърджиево, област Добрич.\r\nУстановено е, че при извършване на товаро-разтоварни дейности 48-годишен мъж от село Северняк е паднал от тракторно ремарке и е загинал на място.\r\nЗа инцидента е уведомена прокуратурата и инспекцията по труда. Образувано е досъдебно производство.", "date": "2018.05.11", "title": "Мъж загина при трудова злополука в Добричко"}
{"url": "https://www.dnes.bg/politika/2018/05/11/u-nas-i-po-sveta-da-bydem-gordi-bylgari-iska-iotova.376171", "text": "\"Време е за единение на българите от цял свят за развитието и бъдещето на България\". Този призив отправи вицепрезидентът Илияна Йотова от Каварна, където днес се провежда Общобългарския младежки фолклорен събор \"С България в сърцето\".\r\nВ тридневния събор участват над 1500 деца и младежи от цяла България и историческите ни диаспори.\r\nДнешният събор е 15-ти поред, негови организатори са Община Каварна и продуцентска къща \"Пирина\".\r\n\"От множеството срещи с българите в Молдова, Сърбия, Македония, Албания, Унгария разбрах колко ценят те подкрепата на хора като вас\", обърна се вицепрезидентът към един от вдъхновителите на събора – Илия Луков.\r\r\n                    \r\n                    Тя обясни, че делото на певеца е още по-значимо. \"Чрез преданията, приказките и героите от фолклора вие съхранявате величието на народа ни, независимо от това къде се намират неговите чеда\", каза Йотова, цитирана от пресцентъра си.\r\nСпоред вицепрезидента младежкият събор и Каварна дават възможност българите в България и тези извън нея да си припомнят, че са един народ.\r\n\"България е древна страна, страна не на разстояния и мащаби, а империя на духовност и култура. Една от най-старите държави, създала писменост за славянските народи. Да бъдем горди, че сме българи.\", обърна се Йотова задочно към сънародниците ни по света.\r\nТя припомни, че фолклорът и традициите ни обединяват.\r\n\"Българските младежи ни обединяват, защото те са истинското общо бъдеще на нашия народ. Независимо къде живеят, те носят българщината в сърцето си и я предават. За нашите деца сме длъжни да направим всичко, за да съхраним традициите. За да пребъде България\", каза още Йотова. ", "date": "2018.05.11", "title": "У нас и по света: Да бъдем горди българи, иска Йотова"}
{"url": "https://www.dnes.bg/notifikacii/2018/05/11/myj-ot-lovech-e-zadyrjan-za-ubiistvoto-na-62-godishen.376179", "text": "58-годишен мъж от Ловеч е задържан по подозрение, че е причинил смъртта на 62-годишен мъж.\r\nТой е бил намерен в безпомощно състояние на 7 май около 0:30 ч. на разклона за троянското село Добродан. На 8 май пострадалият е починал в плевенска болница, съобщиха от МВР. \r\nДействията на полицейските служители са извършени под наблюдението на Окръжна прокуратура-Ловеч. \r\n58-годишният мъж е привлечен и разпитан в качеството на обвиняем и е направил пълни самопризнания по случая, след което с прокурорско разпореждане е задържан за срок от 72 часа. \r\nРаботата по случая продължава.", "date": "2018.05.11", "title": "Мъж от Ловеч е задържан за убийството на 62-годишен"}
{"url": "https://www.dnes.bg/obshtestvo/2018/05/11/vijdali-li-ste-liudmila-stolichnata-policiia-ia-tyrsi.376176", "text": "Столичната полиция издирва 67-годишната Людмила Атанасова Андреева от Ямбол. \r\nЖената за последно била забелязана около 16 часа на 10 май пред \"Пирогов\".\r\nТя е висока около 160 см, с кафяви очи и прошарена коса. Била е облечена с кафяво сако, червена фанела, кафеникава пола и носела кафява кожена дамска чанта, допълват от МВР.\r\nПолицията призовава всички, които могат да дадат информация за издирваната, да се обадят на тел.112, 02/9821760, тел. 02/9821755, тел.02/9821791 или в най близкото поделение на МВР.", "date": "2018.05.11", "title": "Виждали ли сте Людмила? Столичната полиция я търси"}
{"url": "https://www.dnes.bg/obshtestvo/2018/05/11/8-den-helikopterite-ne-letiat-100-kitaici-trygvat-da-tyrsiat-boian.376185", "text": "100 души от китайска страна са мобилизирани в издирвателната и спасителна операция на алпиниста ни Боян Петров, заяви на пресконференция посланикът на Китай у нас Джан Хайджоу.\r\nТой потвърди, че заради изключително лошото време (буря и снеговалеж) двата хеликоптера, които трябваше да търсят българина, не са успели да излетят.\r\n\"При първа възможност машините ще облетят района около базовите лагери. Прогнозата за времето показва, че утре отново ще бъде облачно, ще вали сняг и вятърът ще бъде по-силен, но на 13 май ще има прозорец от по-хубаво време\", каза той.\n\n\n\n\n\r\nДипломатът поясни, че групата от 100 спасители включва: опитни алпинисти, медици и хора, които ще отговарят за логистиката.\r\r\n                    \r\n                    От информацията, дадена от посланика на Китай става ясно, че спасителният екип се дели на 3 групи. Първата група, в чийто състав влизат 12 спасители, вече е тръгнала от Базовия лагер (5800 м) към Лагер 1 (6400 м).\r\nУтре е предвидено 7 от тези 12 души да тръгнат към Лагер 2 (6800 м), а след това и към Лагер 3 ( 7300 м).\r\n\"В момента спасителите не могат да провеждат операция на височина над 7300 м, а причината за това е лошото време\", настоя Хайджоу.\r\nДеян Петков, който отговаря за логистиката на изкачването на Боян Петров, каза пред БНР, че шерпите, които издирват Боян Петров, вече са достигнали Лагер 1 и ще останат да пренощуват там, за да продължат утре нагоре.\r\nПо други маршрути се придвижват още спасители и алпинисти от Базовия лагер, за които до момента няма информация докъде са стигнали.\r\n\"Има и други екипи по маршрута - това са китайците и други алпинисти от лагера, с които в момента се опитвам да се свържа, за да разбера къде точно са по маршрута. Денят там още не е приключил\", уточни Деян Петков.\r\nПървата сателитна снимка на района се е оказала покрита с облаци, а втората се обработва в момента.\r\n\"Правим всичко възможно, за да получим образ от земята\", каза Петков, и допълни: \"Районът е много отдалечен и комуникацията е изключително трудна\".\r\nБоян Петров е в неизвестност вече 8 дни. Той изчезна на 3 май по пътя към Шиша Пангма – поредният осемхилядник, който се опита да покори.", "date": "2018.05.11", "title": "8 ден: Хеликоптерите не летят, 100 китайци тръгват да търсят Боян"}
{"url": "https://www.dnes.bg/obshtestvo/2018/05/11/abiturienti-s-kauza-za-jivot-za-liubimata-uchitelka.376175", "text": "\n\r\nАбитуриенти от столичното 57-мо спортно училище \"Св. Наум Охридски\" избраха нетрадиционен и изключително благороден начин да отбележат своето завършване. 23-ма от тях решиха да дарят безвъзмездно кръв в Националния център по трансфузионна хематология (НЦТХ), съобщиха от Центъра. \n\r\nЧовекът, който ги вдъхновява за идеята, е тяхната класна ръководителка Златка Анастасова.\n\r\nВ началото на годината, учителката по философия губи крака си след като бива буквално пометена от самонадеян шофьор. Голямото количество кръв, което е било необходимо за операцията ѝ, нейната история и всичко, което заедно съпреживяват, провокира дванадесетокласниците да дарят кръв за първи път в навечерието на абитуриентския си бал.\r\n                    \r\n                    \r\nДецата описват класната си като невероятен човек и всички до един я боготворят. Най-големият урок, който са научили от нея е, че доброто винаги побеждава, а силата на духа е нещо, което се изгражда и което всеки носи в себе си.\n\r\n\"Удивително е да видиш тези страхотни млади хора, които са толкова силно мотивирани. Надяваме се да има повече като тях, защото чувството им за отговорност и съпричасност е  нещо, с което имат пълното право да се гордеят\", обяви по повод акцията им директорът на НЦТХ проф. Фани Мартинова.\r\n ", "date": "2018.05.11", "title": "Абитуриенти с кауза за живот! За любимата учителка"}
