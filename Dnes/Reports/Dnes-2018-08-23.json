{"url": "https://www.dnes.bg/notifikacii/2018/08/23/doc-spaskov-zdravnata-sistema-v-bylgariia-raboti.385914", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Здравната система в България работи, въпреки че все по-често чуваме противното. Хората се лекуват. Разбира се проблеми винаги ще съществуват. Ние трябва да се борим с тях и да ги преодолеем. И най-важното - да не ги повтаряме. Това заяви в студиото на \"Денят ON AIR\" бившият изпълнителен директор на \"Пирогов\" доц. д-р Спас Спасков.\r\nВъв връзка със злополучния инцидент с починалата в Сливен родилка, той посочи, че преди да се коментира каквото и да било, трябва да се изчака да приключат проверките.\n\r\n\"Нещата трябва да се изяснят, има професионална група, която ще реши кое е правилно и кое не, не бива да се правим на всезнайковци. А що се отнася до роднините на починал пациент, те винаги ще застанат срещу лекаря, дори той да е направил всичко по силите си, за да спаси човешки живот\", каза д-р Спасков.\r\nПред  той коментира също лекарските заплати и подчерта, че медиците, които работят качествено, неминуемо трябва да получават добро възнаграждение.\n\r\n\"В момента в част от медицинската дейност се заплаща не само, защото някой има диплома, а защото знае повече, може повече и работи повече. За съжаление обаче в България все още се гледа с неприязъм към хората, които успяват\", каза гостът в студиото на Ганиела Ангелова.\n\r\nПо думите му огромен проблем за страната ни представлява фактът, че през последните години недоверието на обществото към институциите расте и именно поради тази причина все повече млади българи напускат държавата.", "date": "2018.08.23", "title": "Доц. Спасков: Здравната система в България работи!"}
{"url": "https://www.dnes.bg/cars/2018/08/23/kalashnikov-no-ne-ak-47-a-elektromobil-za-grajdanskiia-pazar.385876", "text": "\n\r\nКонцернът \"Калашников\" използва изложението Армия-2018, което се провежда в Москва, за да покаже своите разработки не само при оръжията, но и при автомобилите. Производителят на легендарния автомат явно гледа към бъдещето, тъй като залага на електрическо задвижване.\r\nПървата машина е малък електромобил – UV-4, чийто размери са дължина 3440 мм, широчината – 1530 мм и височина – 1730 мм. Теглото на електромобила е 650 кг., като той е предназначен не само за специални клужби, но и за \"гражданския\" пазар.\r\nМашината донякъде напомня на Renault Twizy, като задвижването е поверено на електромотор с мощност 68 к.с., който се зарежда от литиево-желязна-фосфатна батерия. Електромобилът може да развива максимална скорост от 80 км/ч, а пробегът му с едно зареждане е 150 км.\r\n                    \r\n                    \r\nВтората машина на \"Калашников\" е бъги със задвижване на четирите колела, което е предназначена за нуждите на армията. Автомобилът се казва OV-2, като разчита на хибридно задвижване и може да вози до 4 човека, в това число и шофьор.\r\nЗадната ос на машината се задвижва от двигател с вътрешното горене и мощност 57 к.с., а предната – с електромотор със 75 к.с.\r\nВоенния всъдеход е получил пружинно окачваве с хидравлични амортисьори. Размерите му са по-малки от тези на UV-4 – дължината е 2900 мм, широчината – 1800 мм, а височината – 1500 мм.\n\r\nКонцернът е готов и с електрически мотоциклет – SM1, който също е разработен по поръчка на Министерството на отбраната на Русия. Машината развива до 90 км/ч, като с едно зареждане изминава 150 км. Задвижването става с помощта на мотор с постоянен ток от литиево-йонна батерия.", "date": "2018.08.23", "title": "\"Калашников\", но не АК-47, а електромобил – за \"гражданския\" пазар"}
{"url": "https://www.dnes.bg/zvezdi/2018/08/23/kristin-ilieva-otbeliaza-21-iia-si-rojden-den-v-gips.385894", "text": "Кристин Илиева посрещна 21-ия си рожден ден в гипс. Това става ясно от официалния й профил във Facebook, където тя качи няколко снимки с патерици.\r\n\"Трудна година беше, но ще става по-леко! Благодаря на всички за страхотните пожелания, любовта и подкрепата!Сега аз ще ви пожелая да бъдете здрави, много обичани, Бог да ви пази и не забравяйте да бъдете благодарни за прекрасния живот, който имате и да се радвате и на най-малките неща !!!\", написа моделът под фотосите.\r\nМного хора честитиха рождения ден на красавицата.\r\n\"Аз си пожелавам все така да бъда заобиколена от истински страхотни хора, любов, загриженост и да се изправя на крака и да имам силата да покоря света!\", написа още Кристин.\r\r\n                    \r\n                    Както вече писахме, Илиева претърпя няколко операции у нас и в Турция, след като катастрофира тежко заедно със своята приятелка Дивна. В началото на август тя качи видео, с което показа, че има голям напредък и вече ходи. Най-вероятно гипсът, който носи в момента, е част от лечението й.\r\nВижте още новини за звездите в", "date": "2018.08.23", "title": "Кристин Илиева отбеляза 21-ия си рожден ден в... гипс"}
{"url": "https://www.dnes.bg/stranata/2018/08/23/200-godishen-polski-briast-v-dvora-na-haskovsko-uchilishte.385892", "text": "Единственото вековно дърво от вида полски бряст в Хасково вече е защитено и има табела, изписваща възрастта му. \r\nДървото се намира в двора на СУ \"Свети Паисий Хилендарски\".  \r\nОбиколката на ствола му е 3,50 м., а височината 14 м.В същото време текат и довършителни ремонти работи в училището. Строителите обещават до първия учебен ден всичко да е готово.\r\nМиналата година група граждани изпратиха писмо до РИОСВ – Хасково за опазването на полския бряст, а общо вековните дървета в областта са 140. Те всички са защитени от закона за биологичното разнообразиe.\r\n ", "date": "2018.08.23", "title": "200-годишен полски бряст в двора на хасковско училище"}
{"url": "https://www.dnes.bg/usa/2018/08/23/trymp-svaliat-li-me-ot-vlast-pazarite-shte-se-srinat.385888", "text": "Ако ме свалят от власт, пазарите ще се сринат, заяви днес американският президент Доналд Тръмп след изказване на бивш негов адвокат, обърнал се срещу него, предаде Франс прес.\n\r\n\"Ако някога бъда свален, мисля, че пазарите ще се сринат и всеки ще стане по-беден\", каза Тръмп, отговаряйки на въпрос в предаване на телевизия \"Фокс нюз\".\n\r\n\"Не знам как може да бъде свален някой, който върши супер работа\", добави той.\n\n\r\nПримката около президента се затяга, след като бившият му адвокат Майкъл Коен заяви под клетва, че по настояване на Тръмп е купил мълчанието на две предполагаеми негови любовници, \"за да повлияе на изборите\" през 2016 г.\r\nКоен, обвинен в нарушаване на закона за финансиране на изборите, сключи с властите споразумение да се признае за виновен, което може да го принуди да сътрудничи на специалния прокурор Робърт Мълър, разследващ дали е имало руска намеса в американските президентски избори.\r\n                    \r\n                    \r\nБелият дом вчера вече увери, че Тръмп \"ни най-малко не се се тревожи\" от евентуални разкрития, които би могъл да направи Майкъл Коен.\n\r\nВ същото интервю за \"Фокс нюз\", заснето вчера, но излъчено днес, президентът изрази съчувствие към бившия ръководител на предизборната си кампания Пол Манафорт и каза, че ще продължи \"да не се ангажира\", посочва Ройтерс, цитирана от БТА.\n\r\nТръмп каза, че уважава Манафорт за свършената от него работа за видни политици републиканци и отбеляза, че някои от нещата, за които хвърлят обвинения върху него, върши вероятно всеки консултант и всеки лобист във Вашингтон.\r\n ", "date": "2018.08.23", "title": "Тръмп: Свалят ли ме от власт, пазарите ще се сринат!"}
{"url": "https://www.dnes.bg/notifikacii/2018/08/23/ochakva-se-poskypvane-na-gaza-s-15-na-parnoto-s-5-6.385913", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Цената на природния газ ще се увеличи от 1 октомври, съобщи председателят на Комисията за енергийно и водно регулиране (КЕВР) доц. Иван Иванов. \"Булгартрансгаз” прогнозира поскъпване на синьото гориво от 15%, като това би било второто сериозно увеличение след поскъпването от 11% през юли. До 10 септември дружеството трябва да внесе своето заявление в КЕВР, а до 30 септември Комисията ще се произнесе за окончателната цена на природния газ за последното тримесечие на 2018 г.  През последната година това ще бъде четвъртото поскъпване.\r\nПред  енергийният експерт проф. Атанас Тасев предположи, че ако газът ще поскъпне с около 15%, цената на парното ще скочи с не повече от 5-6%.\r\n\"Понеже имаме един единствен доставчик на газ - \"Булгаргаз\", на всеки 3 месеца цените се определят по формула. Идва следващият ценови период. Този път няма накъде. Няма акумулатор, който да не позволи цената на газа да не скача\", обясни проф. Тасев.\n\r\nТой подчерта, че в случая държавата не може да се намеси, защото ще наруши няколко закона и ще бъде осъдена от Европейската комисия. По думите му поскъпването е очевидна необходимост, която ще преживеем и не трябва да се спекулира със страховете на хората.\n\r\nВ предаването \"Денят ON AIR\" проф. Атанас Тасев отбеляза, че газовият хъб \"Балкан\" е план Б на държавата и вече сме си научили урока, тръгвайки от Европейската комисия.\n\r\n\"Проектът е включен в списъка с проекти, които представляват общ интерес на страните членки в ЕС\", каза той и добави, че това може да превърне газовия хъб от химера в реалност.\n\r\nЕнергийният експерт посочи още, че след като \"Инерком\" обжалва забраната на КЗК да закупи ЧЕЗ, отново сме пред риск срещу държавата да бъде заведено поредно арбитражно дело. Проф. Тасев предупреди, че досега не сме спечелили нито едно арбитражно дело. Според него най-добрият сценарий е сделката да приключи и ако не се спазват изискванията на лиценза, то той ще бъде отнет.", "date": "2018.08.23", "title": "Очаква се: Поскъпване на газа с 15%, на парното с 5-6%"}
{"url": "https://www.dnes.bg/stranata/2018/08/23/2-v-evropa-mineralnite-vodi-u-nas-unikalni.385847", "text": "Изследване на наши учени показва, че България е втората европейска държава след Исландия по ресурси на натурална минерална и изворна вода с естествен произход, уникален състав и питейни качества.\r\nИзточник на тази информация е Европейската федерация на бутилираните води и Асоциацията на производителите на безалкохолни напитки у нас.\r\nНай-значимите водоизточници с доказани характеристики на минералните води са около 500 на брой, хиляди са и находищата на натурални изворни води. \n\r\nБългария има по-голям брой естествени източници на квадратен километър площ от доста по-големи от нея страни като Италия, Испания, Англия и Франция.\n\r\nПо думите на проф. д-р на геоложките науки Костадин Щерев, страната ни е изключително богата на подземни минерални води. \r\n                    \r\n                    \r\nСпоред него, ако се сумира общият дебит на подземните минерални извори в България, той би могъл да надхвърли количеството на всички бутилирани води в света. \n\r\nОбщият годишен обем на запасите на минерални води у нас, които могат да бъдат използвани, е над 100 млн. кубични метра, но едва 6% от тези находища са добре проучени .\n\r\nКъм момента общият брой на регистрираните находища в страната е 146. Тези, които са предоставени за бутилиране са 15, от които 14 се използват ефективно. Капацитетът на находищата е 4185 литра в секунда или около 132 милиарда литра годишно – дебит, който в пъти надвишава средногодишното потребление на бутилирани води в света, равняваващ се на около 45 милиарда литра . \n\r\nОт огромното богатство на води в страната ни обаче реално се използват едва 30% . \n\r\nОстаналият ресурс остава свободен.", "date": "2018.08.23", "title": "№2 в Европа. Минералните води у нас – уникални!"}
{"url": "https://www.dnes.bg/akoshtete-vqrvaite/2018/08/23/obgoreno-meche-ot-kaliforniia-spaseno-s-koja-ot-riba.385840", "text": "Малко мече, което е пострадало при пожари в Калифорния, САЩ, е било спасено с интересна операция. Тъй като лапичките му са изгорени, те били покрити с кожа от риба чрез хирургическата интервенция, съобщава The Sun.\r\nКогато намерили мечето на 2 август, то стенело от болка и не можело да ходи. Било заринато в пепел от пожара. Лекарите се опитали да го успокоят, преди да започнат с деликатната операция.\r\n \r\nКожа от рибата тилапия била сложена върху лапите на мечката и върху другите ѝ изгаряния. Кожата на тази риба се води лечебна и се смята, че след като се пришие върху изгорелите лапи на мечето, неговата козина ще може отново да порасне с времето.\r\n \r\nТилапията ще пази от бактерии и замърсяване мястото и се задържа повече време върху наранените места от всеки друг вид кожа или превръзка.\r\n \r\nОще по темата четете в ", "date": "2018.08.23", "title": "Обгорено мече от Калифорния – спасено. С кожа от риба!"}
{"url": "https://www.dnes.bg/politika/2018/08/23/plashtaniiata-na-tol-taksi-i-elektronni-vinetki-prez-borika.385912", "text": "Плащанията на тол таксите и електронните винетки ще се осъществяват през БОРИКА, съобщиха от на Агенция \"Пътна инфраструктура\" /АПИ/.\r\nАгенцията започва обществена поръчка за обслужване на картови плащания на такси за ползване на републиканската пътна мрежа, наредени чрез виртуално терминално устройство ПОС или чрез терминални устройства ПОС и изграждане на интерфейсна връзка (host to host).\r\nПо този начин се осигурява свързване на изчислителната система (host-system), обслужваща ПОС устройствата на АПИ и изчислителната система на БОРИКА за обслужване на плащания с платежни карти на територията на България, се посочва в съобщението.\r\nОтбелязва се, че процедурата е по договаряне без предварително обявление по ЗОП - чл.18 ал.1 т. 8, тъй като поръчката може да се реализира само от \"Борика\" АД, въз основа на изключителните права на дружеството, съгласно издаден от БНБ лиценз. Индикативната стойност на поръчката е 7,2 млн. лв. без ДДС и е за срок от три години.\r\n ", "date": "2018.08.23", "title": "Плащанията на тол такси и електронни винетки - през БОРИКА"}
{"url": "https://www.dnes.bg/notifikacii/2018/08/23/reformi-v-riiad-li-sauditka-se-bori-za-prava-chaka-ia-besilo.385848", "text": "Темата за жените в арабския свят е нещо, което винаги разпалва дискусия сред западните общества.\r\n\"Варварският\" начин на живот и липсата на каквито и да било права, превръщат жените в ислямските държави в жертви на собствената си култура и общество. Тук, обаче, вече не говорим само за права на жените. Говорим за права на хората. А Саудитска Арабия е на път да погази всяко от тях.\r\nСтраната иска да екзекутира петима души, борещи се за човешките права. Сред тях е и активистка, която може би ще се превърне в първата жена, осъдена на смърт заради участието си в подобни кампании, целящи да премахнат дискриминацията.\r\nИсрра Ал-Гхомгхам е арестувана заедно със своя съпруг през 2015 г. и ще се изправи пред специализиран съд за тероризъм през октомври, въпреки че повдигнатите и обвинения са свързани с мирен активизъм, както твърдят от правозащитни организации.\rСпоред тях смъртна присъда за жена, която дори не е обвинена в насилствено поведение е \"чудовищна\".  Исра, съпругът и и още трима задържани се изправят пред съда за извършване на престъпления, които дори не са разпознати от закона. Това са участие в протести, скандиране на лозунги, които са против режима и могат да разпалят общественото мнение, както и заснемането и публикуването на протестите в социалните мрежи.\n\n\n\n\r\n\r\nИсра и съпругът й са шиити, които често са обект на дискриминация от страна на преобладаващото сунитско общество в Саудитска Арабия. Шиитската общност изпитва трудности при намирането на работа, получаване на достъп до образование, а освен това среща проблеми и при практикуването на религиозните си свободи. Затова Исра се включва в кампании за права на шиитите, които започват през 2011 г. по време на Арабската пролет.\r\nЖената ще се изправи пред съда на 28 октомври, а изходът от процеса може да хвърли огромна сянка върху усилията на коронования принц Мохамед бин Салман да изглежда като модерен реформатор.\r\nСалман е най-младият държавен глава, застанал на чело на Саудитска Арабия, който с качването си на престола направи сериозна заявка, а именно да реформира из основи обществото, в което властват силен консерватизъм и стриктно тълкуване на исляма. \r\nСамият Салман дори оттегли някои доста сериозни органичения спрямо жените, в това число и забраната за шофиране, което предизвика вълна от одобрение по цял свят. Принцът позволи на киносалоните да отворят отново врати за пръв път от десетилетия, а освен това вкара в затвора и някои от доста влиятелните си роднини, по време на антикорупционна акция. Освен това Салман прави и поредица от икономически промени.\r\nВъпреки тези трансформации в страната, политическият контрол се затяга все повече и става ясно, че Мохамед Салман не просто иска страната да остане монархия, а да остане монархия, която се върти изцяло около неговата личност.\r\n\r\nВластите арестуват десетки активисти, които се борят за същите промени, които Салман внася. Някои от тях са прекарали вече почти 100 дни в затвора без адвокат и непрестанно са наричани от местните медии \"предатели\".\r\nОпитът да се сложи намордник на кучето, което лае, не спира само на местно ниво. Саудитска Арабия скъса внезапно всякаква връзка с Канада, след като министърът на външните работи призова за освобождаване на двама от задържаните активисти. Разрази се дипломатически скандал. Посланикът на Канада в Саудитска Арабия беше експулсиран, а нова търговска сделка – спряна.\r\nДруги страни, сред които Германия и Швеция също са под натиск от страна на Саудитска Арабия заради опита си да порицаят задържането на активистите.\r\nЖени в страната са били екзекутирани и преди. Саудитска Арабия е една от страните, които имат най-много изпълнени смъртни присъди в света – заподозрени, обвинени в тероризъм, убийства, изнасилвания, въоръжени грабежи, наркотрафик.\r\nВъпреки дебатирания въпрос за смъртната присъда в световен мащаб, този тип наказание би бил оправдан, ако наистина е извършено престъпление.\r\n\r\nИсра може би ще се превърне в първата жена, екзекутирана заради активната си обществена роля. Останалите участници в кампанията се опасяват, че това действие може да се превърне в опасен прецедент. Исра ще се изправи пред специализиран съд, създаден през 2008 г., който разглежда дела, свързани с тероризъм.\r\nКралството и преди е екзекутирало шиитски активисти в същия този съд, който Амнести интернешънъл нарече \"противен и нечестен\".\r\nОт средата на месец май най-малко 13 души са задържани в страната заради протести в името на правата на жените. Активистите са обвинени в застрашаване на националната сигурност. Не е ясна съдбата им!", "date": "2018.08.23", "title": "Реформи в Рияд ли? Саудитка се бори за права – чака я бесило!"}
{"url": "https://www.dnes.bg/stranata/2018/08/23/zakleshteni-v-shahta-pojarnikari-spasiha-chetiri-koteta.385880", "text": "Четири котета, заклещени в шахта, бяха спасени от пожарникари във Велико Търново.\r\nЗа акцията разказаха от Регионална дирекция \"Пожарна безопасност и защита на населението\" в града.\r\nСигналът за отчаяното мяукане на малките животинки бил получен малко след 17:00 ч. вчера, съобщи \"Дарик\".\r\nНа адреса веднага се отзовал екип от четирима служители на пожарната служба. Малките котета пропаднали в шахтата, покрита с ламарина.\r\nНаложило се огнеборците да скъсат заварките, за да ги освободят.\r\nПрез цялото време наоколо обикаляла и разтревожената майка на животинките.\r\nСлед като внимателно ги извадили от шахтата, заедно с голямата котка, пожарникарите ги оставили на безопасно място в близкия парк, далеч от оживената улица.", "date": "2018.08.23", "title": "Заклещени в шахта! Пожарникари спасиха четири котета"}
{"url": "https://www.dnes.bg/politika/2018/08/23/voenni-v-sasht-da-no-ne-za-noviia-ni-iztrebitel.385887", "text": "Българската страна няма как да повлияе на този етап по никакъв начин на решението на държавите, на които сме изпратили искане за предложение във връзка с придобиването на боен самолет. В това увери заместник-министърът на отбраната Атанас Запрянов, след като президентът Румен Радев разкритикува посещението на родната делегация от 27 август в САЩ, която ще бъде водена именно от Запрянов.\n\n\n\r\nСпоред президента, след като България е изпратила покана за предложение за оферта за нов тип изтребител на авиацията ни и до САЩ, не е редно да има разговори, защото е възможно влияние върху конкурса за боен самолет.\r\nЗапрянов обаче припомни, че се намираме в процедура, в която сме изпратили искане за предложения до няколко държави и, съгласно изискванията, страните трябва да подготвят своите отговори на нашето искане за предложение, като срокът е 1 октомври.\r\r\n                    \r\n                    Поканата за посещението в САЩ е за военнотехнически консултации, такава покана можем да получим и от други държави и ще откликнем позитивно и на тях, обясни Запрянов. Той посочи, че целта е на базата на тези консултации да изясним какви са ни изискванията, методиката на оценка и как ще подхождаме. Ние държим на пълна прозрачност между всички участници, работим с правителствата и трябва да бъдем достатъчно открити и прозрачни, допълни заместник-министърът на отбраната, цитиран от БТА.\r\nТой каза, че за съжаление сроковете за изготвяне на тези оферти са малки - три месеца, и отбеляза, че такива военнотехнически консултации биха улеснили нашите партньори по-бързо да подготвят отговорите си.\r\nЗапрянов допълни, че ако имаме непълни оферти, ще загубим време след това да ги доуточняваме.\r\nПояснявайки точно какво искаме, се надяваме на 1 октомври да имаме достатъчно пълни оферти, за да спестим време, отбеляза той.\r\nПо повод коментарите около посещението Запрянов каза, че би могло да има такива въпроси, ако такива консултации се водят, след като сме получили офертите и след като имаме предложенията на всички държави. Ако има такива въпроси, трябва да успокоим хората, които ги задават, че на този етап няма как да повлияем на крайната оценка, защото тя зависи от това, което ще ни напишат на 1 октомври, допълни той.\r\nЗапрянов уточни, че в делегацията на МО, освен самият него, ще има и двама авиационни експерти, включително и ръководителят на проекта. Ще пътуват и специалисти по финансовите въпроси и по международно договаряне и по международно правните въпроси.\r\n\"Няма как да има нещо непрозрачно, защото този договор ще трябва да мине след това през правителството и през парламента\", категоричен беше Атанас Запрянов.", "date": "2018.08.23", "title": "Военни в САЩ – да, но не за новия ни изтребител"}
{"url": "https://www.dnes.bg/obshtestvo/2018/08/23/glasyt-na-stanislava-otnovo-shte-zvuchi-po-bnr-izlekuvana-e.385883", "text": "След новините в полунощ на 24 срещу 25 август отново ще звучи гласът на Станислава Пирчева. Журналистката от Програма \"Хоризонт\" на БНР се връща на работа след успешна операция, при която ѝ бе отстранен 4-сантиметров мозъчен тумор.\n\r\nПоследното предаване на Станислава беше на 28 ноември миналата година. Два месеца по-късно тя беше оперирана от доц. Венелин Герганов, водещ хирург и заместник-директор на Международния невронаучен институт в Хановер и проф. Маджид Саами, ръководител на клиниката, създадена по негова концепция и признат за специалист №1 в неврохирургията.\r\nПървият гост след завръщането на Станислава в \"Нощен Хоризонт\" ще е именно доц. Герганов, който близо 13 години живее и работи в Германия.\r\r\n                    \r\n                    Освен в Хановер, отскоро Венелин Герганов работи и в УМБАЛСМ \"Н.И.Пирогов\", където предава опит, за да може подобен качествен начин на следоперативно възстановяване на пациентите да се прилага и в България.\r\nВеднага след като упойката преминава, с микрофон в ръка Станислава прави интервю с проф. Самии, което също ще бъде излъчено по БНР в нощта срещу събота.\r\nСтанислава Пирчева е благодарна и на д-р Шандурков, офталмолог, който ѝ открива тумора и я съветва за бързи действия по отстраняването му. \r\nЖурналистката оценява като безценна подкрепата на слушателите, които ѝ изпращат съобщения, икони, дават ѝ кураж. Благодарна е на ръководството на БНР за организираната кампания, на артистите и музикантите, на колегите си, на всички, които участваха в набирането на средства за животоспасяващата операция.\r\nТя оценява като изключителна подкрепата на патриарх Неофит, който изпя за нея \"Многая лета\" в столичния храм \"Света София\".\r\n\"Отидох много смела и сигурна в успеха. Колегите Таня Величкова и Силвия Великова ме изпратиха в пет сутринта на летището, и ми вдъхнаха кураж в пътуването\", разказва Станислава и продължава: \"Давала съм винаги много любов, която сега ми се върна\".", "date": "2018.08.23", "title": "Гласът на Станислава отново ще звучи по БНР, излекувана е!"}
{"url": "https://www.dnes.bg/temida/2018/08/23/ostaviha-v-aresta-shofiora-blysnal-mladeji-v-petrich.385911", "text": "Тричленен състав на Окръжен съд-Благоевград потвърди наложената от Районен съд-Петрич най-тежка мярка за неотклонение \"задържане под стража\" за шофьора, който на 16 август блъсна трима младежи на тротоар в Петрич. Делото се гледа днес при закрити врати.\r\nЗащитникът на обвиняемия - адвокат Иво Стефанов, поиска налагане на по-лека мярка \"домашен арест\" като заяви, че свидетелството му за правоуправление е отнето, представи и положителни педагогически характеристики за обвиняемия от две училища. \n\n\n\r\nСрещу младежа Районна прокуратура-Петрич повдигна две обвинения - за причиняване на средна телесна повреда и за причиняване на тежка телесна повреда с опасност за живота.\r\r\n                    \r\n                    Във връзка с тежкия пътен инцидент в продължение на три дни младежи в Петрич организират протести, които са разрешени от местните власти. Това съобщи за БТА зам.-кметът на община Петрич Минка Салагьорова. Всички протестни действия ще се проведат от 18.00 до 20.30 часа.\r\nТази вечер протестът е пред сградата на съдебната палата в града, утре на мястото на катастрофата, а в събота пред сградата на общината. От общината са информирали Районното управление на МВР-Петрич за протестите, за да бъдат предприети необходимите мерки за спазване на обществения ред и да не се стигне до инциденти.", "date": "2018.08.23", "title": "Оставиха в ареста шофьора, блъснал младежи в Петрич"}
{"url": "https://www.dnes.bg/sofia/2018/08/23/rozarium-ezero-s-alpineum-zapadniiat-park-prez-2019-a.385897", "text": "Кметът на София Йорданка Фандъкова присъства на работна оперативка и провери изпълнението на ремонта на Западен парк, съобщиха от Столичната община.\r\nСрокът за изпълнение на обекта е 12 месеца, трябва да бъде завършен през  лятото на 2019 г.\r\nНа площ от 530 дка се  предвижда обновяване на алейната мрежа, която е в лошо състояние,  изграждане на осветление, поливна система и видеонаблюдение.\r\nЩе бъде  отворен и вход към район \"Люлин\". Ще бъдат направени подобекти като  главен вход към бул. \"Сливница\", езерото с алпинеума, розариум, цветна  изложба, сух фонтан, зелено училище, детски площадки, площадка за кучета  и пешеходен мост към бул. \"Петър Дертлиев\".\r\r\n                    \r\n                    В момента се работи по изграждане на част от инженерната инфраструктура -  нова канализация и канализационни шахти, площадки за техническите мрежи  на пешеходния мост. Започнало е изпълнението на трасета за полагане на  електрическата мрежа.\r\nВажно е през летните и есените месеци, когато времето  е подходящо да се работи най-интензивно, за да напреднем значително, е  настояла Фандъкова.\r\nВажно да се работи качествено, в срок и в съответствие с всички изисквания на оперативната програма и работа в паркова среда, допълни тя.\r\nПроектът за ремонт и възстановяване на Западен парк се изпълнява по  Оперативна програма \"Региони в растеж\" 2014-2020.\r\n \r\n ", "date": "2018.08.23", "title": "Розариум, езеро с алпинеум... Западният парк през 2019-а"}
{"url": "https://www.dnes.bg/notifikacii/2018/08/23/36-godishen-prez-prozoreca-i-krade-ot-bolnicata-v-kubrat.385851", "text": "Криминалисти от Районното управление в Кубрат откриха и задържаха извършителя на кражба от стерилизационната на Многопрофилната болница за активно лечение в града, съобщиха от МВР.\r\nСигналът за случилото се е подаден на 21 август от служител в здравното заведение.\r\nПрез недобре укрепен прозорец на помещението, което се намира в задния двор на болницата и се ползва за склад, са задигнати 50 барабана за стерилизиране на инструменти, 5 капака за автоклави, 3 спирателни крана, 5 броя манометри и 5 стъклени тръбички за автоклав.\r\nВ хода на образуваното досъдебно производство вещите са открити в пункт за вторични суровини, където били предадени на 15 август.\r\nКато уличен в извършване на криминалното деяние е задържан 36-годишният И. В. от Кубрат с постоянен адрес в град София.\r\nМъжът е криминално проявен и осъждан.", "date": "2018.08.23", "title": "36-годишен през прозореца и краде от болницата в Кубрат"}
{"url": "https://www.dnes.bg/crime/2018/08/23/otkriha-tialo-na-myj-zapleteno-v-ribarska-mreja-v-dunav.385889", "text": "Открито е тяло на 34-годишен мъж, заплетено в рибарски мрежи в Дунав до село Батин, съобщиха от МВР-Русе.\r\nМалко преди 22:00 часа във вторник е подаден сигнал на тел. 112, че в местността \"Лодкостоянката\" край селото във водите на рекаата е открит труп на мъж.\r\nНа място е установено, че трупът е заплетен в рибарски мрежи близо до лодка. Изваден е с помощта на екип от сектор \"Специализирани оперативни дейности\" при РДПБЗН – Русе. \r\nИзвършен е оглед от дежурна оперативна група на полицията в присъствието на съдебен лекар.\r\nУстановена е самоличността на мъжа – 34-годишен от село Батин. Трупът е откаран за аутопсия в русенската болница. \r\nВидими данни за насилствена смърт към момента няма. По случая е заведено досъдебно производство.", "date": "2018.08.23", "title": "Откриха тяло на мъж, заплетено в рибарска мрежа в Дунав"}
{"url": "https://www.dnes.bg/notifikacii/2018/08/23/ohranitel-prebi-kolega-v-sveti-vlas-u-nego-amfeti.385867", "text": "Служител на хотел в Свети Влас е пребил и ограбил свой колега, съобщиха от МВР.\r\nПострадалият е на 52 години от село Главница. Той е бил бит с метален прът, а колегата му го ограбил и с 800 лева.\r\nЗадържан е извършителят на грабежа - криминално проявен мъж на 27 г. от Нова Загора. В него бил открит плик а 96 таблетки амфетамин.\r\nЗадържаният е предал доброволно част от ограбената парична сума.\r\nПри извършения оглед на местопроизшествието е открит и металният прът, с който е пребил колегата си. \r\n27-годишния мъж от Нова Загора е задържан в ареста за 24 часа.\r\nЗа притежаването на наркотици е образувано бързо полицейско производство, а за извършения грабеж - досъдебно производство.\r\n ", "date": "2018.08.23", "title": "Охранител преби колега в Свети Влас, у него – амфети"}
{"url": "https://www.dnes.bg/notifikacii/2018/08/23/boeve-v-iztochna-ukraina-4-ubiti-i-7-raneni.385902", "text": "Четирима украински войници бяха убити и седмина - ранени, при интензивни боеве между правителствените сили и сепаратистите в отцепилата се Луганска област в източната част на страната. Това съобщи днес украинското министерство на отбраната, цитирано от Асошиейтед прес и \"Интерфакс-Украйна\".\n\r\nСпоред говорителя на министерството Дмитро Хуцуляк днес към 6.00 ч. местно време бунтовниците, под прикритието на артилерийски и минометен огън, се опитали да доближат предните позиции на украинска механизирана бригада в района на населеното място Кримское и да превземат един наблюдателен пункт. След петчасово сражение противникът бил отблъснат, но украинската страна дала четирима убити и седмина ранени.\r\n\"Загубите на противника се уточняват\", допълни Хуцуляк, цитиран от \"Интерфакс-Украйна\".\n\r\nБунтовниците от самообявилата се \"Луганска народна република\" обвиниха правителствените сили, че те са нападнали първи.\n\r\nТова е едно от най-големите сражения в Източна Украйна през последните месеци, отбелязва АП.\n\r\nОт началото на конфликта през април 2014 г. досега са загинали над 10 хиляди човека. Споразумението за примирие от 2015 г. намали интензивността на военните действия, но сблъсъците продължават спорадично.", "date": "2018.08.23", "title": "Боеве в Източна Украйна: 4 убити и 7 ранени"}
{"url": "https://www.dnes.bg/obshtestvo/2018/08/23/v-pamet-na-jertvite-na-komunizma-poklon-pred-memoriala-do-ndk.385861", "text": "\n\r\nСтотици хора се поклониха пред Мемориала на жертвите на тоталитарните режими у нас край НДК. Цяла Европа отдава почит днес на загиналите заради репресиите.\n\n\n\r\nЕвропарламентът определи 23 август за Европейският ден в памет на жертвите на сталинизма и нацизма, известен също и като Ден на черната панделка и се отбелязва всяка година от институциите на Европейския съюз от 2009 г. насам.\r\nОфициалното наименование у нас е Ден на памет за престъпленията на националсоциалистическите, комунистическите и другите тоталитарни режими и за почитане паметта на жертвите им.\r\r\n                    \r\n                    Решението за това беше взето на 27 ноември 2009 г. от 41-вото Народното събрание по предложение на депутата от Синята коалиция Лъчезар Тошев.\r\nЗа първи път предложението датата 23 август да се чества като \"Ден на жертвите на сталинизма и нацизма\" е направено през юни 2008 г. на конференцията в Прага под надслов \"Европейската съвест и комунизмът\", където е приета и придобилата известност в цяла Европа Пражка декларация.\r\nДокументът, подписан от президента Вацлав Хавел, депутати на Европейския парламент и на Чешкия парламент, историци, политически затворници, учени, писатели и дисиденти, призовава за международно осъждане не само на нацистките престъпления, но и престъпленията на комунизма. В декларацията се предлага 23 август - деня на подписването на съглашението между Хитлер и Сталин, да е ден за възпоменание на жертвите на нацистките и комунистическите тоталитарни режими.\r\nТри месеца по-късно - през септември 2008 г. Европейският парламент приема своя декларация с препоръка към държавите членки на ЕС за обявяване на Ден за възпоминание на жертвите на престъпленията на сталинизма и нацизма.\r\nРазличните парламенти приемат различни наименования за деня на памет, но смисълът е един и същ.", "date": "2018.08.23", "title": "В памет на жертвите на комунизма. Поклон пред Мемориала до НДК!"}
{"url": "https://www.dnes.bg/obrazovanie/2018/08/23/napliv-ot-bylgarski-studenti-na-ostrova-a-u-nas-prazni-banki.385875", "text": "Има наплив от български първокурсници в британските университети в годината на реален Brexit. Затова съобщават от проект \"Световно образование\", които всяка година изпращат наши младежи във Великобритания. С 200 повече са студентите, които заминават тази година, предаде БНР.\r\nБългарските младежи ще се обучават в повече от 100 университета на Острова. Най-желаните специалности са компютърните науки, следвани от бизнес и икономика и инженерни науки.\r\nСтудентите не са притеснени от предстоящото излизане на Великобритания от Европейския съюз.\r\n\"Много съученици заминават. Петима души горе-долу остават в България, а всички останали двайсетина отиват в чужбина, горе-долу половината в Холандия, половината в Англия\", разказа Петко Русчев.\r\r\n                    \r\n                    След Brexit и догодина българските младежи могат да бъдат спокойни, че ще получат финансиране за образованието си във Великобритания, увери координаторът по проекта Николай Христанов.\r\n\"Потвърждението на заема, мисля че беше преди около месец и остана за 2019-а, така че тези, които сега завършват 11-и клас и са последна година в училище, могат да са спокойни за следващата година, когато започват от септември 2019-а, че ще получат финансиране\", посочи Христанов.\r\nСъщевременно у нас остават свободни места във ВУЗ-овете. За  поредна година СУ \"Св. Климент  Охридски\" обявява допълнителен прием на  студенти след трето класиране, съобщи пред \"Хоризонт\"  заместник-ректорът на висшето училище  доцент Георги Вълчев. По думите му в  университета са останали 850  незаети места.\r\n\"Няма как да говорим за демографска  криза у  нас и това да не се отрази на висшите училища\", каза доц. Вълчев.   \r\nЗапълнени са местата в Стопанския и Журналистическия факултет, както и в  този  по математика и информатика.\r\n\"Големият  проблем е, че на фона на  драстичната липса на педагогически кадри в  страната, не се пълнят  специалностите в нашите факултети, които са  ориентирани точно към подготовката  на такъв тип профилни специалисти,  които да попълнят тези дефицити в училищната  ни система\", допълни още  той.\r\nОт 10-и до 14-и септември ще се приемат  документите за новия прием. Миналата година в Софийския университет са  останали незаети 348 места.", "date": "2018.08.23", "title": "Наплив от български студенти на Острова, а у нас – празни банки!"}
{"url": "https://www.dnes.bg/obshtestvo/2018/08/23/bez-ostavki-za-chumata-v-strandja-vsichko-po-zakon.385905", "text": "Няма резултати от френската лаборатория, които да доказват отсъствието на чума в България. Това каза на извънреден брифинг министърът на земеделието Румен Порожанов в отговор на твърдението на лидера на левицата Корнелия Нинова, че резултатите от вторите проби за чумата са отрицателни.\nМинистърът обясни неяснотата около вторите проби с терминологичен проблем.\r\nСпоред него по-рано сутринта е говорил за отрицателни втори проби от широката 20-километрова зона, чиято цел е да докаже, че няма разпространение на чумата, а не, че не е имало чума, предаде БНР.\n\r\nДиректорът на Агенцията по храните Дамян Илиев за пореден път припомни регламента на Световната организация за здравеопазване на животните, според който дори при една положителна проба контактните животни се избиват, без да е нужно да има видими признаци на заболяване. \r\n                    \r\n                    \r\nИ министърът, и директорът на агенцията се отнесоха иронично към твърденията на левицата, че с евтаназирането се прикриват злоупотреби с европари.\r\nНяма риск и от спиране на еврофондовете, категоричен е Порожанов. На този етап оставки в министерството и в Агенцията по храните няма да има.\r\nДа си подам оставката, означава, че съм сбъркал, а всичко направено до момента е по закон, каза Дамян Илиев. Резултатът от вторите проби ще е ясен до края на другата седмица.", "date": "2018.08.23", "title": "Без оставки за чумата в Странджа, всичко – по закон!"}
{"url": "https://www.dnes.bg/stranata/2018/08/23/dete-e-s-opasnost-za-jivot-kol-e-padnal-na-glavata-mu.385909", "text": "8-годишно момченце е с опасност за живота, след като циментов кол е паднал върху главата му. Детето е настанено в клиниката по неврохирургия на УМБАЛ \"Свети Георги\" в Пловдив, съобщиха от лечебното заведение.\r\nИнцидентът е станал в пловдивското село Куртово Конаре във вторник.\r\nХлапето се катерило по ограда, когато стар кол от нея се разклатил и паднал върху главата му.\r\n ", "date": "2018.08.23", "title": "Дете е с опасност за живот, кол е паднал на главата му"}
{"url": "https://www.dnes.bg/zvezdi/2018/08/23/djenifyr-anistyn-s-novo-gadje-ne-tyji-po-teru.385903", "text": "След два злополучни брака – с Брад Пит и Джъстин Теру, Дженифър Анистън остави малко назад любовните отношения. И докато бившият й съпруг бе срещан с различни момичета, с които му се приписваха връзки, то Джен се отправи към Таити с приятели и започна да бори стреса с бокс.\r\n \r\nСъвсем скоро стана ясно, че именно на този спорт тя има и перфектна фигура. Но явно въпросът около бокса има и друг нюанс. В медийното пространство тръгнаха слухове, че звездата от сериала „Приятели“ всъщност има връзка със своя треньор.\r\n \r\nТой се нарича Леон Азубуйк. Преди дни в своя Instagram той сподели снимка, на която държи в ръка сп. InStyle, а на корицата е самата Джен.\r\n \r\nКадърът бил подписан: „Най-удивителният и невероятен човек, с когото имах удоволствието да общувам в живота си. Работоспособна, енергична, красива.. Гордея се с теб, Джен и съм горд да бъда твой треньор“. Именно това подхрани и слуховете, че между двамата има нещо повече от добро приятелство.\r\n \r\n„На Джъстин ще му бъде много тежко да знае, че Джен се среща с някой друг. Те до този момент си общуват, но тя не е готова да му разкаже за новите отношения, защото се бои да не нарани чувствата му“, съобщава източник, близък до бившите съпрузи.\r\n \r\nДжъстин и Дженфър обявиха през февруари тази година за раздялата си.\r\n \r\n", "date": "2018.08.23", "title": "Дженифър Анистън с ново гадже, не тъжи по Теру"}
{"url": "https://www.dnes.bg/temida/2018/08/23/specprokuraturata-ne-otkri-nerednosti-v-slynchev-briag.385908", "text": "\r\nСпоред магистратите няма основания да се образува досъдебно  производство, защото липсват данни за извършено престъпление от страна  на туристическото министерство, което да е в компетенциите на  Специализираната прокуратура.\n\n\n\r\nВ сигнала си Валери Симеонов  твърдеше, че служителите на Николина Ангелкова са дали категории на  петте плажни дискотеки незаконно. Според вицепремиера Симеонов петте  плажни дискотеки на “Слънчев бряг - юг” нямат място на плажа, тъй като  не са временни постройки, а монолитни. Тогава пред медиите той твърдеше,  че от петте заведения идвал наднормен шум. Това обаче не бе споменато в  сигнала му до прокуратурата, защото той е само срещу категоризацията на  заведенията.\r\r\n                    \r\n                    Валери Симеонов сезира спецпрокуратурата в началото на юни. Малко  след това строителният контрол съвместно с Министерството на туризма и с  геодезисти направиха проверка на същите плажни заведения и установиха,  че заведенията THE ONE, La Cubanita, Cacao beach, Del Mar и BEDROOM са  законни постройки. Причината - конфигурацията, която заемат и мястото,  на което са разположени, съответстват на схемата, утвърдена от министъра  на туризма и главния архитект на Несебър.\r\nПри действията си  министърът на туризма не е допуснал нарушения на Закона за устройство на  Черноморското крайбрежие, нито на други закони, е заключението на  спецпрокуратурата.\r\n ", "date": "2018.08.23", "title": "Спецпрокуратурата не откри нередности в Слънчев бряг"}
{"url": "https://www.dnes.bg/muzika/2018/08/23/predi-20-g-s-11-centa-v-djoba-svet-dnes-e-svetovnoizvesten.385853", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nСветлин Радославов-Свет заминава за САЩ преди 20 години с майка си, 9-годишния си брат и 11 цента в джоба и два куфара. Заедно със семейството му са били приети в Дом за майки и деца. Цигулката е била единственото му бягство от тежката реалност и неспиращата борба за по-добър живот. \n\r\nСвет свири във всяка свободна минута в тясната стая, която обитава заедно с майка си и брат си. Една от жените в дома забелязала 11-годишния Свет и неговия талант. Уредила му нещо като прослушване в близкия град Рочестър, където се намира музикалното училище Ийстман. Свет сграбчил шанса с двете си ръце и спечелил пълна стипендия да учи музика.\r\r\n                    \r\n                    Звездата на цигуларя изгрява в предаването \"Америка търси талант\" и преминава в следващите етапи.\r\nОбразованието за него се оказва по-важно и се отказва от голямата сцена, за да завърши. След това започва да работи в колцентър.\r\nЯвява се отново на кастинг за \"Америка търси талант\" и този път влиза във формата.\r\nЖивотът не спира да го предизвиква и пред него се изправя поредното предизвикателство. През 2016 година музикантът е диагностициран с рядък вид тумор на мозъка, предизвикателство, което приема с мъжество.\n\r\n\"Това се случва на 1 от 2 млн. пълнолетни. Бях на 29 години, когато се разболях. Трябваше да се справя, надявам се, че преодолях болестта и вярвам, че тя ме направи по-силен човек\", разказа още Свет пред телевизия .\r\nЗа борбата, трудностите и пътя към успеха... вижте видеото!", "date": "2018.08.23", "title": "Преди 20 г. с 11 цента в джоба... Свет днес е световноизвестен"}
{"url": "https://www.dnes.bg/usa/2018/08/23/impiichmynt-na-trymp-pryskite-na-skandalite-dostigat-krakata-mu.385832", "text": "Нарастващите проблеми на американския президент Доналд Тръмп с правосъдието са централна външнополитическа тема на днешния британски печат. След като бившият шеф на неговата предизборна кампания Пол Манафорт бе признат за виновен от съда по няколко сериозни обвинения (вярно, те не са пряко свързани със самия Тръмп), а бившият му адвокат Майкъл Коен сам се призна за виновен, че е плащал на интимни партньорки на президента с негови пари, за да мълчат за похожденията му, вестниците нарекоха вторник \"ужасния ден\" за президента.\n\r\nВсички вече отбелязват, че перспективата за импийчмънт на Тръмп добива все по-реални очертания и започват да нищят тънкостите на тази сложна юридическа процедура. \r\n                    \r\n                    \r\nСпоред лондонския \"Файненшъл таймс\" обаче бъдещето на Тръмп ще бъде решено от политиката, а не в съда. Малцина очакват специалния прокурор Робърт Мълър да прибегне до конституционен прецедент и директно да обвини Тръмп, а смятат, че той ще стяга постепенно обръча срещу него чрез обвинения срещу настоящи и бивши хора от неговия екип.\n\n\n\r\nДори и нормалната процедура за импийчмънт чрез Конгреса също е повече политическа, отколкото юридическа, посочва вестникът. За целта в долната камара е необходимо обикновено мнозинство за задвижване на процеса. Ако демократите спечелят мнозинство на междинните избори през ноември и обърнат съотношението (сега републиканците са мнозинство там), това може да се случи. \n\r\nПосле обаче делото отива в Сената, който единствено има правото да съди президента. А за да го осъди и да го отстрани от власт, и то по много сериозно обвинение от типа на държавна измяна, са необходими две трети от гласовете на 100-те сенатори. Това обаче е много малко вероятно в сегашната ситуация, отбелязва всекидневникът.\n\r\nТова означава, че Тръмп може да бъде свален единствено от \"съда на общественото мнение\", а този момент ще дойде на следващите президентски избори през 2020 г.\n\r\nСлед като изрежда фактори, които са за и против Тръмп, \"Файненшъл таймс\" стига до извода, че президентът систематично изпълнява обещанията, които е дал на онези, които гласуваха за него. И докато той все още може да се хвали в Тwitter с постигнатото от него по въпроси като търговията и имиграцията, електоралната му база изглежда склонна да му прости много други прегрешения.\n\r\nДо подобен извод стига и друг британски електронен всекидневник - \"Индипендънт\". Според него пръските на скандалите вече достигат краката на президента и междинните избори за Конгрес явно ще се превърнат в референдум за неговия импийчмънт. Вестникът също се спира на простата аритметика на евентуалните изборни резултати, и прави заключението, че съотношението на силите в Сената, където републиканците и сега имат мнозинство, едва ли ще бъде променено, защото от 35-те места в 100-членния Сенат, които се оспорват в изборите, 26 така или иначе са на настоящи демократи, така че промяна на съотношението там е практически невъзможна, за да се стигне до мнозинство от две трети срещу Тръмп.\n\r\nДори самата перспектива за импийчмънт, ако демократите спечелят мнозинство в Камарата (чийто състав през ноември ще бъде обновен изцяло), прави изборните резултати още по-непредсказуеми, отбелязва \"Индипендънт\". За разлика от Ричард Никсън, който бе свален като президент чрез подобна процедура през 1974 г., Тръмп има като солиден актив зад гърба си стабилно развиваща се икономика и изпълнява предизборните си обещания, поставяйки \"Америка на първо място\" (колкото и подвеждащи да са тези обещания). Не е невероятно той и републиканците, които му остават лоялни, да се доберат до един по-добър резултат от очаквания. А и самата заплаха от импийчмънт може да мобилизира електоралната база на Тръмп, пише вестникът.\n\r\nА Тръмп сам действа активно за такава мобилизация с непрекъснатите си срещи и речи пред избиратели, с всекидневните си хвалби в Тwitter. Така че той дори може да спечели от размахването на плашилото \"импийчмънт\".\n\r\nСледователно времето играе за него. Ако той успее да спечели втори мандат на изборите през 2020 г., макар и с бремето на импийчмънт, надвиснало над него, то рисковете той да бъде съдебно обвинен ще станат съвсем минимални. А дори и да се стигне дотам, вицепрезидентът Майк Пенс, или който и друг да наследи Тръмп в Белия дом, няма да има (политически) проблем приемникът му да го помилва, заключава \"Индипендънт\", цитиран от БТА.\n\r\nДо подобни изводи за политическото бъдеще на Тръмп стига и \"Дейли телеграф\", като отбелязва, че поддръжниците на президента остават все така силно лоялни към него, защото той прави точно това, което им е обещал. Затова междинните избори през ноември ще бъдат \"съдник\" за неговото президентство.\n\r\nЗа Тръмп има два ключови въпроса. Какво ще успее да изрови разследването на специалния прокурор Мълър за евентуално сътрудничество на екипа на президента с Русия, защото това е сериозното обвинение, което може да доведе до импийчмънт? И как ще реагира самата Републиканска партия на сегашните политически бури? Партията стана партия на Тръмп. Белият дом внимателно ще следи дали влиятелни личности в нея няма да започнат да се дистанцират от него.\n\r\nЕдна жертва от досегашното президентство на Тръмп е истината. Вестниците пишат за неговите лъжи и подвеждащи изявления. Анкетите сочат, че избирателите трудно се ориентират кое е \"фалшива новина\" и кое не е. Има много поддръжници на Тръмп, които гледат на сегашната криза като на част от заговора срещу него, и че \"голямата държава\" се опитва чрез заговори да подкопае неговото президентство.\n\r\nТук има и по-голям залог. Какво ще стане, ако все пак се стигне до импийчмънт на Тръмп, когато половината от американците го подкрепят? Така президентството на Тръмп се превръща в тест за демокрацията и институциите на Америка, заключава \"Дейли телеграф\".\r\n ", "date": "2018.08.23", "title": "Импийчмънт на Тръмп? Пръските на скандалите достигат краката му"}
{"url": "https://www.dnes.bg/stranata/2018/08/23/prebitata-kamerierka-udriana-pred-gostite-na-hotela.385891", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПореден случай на малтретирана камериерка в Слънчев бряг. Този път обаче насилникът не е чуждестранен турист, а собственик на хотел.\r\nИнцидентът е станал във вторник. Камериерката Юлия идва да си поиска заплатата за месец и половина. Посрещната е обаче от сина на собственика на хотела с ритници и обиди. По-късно е качена в кола и е изхвърлена в гората в Кошарица.\n\r\nБившата учителка от Украйна още е в шок. Днес тя подаде жалба в прокуратурата в Несебър.\r\n\"Той не ми даде парите, изгони ме. Хвана ме за ръцете и ме изхвърли от кабинета. Държеше ми ръцете и ме риташе!\", разказва Юлия.\r\r\n                    \r\n                    \"Учудена съм, защото във фоайето имаше много хора, там имаше много туристи, но той въпреки това ме удряше\", казва Юлия пред .\r\nСлед като е пребита двама мъже я качват в кола и я отвеждат в гората край местността Кошарица.\r\nЗа 24 часа е задържан сина на собственика на хотела, който е най-вероятният извършител на физическата саморазправа. Собственикът на хотела не беше открит за коментар.\r\nПо случая е образувано досъдебно производство за нанесена лека телесна повреда по хулигански подбуди.", "date": "2018.08.23", "title": "Пребитата камериерка – удряна пред гостите на хотела!"}
{"url": "https://www.dnes.bg/usa/2018/08/23/tia-e-mlada-umna-blestiashta-i-moje-da-prevzeme-beliia-dom.385862", "text": "Тя е истинска звезда: красива, умна, борбена. 28-годишната Александрия Окасио-Кортес е новата политическа звезда на демократите в САЩ. Предричат ѝ блестящо бъдеще. Тя е жената, която би могла да превземе и Белия дом, пише .\n\r\nХиляди възторжени млади привърженици се събират да я приветстват навсякъде, където тя се появи, за да държи реч – в Бронкс, където е родена, в Канзас, Мичиган или на което и да е друго място в САЩ. Окасио-Кортес пълни залите - и сърцата на хората. \n\r\nТя е истинска звезда: красива, умна, борбена и с доста впечатляваща биография. Израснала е в работническо семейство в един от най-бедните квартали на Ню Йорк. Семейството ѝ произхожда от Пуерто Рико, но родителите ѝ я изпращат в училище, в което се учат предимно бели деца. По-късно следва икономика в Бостън и работи, за да финансира следването си. На 22 години създава издателство, а на 28 – само преди месец – побеждава на предварителните избори и то не кого да е, а местния титан на демократите Джо Кроули.\r\n                    \r\n                    \r\nТой е двойно по-възрастен от нея, многократно по-богат и доскоро бе считан за сигурен бъдещ говорител на Камарата на представителите. Окасио-Кортес подчертава, че победата ѝ не е само неин личен успех. \"Ние сме колектив, това е цяло движение\", казва тя. Себе си определя като демократична социалистка. Участвала е активно в предизборната борба на кандидат-президента Бърни Сандърс.\n\r\n\"Няма да спрем да се борим, докато всеки отделен човек не започне да разполага поне с един екзистенцминимум, осигуряващ му правото на достоен живот“, казва тя.\n\r\nАлександрия Окасио-Кортес се бори за по-високи заплати, здравни осигуровки за всички американци и свободен достъп до образование - без студентски такси. Тя обича да казва, че „в едно модерно, морално и богато общество никой не би трябвало да бъде прекалено беден“. Овациите, които събира с тези думи, са експлозивни. \n\r\nА републиканците още отсега ги побиват тръпки от тези аплодисменти: \"Погледнете го това момиченце, Окасио-Кортес, или както ѝ беше там името. Ами то си живее в някакъв собствен свят. Това е социализъм, опакован в непочтителност\", казва републиканецът Рон Де Сантис. Също като него повечето републиканци се страхуват от думата социализъм като дявол от тамян. Някои от тях вече сравняват новата звезда на Демократическата партия с президента на Венецуела Мадуро, когото наричат социалистически диктатор.\n\r\nИма обаче и демократи, които се страхуват от евентуалния ляв завой на Демократическата партия. Бившият сенатор Джо Либерман, който сега е независим, казва: \"Ако победата на госпожа Окасио-Кортес в Бронкс и Куинс определя бъдещата посока на Демократическата партия, можем да смятаме, че вече сме изгубили следващите избори\".\n\r\nМладежите на възраст между 20 и 30 години гледат на нещата другояче. Те смятат Александрия Окасио-Кортес за една от тях и за носител на надеждата, че е възможно да се следва политика на морала и на справедливостта. А тя самата казва: \"Винаги, когато става дума да се реализират някакви неща, които са морални и справедливи за обществото, се оказва, че за това няма пари. Но когато въпросът е в това да се прокарат данъчни облекчения за милионери или пък да се гласуват разходи за някакви безкрайни войни, тогава винаги се намират пари“.\n\r\n28-годишната демократка може скоро да стане най-младият член на Камарата на представителите в цялата досегашна история на САЩ. Поне в едно отношение всички представители на нейната партия споделят мнението ѝ: \"На междинните избори през ноември трябва на всяка цена да спечелим отново мнозинство в Камарата на представителите\", заявява тя.\n\r\n\n\r\nСлед като САЩ вече бяха управлявани от президент - афроамериканец, може би е дошло и времето, когато в Белия дом ще влезе първата латиноамериканка от Бронкс. Много млади американци във всеки случай отдавна си мечтаят за подобно нещо.\n\r\nСегашният президент Доналд Тръмп обаче няма защо да се страхува от младата представителка на Демократическата партия. Александрия Окасио-Кортес може да се кандидатира за президентския пост най-рано през 2024 година – след като е навършила поне 35 години.\n\r\n \r\n", "date": "2018.08.23", "title": "Тя е млада, умна, блестяща и може да превземе Белия дом!"}
{"url": "https://www.dnes.bg/obshtestvo/2018/08/23/v-pamet-na-jertvite-chovechestvoto-nauchi-li-greshkite-si.385910", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        23 август е Ден на паметта на жертвите на тоталитарните режими на 20 век. За първи път предложението датата 23 август да се чества като \"Ден на жертвите на сталинизма и нацизма” е направено през юни 2008 г. на конференцията в Прага под надслов \"Европейската съвест и комунизмът\", където е приета и придобилата известност в цяла Европа Пражка декларация. \n\r\nДатата е избрана, защото на този ден се сключва пакта Рибентроп-Молотов. Определят се сфери на влияние и окупационни зони, отнасящи се до Полша и прибалтийските държави. Договорът е за ненападение, но след него избухва война. \n\r\nКаква е равносметката и сбърка ли човечеството тогава - в предаването \"Директно\" коментират историците Искра Баева и Боян Жеков. \r\n                    \r\n                    \r\n\"Войната е готвена от Третия райх много преди сключването на този договор. Хитлер подготвя войната поне 6 години, още по времето, когато е канцлер\", обясни Искра Баева в ефира на . С избухването й загиват много хора.\n\r\nСамо в първите седмици след 9 септември 1944 г. в България жертвите на терора са между 16 000 и 20 000 - тези данни изнесе президентът Желю Желев на 1 февруари 2011 г. по време на отбелязване годишнината от смъртните присъди на т.нар. Народен съд.\n\r\nСпоред историците фактите не трябва да се отричат, а да се осмислят философски. За да се случи това, не трябва да се подхожда емоционално. \n\r\n\"Срамът е емоционално състояние. От историята трябва да се извличат поуки, а те се извличат, когато човек е разумен\", допълни Боян Жеков. \n\r\nЧесто се случва така, че историческите факти се изкривяват от политици, историци, общество. До какво води всичко това? \n\r\n\"Политизацията на историята е нещо, с което гилдията се бори постоянно. Историята преди 89-та година е политизирана, а лошото е, че след идването на демокрацита се случва същото, но от другата страна\", коментираха още историците. \n\r\nКой печели от изкривяването на фактите и познават ли младите историята си? \r\n ", "date": "2018.08.23", "title": "В памет на жертвите - човечеството научи ли грешките си? "}
{"url": "https://www.dnes.bg/stranata/2018/08/23/goliam-pojar-plamna-v-plovdivskoto-selo-skutare.385898", "text": "При пожар в селскостопански постройки в пловдивското село Скутаре са изгорели около 50 животни /шилета и овце/, над 4 000 бали сено и 1300 квадрата покривна конструкция. Огънят е овладян и локализиран, но борбата продължава, съобщи говорителят на пожарната Цвятко Дешев, информира БТА.\r\nСигналът за пожара е подаден малко преди 13 часа, като на мястото са изпратени пет противопожарни екипа. \r\nПо думите на Дешев огнеборците с опасност за живота си са успели да извадят и 13 газови бутилки от постройките, като по този начин е предотвратен взрив. \r\nСпоред говорителя на пожарната като се има предвид, че горят бали със сено, пожарът може да продължи и през вечерта и за това на мястото остават два дежурни екипи, пише БТА.\r\nПричините за пожара ще се изясняват.", "date": "2018.08.23", "title": "Голям пожар пламна в пловдивското село Скутаре"}
{"url": "https://www.dnes.bg/akoshtete-vqrvaite/2018/08/23/vissh-pilotaj-komandir-koseva-polyt-e-bez-znachenie.385791", "text": "Райна Косева е впечатляваща дама, избрала за свое призвание една от най-смелите и вдъхновяващи професии, а именно - тази на пилот. Самата тя не споделя общоприетото мнение, че тази професия е \"мъжка\", защото за нея полът няма значение, важна е само споделената страст към летенето.\r\nРайна Косева е една от петте дами пилоти в авиокомпания \"България Ер\", а отскоро може да се похвали и с капитанската лента. Лъчезарната и усмихната Райна вече е командир на самолет Embraer 190 и вози пътниците като първи пилот. Голямото постижение е една от многото сбъднати мечти на Райна Косева, а хармонията в живота й се допълва от прекрасното й семейство. Колкото и красиви места да е посетила, където и да пътува по света, за Райна любимо място винаги е домът, в който я очакват трите й деца.\r\r\n                    \r\n                    Поканихме командир Косева да ни разкаже повече за професията си и за вълнуващите емоции, с които я зарежда летенето.\r\n\n\r\nВ \"България Ер\" работя вече от 10 години. Преди 4 месеца, всъщност, постигнах и нещо, върху което работя от дълго време, и което много исках – станах командир на самолет Е190. Това е още една стъпка в професионалната ми кариера. Имам три деца – дъщеря на 9 години и близнаци на 2 години и 8 месеца.\n\r\n\n\r\nСъвсем случайно, спонтанно и на шега се записах за парашутни скокове в аероклуб „Божурище“ с приятели. Направих няколко скока, полетях на малки самолети и ... се влюбих в небето.\r\n\n\r\nКатегорично не. Не деля професиите на мъжки или женски. В работата полът няма значение, там всички сме колеги и споделяме една обща страст – тази към летенето. Никога не съм усещала по-специално отношение на колегите към мен, просто защото съм жена. Точно обратното – всички знаят, че съм майка и при разпределянето на графика с полетите както те, така и ръководството на авиокомпанията, ме разбират и се съобразяват с личните ми ангажименти, за което съм им безкрайно благодарна. През последните години се оказа, че не навсякъде може да срещнеш разбиране от страна на колегите или шефовете ти, а то е изключително важно. В същото време, може да се каже, че и аз самата съм „мъжко момиче“ – от малка съм израснала в компания с момчета, което може да има своето влияние, но наблюденията ми са, че всички жени в авиацията сме по-корави. Отговорността, която носим, го налага.\n\r\n\n\r\nЖените пилоти в България Ер сме общо пет – аз и моя колежка управляваме самолет Embraer 190, а другите три дами пилотират Airbus 320. От началото на юни, всъщност, аз и  две от тях – Стефи Скляренко и Роси Иванова, станахме заедно командири и вече носим капитански титли. Заедно с нас на изпитите се явиха и кап. Иван Георгиев Иванов, кап. Мартин Зафиров и кап. Атанас Братанов, които също си заслужиха командирските кресла и вече командирите в България Ер сме с шестима повече.\r\nНеслучайно споменах успехите както на дамите, така и на мъжете, защото както вече споменах, за мен полът няма значение. Може би е трудно да си представите колко може небето да сближи двама души... там, горе, различните социални норми, определения или различия просто падат. Колкото до това дали искам повече жени в нашата професия - аз лично бих искала повече млади хора да се посветят на нея. Ако част от тях са и жени - страхотно.\r\n", "date": "2018.08.23", "title": "Висш пилотаж: Командир Косева – полът е без значение "}
{"url": "https://www.dnes.bg/eu/2018/08/23/id-poe-otgovornost-za-atakata-v-predgradie-na-parij.385869", "text": "Терористичната организация \"Ислямска държава\" (ИД) пое отговорност за нападението с нож днес в предградие на Париж, предаде Франс прес.\r\nАФП се позова на съобщение на информационната агенция на групировката Амак, според която нападателят е \"боец на ИД\", пише БТА.\n\r\nПри атаката в предградието Трап бяха убити двама души, а един бе сериозно ранен, обяви парижката полиция. Нападателят беше неутрализиран от органите на реда. \r\nПозовавайки се на полицията, телевизионният канал BFMTV предаде, че загиналите са майката и сестрата на нападателя. \r\n ", "date": "2018.08.23", "title": "ИД пое отговорност за атаката в предградие на Париж"}
{"url": "https://www.dnes.bg/temida/2018/08/23/obshtinariat-peiko-iankov-s-novo-obvinenie-pak-za-reket.385854", "text": "От вчера общинският съветник от Несебър Пейко Янков е с нови обвинения.\r\nАдвокатът му Росен Кожухаров обясни, цитиран от БТА, че вчера е бил извикан в ГДБОП, където е разбрал, че клиентът ще бъде обвинен за още едно изнудване - над друг съдружник в \"Хермес груп\".\n\n\n\n\r\nЯнков има още две обвинения за участие в престъпната група на Димитър Желязков - Очите и за умишлен палеж.\r\nОбщинският съветник беше обявен за издирване след акцията от 1 август срещу групата на Димитър Желязков, известен като Митьо Очите, занимавала се с рекет, палежи и наркоразпространение, която е била обект на разследване в продължение на две години.\r\r\n                    \r\n                    Самият той пък сам се предаде в полицията на 13 август.\r\nАпелативният специализиран съд ще разгреда днес мярката за неотклонение на Пейко Янков.\r\nМиналата седмица съдът наложи най-тежката мярка за неотклонение на общинския съветник от Несебър, въпреки че няма доказателства да е участвал в организираната престъпна група на Димитър Желязков - Очите.\r\nЯнков е последният задържан под стража, след като се предаде сам при връщането си от своя годишен отпуск.", "date": "2018.08.23", "title": "Общинарят Пейко Янков с ново обвинение, пак за рекет"}
{"url": "https://www.dnes.bg/snimka-na-denia/2018/08/23/petykyt-topyl-i-slynchev-uikendyt-oshte-poveche.385857", "text": "Слънчев и топъл ще бъде последният работен ден от тази седмица, сочи  на НИМХ-БАН.\r\nПрез нощта ще бъде предимно ясно и вятърът временно ще стихне. Утре ще е слънчево. \r\nСлед обяд ще се развива предимно купеста облачност и до вечерта само на изолирани места, главно в планините ще превали. Вятърът ще е слаб до умерен от изток-североизток. Максималните температури отново ще са между 28 и 33 градуса.\r\nПо Черноморието ще е предимно слънчево. Ще духа слаб до умерен североизточен вятър. Максималните температури ще са 28-30 градуса. Температурата на морската вода е 26-27 градуса. Вълнението на морето най-често ще е 3 бала.\rНад планините ще е предимно слънчево. След обяд ще се развива купеста облачност, като на изолирани места и купесто-дъждовна с краткотраен валеж. Ще духа слаб до умерен, предимно източен вятър. Максималната температура на височина 1200 метра ще е около 22 градуса, на 2000 метра - около 15 градуса.\r\nПрез почивните дни вятърът ще се ориентира от юг, температурите ще се повишат с 1-2 градуса и максималните ще са предимно между 30 и 35 градуса. \r\nЩе бъде предимно слънчево, с временни увеличения на облачността по-значителни над западните и планинските райони. По-късно през деня в неделя на места в Западна България ще има краткотрайни валежи с гръмотевици; възможни са локални интензивни явления, които ще продължат и през нощта срещу понеделник.", "date": "2018.08.23", "title": "Петъкът – топъл и слънчев, уикендът – още повече"}
{"url": "https://www.dnes.bg/stranata/2018/08/23/pogrebvat-reneta-v-sliven-bebeto-i-e-po-dobre.385874", "text": "Близки и приятели на 33-годишната Ренета Томова, която почина преди дни, малко след като роди дъщеря си Мария, се сбогуват с нея днес в Сливен. От болницата, в която тя издъхна,съобщиха, че състоянието на бебето й се подобрява.\r\nЗаради парезата на ръката е започнала рехабилитация. Според лекарите в болницата детето ще се възстанови напълно. Малката Мария получи увреждането по време на тежкото раждане на 15 август. Момиченцето ще бъде осиновено от вуйчо си.\n\n\n\r\nДнес в Сливен е поклонението пред паметта на Ренета Томова. В София също ще има поклонение, на което ще се съберат нейни приятели и близки, съобщи .\r\r\n                    \r\n                    В същото време разпитите в Сливенската болница за смъртта на младата жена продължават. Родителите и близките й обвиняват лекарите, че са виновни за фаталния край. Те споделят последните си разговори с Ренета, в които тя разказва, че са скачали върху нея и всичко я боли.\r\nБлизките и родителите също ще дават показания.\r\nАутопсията на Ренета е направена в понеделник. Очакват се резултатите от назначената тройна съдебна експертите. Всички документи по случая вече са предадени на следствието.", "date": "2018.08.23", "title": "Погребват Ренета в Сливен, бебето й е по-добре"}
{"url": "https://www.dnes.bg/bulgaria/2018/08/23/prirodniiat-gaz-poskypva-ot-1-oktomvri-smiatat-s-kolko.385860", "text": "Цената на природния газ ще се увеличи от 1 октомври. Какъв ще е ръстът, зависи от цената на суровия петрол на световните пазари. Това стана ясно от думите на председателя на Комисията за енергийно и водно регулиране Иван Иванов пред журналисти.\r\nНа 10 септември Комисията очаква да получи окончателното заявление за цени от страна на \"Булгаргаз\". В момента газовата компания прогнозира увеличение с около 15 на сто.\r\nИванов коментира, че възможностите на Комисията са силно ограничени и тя преди всичко проверява дали предложената цена е в съответствие с договора, който има между \"Газпром-Експорт\" и \"Булгаргаз\" за доставка на природния газ.\r\nПо думите му движението на цените на суровия петрол и на курса на долара е в неблагоприятна посока.\r\r\n                    \r\n                    По-сериозно увеличение на цената на природния газ вдига и цената на парното и то ще бъде за началото на отоплителния сезон. Иванов не пожела да прогнозира с колко, но смята, че ръст ще има и при топлоенергията.\r\nКомисията ще определи новите цени в края на септември и те ще важат за последното тримесечие на годината.\r\n ", "date": "2018.08.23", "title": "Природният газ поскъпва от 1 октомври. Смятат с колко"}
{"url": "https://www.dnes.bg/zvezdi/2018/08/23/ben-aflek-pak-shte-lekuva-alkoholna-zavisimost.385842", "text": "Бен Афлек отново е бил приет в клиника за лечение на алкохолна зависимост. Това се случило след интервенция, на която присъствала бившата му съпруга Дженифър Гарнър.\r\n \r\nОт Entertainment Tonight пишат, че актьорът е приел критиките и е знаел, че му е нужна помощ. Дженифър била обляна в сълзи и треперила, когато посетила 46-годишния си бивш мъж в дома му в Pacific Palisades в Лос Анджелис. Това се случило в сряда следобед и след разговора им, тя го е закарала към лечебен център в Малибу.\r\n \r\nГовори се, че актрисата се е решила на тази стъпка, тъй като преди няколко дни е видяла снимки, които показват как Афлек се налива с алкохол.\r\n \r\nСкоро се разбра, че той се е разделил с приятелката си Линдзи Шукъс, която му беше голяма опора в последно време. Дори се заговори, че веднага я е заменил с моделът на Playboy - Шауна Секстън.\r\n \r\nОще по темата четете в", "date": "2018.08.23", "title": "Бен Афлек пак ще лекува алкохолна зависимост"}
{"url": "https://www.dnes.bg/temida/2018/08/23/peiko-iankov-ostava-v-aresta-ostava-i-s-3-obvineniia.385864", "text": "Общинският съветник от Несебър Пейко Янков остава окончателно в ареста, реши спецапелативният съд.\r\nЯнков има три обвинения - за участие в престъпната група на Димитър Желязков – Митьо Очите, за умишлен палеж и за изнудване на съдружник в \"Хермес груп\".\n\n\n\r\nОбщинският съветник беше обявен за издирване след акцията от 1 август срещу групата на Митьо Очите, занимавала се с рекет, палежи и наркоразпространение.\r\nМиналата седмица съдът наложи най-тежката мярка за неотклонение на общинския съветник от Несебър, въпреки че няма доказателства да е участвал в организираната престъпна група на Димитър Желязков - Очите.\r\nЯнков е последният задържан под стража, след като се предаде сам при връщането си от своя годишен отпуск на 13 август.", "date": "2018.08.23", "title": "Пейко Янков остава в ареста, остава и с 3 обвинения"}
{"url": "https://www.dnes.bg/knigi/2018/08/23/otvyd-zimata-romantichnoto-se-preplita-s-kriminalnoto.385859", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Скоро излезе последният многопластов роман \"Отвъд зимата\" на Исабел Алиенде, омагьосал публиката в много страни. \n\r\nС \"Отвъд зимата\" бележитата писателка за пореден път непоклатимо отстоява водещото си място сред майсторите на съвременната латиноамериканска литература.\n\r\nКремена Димитрова - директор \"Комуникации\" в едно от водещите издателства у нас, е категорична, че в новата ѝ книга се преплита романтичното с криминалното.\n\r\nКнигата пренася читателите в Бруклин, в сърцето на страховита снежна буря, която преплита три съдби в необикновено приключение. Благодарение на него героите успяват да излекуват дълбоки рани от преживени болки, да се отърсят от смазващия товар на страшни спомени и пречистени да продължат с надежда напред.\r\n                    \r\n                    \r\n\"Алиенде разкрива историята на латиноамериканските емигранти. Това е доста актуално в момента в Щатите. Новата ѝ книга не е подходяща само за жени. Има разлика между женско писане и женска литература\", подчерта Димитрова .", "date": "2018.08.23", "title": "\"Отвъд зимата\" - романтичното се преплита с криминалното"}
{"url": "https://www.dnes.bg/temida/2018/08/23/caria-bez-vrana-syd-vryshta-dvoreca-na-dyrjavata.385870", "text": "Спорът чий е апетитният дворец \"Врана\" приключи на първа инстанция в Софийския градски съд, съобщи \"\". \r\nРешението е, че той е собственост на държавата, а не на бившия премиер Симеон Сакскобургготски и сестра му Мария Луиза.\r\nИмотът е 992 декара и делото се точи от 2011 г. в градския съд. Това е едно от серията дела, по които държавата и бившият монарх спорят.\n\n\n\n\r\nВ средата на април т.г. Европейският съд за правата на човека в Страсбург отхвърли жалбата на Царя срещу отнемането на двореца \"Кричим\".\r\nЕвромагистратите решиха тогава, че българското правосъдие е отхвърлило претенциите за реституция на имота на базата на подробно и добре мотивирано решение.\r\r\n                    \r\n                    По отношение на жалбата на Сакскобургготски срещу одържавяването на имотите \"Ситняково\" и \"Capъгьoл\" съдът в Страсбург иска още обяснение от българското правителство и ще се произнесе на по-късна дата.\r\nЗа тях той даде на кабинета пет месеца, през които да реши дали да се споразумее със Симеон Сакскобургготски и сестра му Мария-Луиза Хробок. Европейският съд по правата на човека указа на държавата до 13 септември 2018 г. или да сключи приятелско споразумение с бившия премиер и сестра му, или да изпрати възражение срещу жалбите им.\r\nПрез 2008 г. Симеон Сакскобургготски и сестра му Мария Луиза поискаха реституирането на 7 имота, като се позоваха на решение на Конституционния съд, с което през 1998 г. беше обявен за противоконституционен Законът за обявяване за държавна собственост на имотите на семействата на бившите царе Фердинанд и Борис и на техните наследници.\r\nНа Царя и сестра му обаче бяха възстановени шест от тях - дворците \"Врана\", \"Царска Бистрица\" и \"Ситняково\", две планински хижи в Рила, както и 16 хил. дка гора.\r\nСакскобургготски получи обратно имотите когато беше премиер през 2002 година. Пет години по-късно - през 2009 г. парламентът гласува мораториум върху правото му за разпореждане. Той трябваше да е временен, но действа и до момента. На три инстанции държавата спечели делата за \"Кричим\", \"Ситняково\" и \"Саръгъол\".", "date": "2018.08.23", "title": "Царя без \"Врана\" – съд връща двореца на държавата"}
{"url": "https://www.dnes.bg/crime/2018/08/23/otkriha-trup-na-vyzrasten-myj-v-centyra-na-sofiia.385879", "text": "Полицията разследва убийство на възрастен мъж в центъра на София, съобщи БНР.\r\nСпоред първоначална информация, мъжът е бил открит мъртъв в кооперация, намираща се на улица \"Оборище\".\r\nПричината за смъртта, към момента, не е ясна, но според първите огледи има следи от насилие.\r\nНа мястото има екипи на СДВР, които извършват оглед.", "date": "2018.08.23", "title": "Откриха труп на възрастен мъж в центъра на София"}
{"url": "https://www.dnes.bg/eu/2018/08/23/borisov-poiska-za-bylgariia-nezabavno-v-shengen.385873", "text": "\n\r\nМинистър-председателят Бойко Борисов настоя страната ни незабавно да бъде приета в Шенген... по въздух и вода.\r\n\"Ако България и по суша е в Шенген, и утре дойде правителство, което не се справя с мигрантската вълна, то тогава мигрантите директно ще отидат в Германия, Холандия. Затова по суша представлява риск, но по въздух и вода не е риск. Трябва незабавно да ни вкарате в Шенген, както заслужаваме, по въздух и вода, и когато всички държави подпишат споразумения за изнесени центрове за бежанци извън границата, тогава да влезем и по суша. Това е абсолютно реалистично\", настоя премиерът ни, който заедно с председателя на парламентарната група на ЕНП в Европейския парламент Манфред Вебер посети Резово.\r\r\n                    \r\n                    Там Борисов подчерта, че страната ни е пример и за поддържането на добросъседството с Турция.\r\n\"Когато работи и споразумението с Турция, ефектът и резултатите са видими. България наистина е модел\", категоричен бе той, цитиран от правителствения пресцентър.\r\nБойко Борисов се похвали, че България, за разлика от много държави, без да шуми, си е направила преградно съоръжение по границата, купила си е кораби, създала е пълна координация между всички служби и всяка вечер се задържат мигранти.\r\nНа свой ред Манфред Вебер благодари на министър-председателя ни за опазването на външната граница на Евросъюза.\r\n\"Всичко, което видяхме в последните 3 години, доказва, че страната ви може да осигурява граничния контрол и да опазва външните граници на ЕС. Това е посланието ми и към другите държави в Европа, че България върши страхотна работа по опазване на границата. С лидерските си качества, които премиерът Борисов показа с добрите контакти с турския президент Ердоган моето впечатление е, че България може да е модел за останалите държави в ЕС, че може да се осигурява един успешен граничен контрол\", заяви лидерът на парламентарната група на ЕНП в Европарламента.\r\nСпоред Вебер страната ни изпълнява всички изисквания за присъединяване към Шенген, дори \"по-добре от други страни\".\r\n\"Тези, които са леко скептични за присъединяването, ще им кажа да не говорят само теоретично, а да дойдат и да видят какво България прави по границата\", отсече той.\r\n\"Дойде, видя, пипна оградата, разговаря с \"Фронтекс\". Това искахме от Вебер. Да се убеди как се пази границата\", включи се Бойко Борисов и добави, че преди Вебер е бил един от критиците на България за опазване на външната си граница в Турция.", "date": "2018.08.23", "title": "Борисов поиска за България: Незабавно в Шенген!"}
{"url": "https://www.dnes.bg/politika/2018/08/23/siderov-zashtiti-kozareva-dokazan-specialist-e.385877", "text": "Лидерът на \"Атака\" Волен Сидеров защити новия директор на Агенцията по вписванията Габриела Козарева.\r\nКакто е известно, от НФСБ възразиха остро срещу назначението й и обявиха, че кандидатурата на Козарева не е обсъждана на Политически съвет на управляващата коалиция. Освен това хората на Валери Симеонов смятат, че за това назначение е отговорна единствено партия АТАКА.\n\n\n\r\n\"Във връзка с интригите покрай назначаването на Габриела Козарева за директор на Агенцията по вписванията заявявам следното: Подкрепям нейната кандидатура. Козарева е доказан специалист, не е партиен активист на никоя партия\", посочи Сидеров, цитиран от пресцентъра на своята партия. По думите му държавната администрация има остра нужда от такива кадри.\r\r\n                    \r\n                    \"По мое предложение, съгласувано с премиера Бойко Борисов, бе назначена, така както по предложение на Валери Симеонов беше назначен ген. Кирил Войнов за временно изпълняващ функциите на председател на Държавната агенция за метрологичен и технически надзор (ДАМТН)\", заяви още Сидеров.\r\nТой посочи, че премиерът Борисов се съобразява с коалиционните предложения и винаги търси баланс в тях.\r\n\"В случая \"Козарева\" няма никакви основания за обструкции, освен ако някой политик, държавник или член на правителството се страхува, че от Агенцията по вписванията могат да станат ясни данни за негово участие във фирми и конфликт на интереси. Но това е негов проблем и не е повод за коалиционни интриги\", завършва писмото на Волен Сидеров. \r\n ", "date": "2018.08.23", "title": "Сидеров защити Козарева: Доказан специалист е!"}
{"url": "https://www.dnes.bg/notifikacii/2018/08/23/myj-napadna-s-maketen-noj-mlada-jena-v-zlatni-piasyci.385871", "text": "21-годишна жена е била нападната с макетен нож пред хотел в Златни пясъци, съобщават от Областната дирекция на МВР във Варна.\r\nНа 22 август, около 16:20 ч., в полицията е получен сигнал, че пред хотел в централната част на курортния комплекс е нападнато момиче. \r\nИзпратеният на мястото автопатрул установил и задържал 33-годишен мъж от Кубрат, който е нанесъл прорезни рани с макетен нож в областта на врата и по лявата предмишница на 21-годишна жена. \r\nУстановено е, че двамата са се познавали. Извършителят е задържан със съдействието на граждани и служители от заведенията в близост до мястото на инцидента. \r\nИзвършен е оглед, материалите са докладвани на прокурор и е образувано досъдебно производство. \r\nПотърпевшата жена е настанена в болница, няма опасност за живота й. Работата по случая продължава.", "date": "2018.08.23", "title": "Мъж нападна с макетен нож млада жена в Златни пясъци"}
{"url": "https://www.dnes.bg/temida/2018/08/23/meizer-s-namalena-prisyda-3-g-i-namalena-kryvnina-100-bona.385881", "text": "Апелативният съд във Варна намали присъдата на Анита Мейзер, която беше призната за виновна за убийството на съпруга си Николай, както и опит за подкуп на полицейски служител. Мейзер ще лежи в затвора три години, съобщават от . \r\nЗа предложения подкуп на полицейски служител Апелативният съд е намалил също наказанието й на 2 години лишаване от свобода и глоба в размер на 4000 лева.\n\n\n\n\r\nПри групирането на двете наказания съдът е решил да наложи по-тежкото наказание, а именно - 3 години лишаване от свобода и глоба в размер на 4000 лв.\r\r\n                    \r\n                    Апелативният съд е намалил размера и на присъденото обезщетение на майката на починалия съпруг на Анита от 150 000 лева на 100 000 лева с дължимите лихви от датата на причиненото увреждане - 14 август 2016 г., до окончателното му изплащане. \r\nОстава мярката за неотклонение \"Домашен арест\". \r\nРешението може да се обжалва или протестира пред Върховния касационен съд.\r\nАнита Мейзер уби съпруга си със \"свински опашки\" на 14 август 2016 г. Тя вързала кабелните стяжки на врата на мъжа си, който се опитал да ги скъса с мускулите на врата си. Той успял да скъса първата, но на втората и третата се затруднил. Те обаче се затегнали и така се стигнало до трагичното задушаване. \r\nАнита Мейзер бе арестувана на 15 август 2016 г., а тя неколкократно промени показанията си, дадени пред разследващите, а и пред съда.", "date": "2018.08.23", "title": "Мейзер с намалена присъда – 3 г. и намалена кръвнина – 100 бона"}
{"url": "https://www.dnes.bg/eu/2018/08/23/napadateliat-s-noj-v-predgradie-na-parij-imal-psihichni-problemi.385882", "text": "Френският министър на вътрешните работи Жерар Колон заяви, че мъжът, убил майка си и сестра си при нападение с нож в предградие на Париж, е имал сериозни психични проблеми, предаде Асошиейтед прес.\n\r\nКолон каза, че засега днешното нападение в предградието Трап не се разглежда като тероризъм, въпреки че отговорност за него пое групировката \"Ислямска държава\".\n\n\r\nМинистърът добави, че трети човек, който е сериозно ранен, не е бил член на семейството.\n\r\nМинистърът заяви, че полицията е застреляла мъжа, след като той излязъл от дома на майка си с нож в ръката и пренебрегнал предупрежденията на полицията, пише БТА.\r\n                    \r\n                    \r\n\"Изглежда престъпникът е имал сериозни психични проблеми\", каза Колон, цитиран от Ройтерс. \"Бил е известен (на полицията) заради подкрепа за тероризма, но изглежда е бил емоционално неуравновесен, а не човек, който би откликнал на призивите за действие на терористични организации като Даеш\", заяви Колон и добави, че засега антитерористичната прокуратура не ръководи разследването, но го следи внимателно.", "date": "2018.08.23", "title": "Нападателят с нож в предградие на Париж имал психични проблеми"}
{"url": "https://www.dnes.bg/akoshtete-vqrvaite/2018/08/23/polovinkata-ne-vi-uvajava-3-te-znaka-za-tova.385846", "text": "Половинката не ви уважава! Ето как да разберете! \r\n\r\nАко партньорът винаги решава какво трябва да се купи, къде трябва да отидете на почивка, с какъв цвят да боядисате дадена стая и налага мнението си, явно не го интересува какво мислите вие. Най-нормалното нещо е да разбере дали сте съгласни. Иначе излиза, че се опитва да ви контролира и трябва да се съобразявате с него за всичко. Това е вашият живот и вие също имате думата.\r\n \r\n\r\nХората често си мислят, че трябва да се раздават максимално за другия и да пренебрегнат себе си, за да върви връзката им. Това обаче не е полезно. Трябва да се намери златната среда - и двамата да правите компромиси, и то не прекалено големи.  Трябва да умеят да ви изслушват и разбират, ако в даден момент не можете да свършите нещо или да се видите с тях. Не бива да се отказвате от любимите си занимания и интереси, ако партньорът ви не ги споделя. Не може и да жертвате съня и почивката си постоянно, заради човекът до вас, особено ако той не го прави така често. Същото важи и за навиците - не може вие да се отказвате от нещо, което дразни половинката ви, ако не ви отвърнат със същото. \r\n                    \r\n                    ", "date": "2018.08.23", "title": "Половинката не ви уважава! 3-те знака за това"}
{"url": "https://www.dnes.bg/kino/2018/08/23/djordj-kluni-nai-visokopateniiat-aktior-v-sveta.385821", "text": "Джордж Клуни оглави класацията на най-високоплатените актьори на годината, съставена от американското списание Форбс, предаде ТАСС и БТА.\r\nЗа 12 месеца 57-годишният Клуни е спечелил 239 милиона долара. Освен хонорарите от киното, актьорът е получил значителни доходи от продажбата за 1 милиард долара на основаната от него компания за производство на текила \"Касамигос текила\".\r\nВтори в класацията е бившият кечист Дуейн Джонсън-Скалата със 124 милиона долара. Той се озова на тази позиция благодарение на участията си в успешната кинопродукция \"Джуманджи: Добре дошли в джунглата\".\r\nТрети е Робърт Дауни-младши с 81 милиона долара. По-голяма част от приходите му са били осигурени от снимките в \"Отмъстителите\".\r\r\n                    \r\n                    Следват в класацията на \"Форбс\" Крис Хемсуърт с 64,5 милиона, Джеки Чан с 45,5 милиона, Уил Смит с 42 милиона, индийската звезда Акшай Кумар с 40,5 милиона.\r\nТук са още комикът Адам Сандлър с 39,5 милиона, индиецът Салман Хан с 38,5 милиона и Крис Еванс с 34 милиона долара.", "date": "2018.08.23", "title": "Джордж Клуни – най-високопатеният актьор в света"}
{"url": "https://www.dnes.bg/stranata/2018/08/23/kukla-ama-katadjiia-katadjiia-ama-kukla-korumpiran-li-e-pesho.385812", "text": "Чучела с униформа на пътни полицаи и палки пазят жителите на селата у нас от джигити на пътя.\r\nКатаджията Пешо е на пост на главната улица във видинското село Протопопинци.\r\n\"Определено има ефект. Улицата е с нов асфалт и повечето шофьори засилиха скоростта през центъра на селото. Сега обаче се плашат и намаляват\", разказва за \"Дарик\" кметът на селото Ваньо Боянов.\r\n\"Пешо не само пази от висока скорост, но и привлича туристи, които се снимат с него\", настоява кметът: \"Сложих го на главната улица. Тя е асфалтирана, хубав прав път, който минава през селото. Повече от 1 км е прав участък и предразполага движението с по-висока скорост от разрешеното. Има ефект. Първоначално дори се стъписаха и караха с около 20 км, съвсем бавно минаваха. Пешо сме го кръстили. Дадоха ми идея да взема манекенка и да я наглася, за да си има колежка, да не е самотен\".\r\r\n                    \r\n                    Неговият колега от село Ваклиново край Шабла Орлин Петков също е сложил  чучело катаджия. Хората са толкова доволни, че събират части и за втори  куклен катаджия за другия край на селото.\r\n\"Инвестицията за един такъв катаджия е около 10 лева\", разказва кметът.\r\n\"От шперплат го изрязват, залепят снимка и в профил като я гледа човек, по поска на движението като идва, наподобява на катаджия. Видяхме, че има ефект, даже хората от селото първоначално се стряскаха. И друг катаджия ще сложим от северната страна на селото. Намерихме стара милиционерска униформа, сега трябва една жълта жилетка. Най-важни са главата и шапката. Глава ще вземем от една стара медицинска топка от физкултурния салон на селото и ни остава само полицейска шапка\".  \r\nХората от близките на куклата Пешо села пък се шегуват, че чучелото със сигурност не е корумпирано.", "date": "2018.08.23", "title": "Кукла, ама катаджия. Катаджия, ама кукла! Корумпиран ли е Пешо?"}
{"url": "https://www.dnes.bg/eu/2018/08/23/kritichno-nivo-na-dunav-dva-koraba-zasednaha.385823", "text": "Критично ниско е нивото на Дунав в българската част на реката, в резултат на което в района на Русе са заседнали два товарни кораба, предаде .\r\nОще по-тежка е ситуацията в германския и унгарския участък, където има блокирани пасажерски кораби, които не могат да продължат по маршрутите си.\r\nПричина за всичко това са високите температури и липсата на валежи през последните дни.\r\nВластите съобщават, че ако не завали, през следващите дни нивото на Дунав ще продължи да се понижава, което допълнително ще усложни обстановката.\r\n ", "date": "2018.08.23", "title": "Критично ниво на Дунав: Два кораба заседнаха!"}
{"url": "https://www.dnes.bg/eu/2018/08/23/merkel-iska-noviiat-predsedatel-na-ek-da-e-germanec.385817", "text": "Канцлерът Ангела Меркел иска германец да е следващият председател на Европейската комисия от догодина, дори ако трябва да се откаже от претенциите на Германия за ръководния пост на Европейската централна банка (ЕЦБ), пише икономическия вестник \"Ханделсблат\", цитиран от Франс прес.\n\r\n\"Водещият приоритет за Меркел вече не е ЕЦБ, а Комисията\", е казал за вестника пожелал анонимност близък до правителството източник.\n\r\nСпоред вестника канцлерът смята, че ръководният пост на ЕЦБ е преди всичко протоколен, докато председателството на ЕК е с по-голямо политическо значение.\n\r\nОсвен това вероятният кандидат на Германия за ЕЦБ, сегашният шеф на Бундесбанк Йенс Вайдман, не е с най-добри позиции за спечелване на тази надпревара заради множеството си критики към политиката на шефа на ЕЦБ Марио Драги за стимулиране на икономиката на страните от еврозоната, която според него е в ущърб на германците, пише БТА.\r\n                    \r\n                    \r\nЗа нов председател на Европейската комисия вече се споменава името на французина Мишел Барние, който сега е главен преговарящ на ЕС за Brexit-а. \n\r\nОт германска страна в Берлин се спрягат няколко имена - на министрите на икономиката Петер Алтмайер и на отбраната Урсула фон дер Лайен, както и на Манфред Вебер, председател на групата на Европейската народна партия в Европейския парламент.", "date": "2018.08.23", "title": "Меркел иска новият председател на ЕК да е германец"}
{"url": "https://www.dnes.bg/stranata/2018/08/23/bashtata-padnal-sys-samolet-do-shumen-v-tejko-systoianie.385827", "text": "Тежко е състоянието на един от двамата пасажери, които се разбиха вчера с малкия си самолет край Шумен. \r\nПострадалите са двама - баща и син, на 62 на 27 години. И двамата бяха транспортирани до болница с наранявания.\n\r\nПо първоначална информация те опитали да кацнат на летище в района, набрали височина, но малко след това машината паднала. \r\nПри удара в земята се е пробил и единият от резервоарите, но до експлозия не се е стигнало.\r\n\"Синът е в добро общо състояние, контактен и адекватен е. Има счупване на бедрената кост и охлузни рани. Бащата е с тежка гръдна травма, с медикаментозно поддържане на хемодинамиката, има множество счупвания на ребра. Има опасност за живота му\", каза в телефонен разговор пред  директорът на болницата в Шумен д-р Димитър Костов. ", "date": "2018.08.23", "title": "Бащата, паднал със самолет до Шумен – в тежко състояние"}
{"url": "https://www.dnes.bg/health/2018/08/23/maslo-ot-ilang-ilang-pomaga-pri-pyrhot-i-kryvno.385790", "text": "Етеричното масло от иланг-иланг се извлича чрез парна дестилация на цветовете на дървото със същото име. То се среща в тропическите гори на някои южни тихоокеански острови като Индонезия, Филипини, Суматра, Коморски острови и Полинезия.\r\nТова масло съдържа невероятни активни вещества, които му придават лечебни и разкрасителни качества. Неслучайно се използва с оздравителни цели от векове в народната медицина на тези народи.\r\nКои са ползите от етеричното масло от иланг-иланг?\r\n\r\nЕдно от най-известните лечебни свойства на маслото от иланг-иланг е отпускащото действие, което упражнява върху нервната система. То се бори с депресията, релаксира тялото и мускулите, повлиява положително безпокойството и тревожността, хроничния стрес. Иланг-иланг има благотворно действие и върху настроението, стимулирайки секрецията на серотонин.\r\r\n                    \r\n                    \r\nПоради неправилното функциониране на мастните жлези в скалпа много хора страдат от пърхот и себорея. Това неприятно кожно раздразнение предизвиква лющене, сърбеж, зачервяване, понякога и рани.\r\nМасажът с масло от иланг-иланг има противовъзпалителен ефект и успокоява раздразнената кожа. Независимо дали е суха или мазна, кожата на скалпа се балансира и симптомите отшумяват.\r\n", "date": "2018.08.23", "title": "Масло от иланг - иланг помага при пърхот и кръвно"}
{"url": "https://www.dnes.bg/stranata/2018/08/23/moreto-ni-v-kapana-na-myrtvoto-vylnenie-kak-da-reagirame.385818", "text": "Още от края на юли и началото на август морето ни попада в капана на мъртвото вълнение. Все още водите са бурни, а тази година имаме десетки случаи на удавени туристи. Какво да знаем в подобни ситуации и как да реагираме, ако попаднем във водовъртеж?\n\r\nМъртвото вълнение всъщност е поредица от механични вълни в морето, които се разпространяват по повърхността на водата и не са резултат на местни ветрове, а на по-далечни климатични системи. Често има голяма дължина на вълната, но това зависи от размера, силата и продължителността на климатичната система, от която произхожда. Образува се съвсем близо до брега и е перпендикулярно на него. Обикновено то е широко не повече от 5 м, а скоростта му е около 4-5 км/ч, пише \"Монитор\".\r\n                    \r\n                    \r\nСпасители съветват, ако попаднем в капана на мъртвото вълнение, да не изпадаме в паника, но и да не надценяваме силите си.\n\n\n\n\r\n\"Ако не сте добър плувец, най-добре е да направите всичко възможно да се обърнете в посока на спасителните постове и да викате за помощ. Или пък да махате с ръце, за да ви видим. Само така ще можем да ви се притечем на помощ\", обясни ръководителят на спасителната служба във Варна Георги Есов.\n\r\nОпасността на мъртвото вълнение идва оттам, че то не е видимо за хората. Най-често се случва, след като няколко дни поред има ветрова вълна, както е и в момента на родното Черноморие. След това на пръв поглед изглежда, че морето се е успокоило, но в същото време отдолу протичат процеси. На моменти дори се вижда как пясъкът се повдига от дъното. Тогава вече водата се прибира от брега към морето.\n\r\n\"Преди това дори са били изкопавани дупки и когато вълната се прибере към морето и отива към по-дълбоки места, се появява т.нар. мъртво вълнение. То подкопава краката на плувеца отдолу и го завлича.\r\nПо-подготвените не бива да изпадат в паника, защото в моменти на стрес мускулите се стягат и бързо потъваме. Не бива да изразходвате енергията си, защото тогава ставате уязвими във водата“, обясни спасителят.\r\nЕдиният от начините да се спасим е да се оставим течението да ни завлече на 15 метра по-навътре в морето. Там то се успокоява. Не се борете с течението и не плувайте обратно към брега. За съжаление това е безполезно.\n\r\n\"И ако направите това, вече може да се опитате да се измъкнете леко настрани, под ъгъл и тогава да доплувате до брега\", съветва спасителят.\r\nСпоред него обаче плажуващите често пренебрегват забраните за къпане и не обръщат внимание какъв цвят е предупредителният флаг. За съжаление, с всяка изминала година у нас спасителите стават все по-малко. Младите кадри предпочитат да се реализират в чужбина заради сезонната работа.\n\r\n\"Заплащането е добро, но средната възраст на спасителите расте. Засега на варненския плаж имаме достатъчно служители, но няма хора, които да ни заместват. Повечето си търсят целогодишна работа, а басейните не са толкова много\", коментира още Георги Есов.\n\r\n\n\r\n2. Мъртвото вълнение не е водовъртеж и не завлича към дъното, а навътре. Затова трябва да пестим силите си, докато не излезем от него.\n\r\n3. Ако плуваме в правилната посока – настрани, и не излизаме от течението, значи то е прекалено широко. Тогава спираме да хабим сили и просто изчакваме течението да премине. Това ще се случи след 3-4 минути. ", "date": "2018.08.23", "title": "Морето ни – в капана на мъртвото вълнение. Как да реагираме?"}
{"url": "https://www.dnes.bg/rusia/2018/08/23/nad-63-000-ruski-voenni-sa-se-srajavali-v-siriia.385819", "text": "Над 63 000 руски военнослужещи са се сражавали в Сирия, съобщи руското министерство на отбраната във видеозапис, в който се прави равносметка на близо трите години руска намеса в подкрепа на режима в Дамаск, предадоха световните агенции.\n\r\nВ Сирия боен опит са натрупали 63 012 военни, от които 434 генерали и 25 738 офицери, се казва във видеото, което е разпространено на руски в YouTube.\n\r\nВ края на 2017 г. руският министър на отбраната Сергей Шойгу каза, че 48 000 военни са участвали във военната операция, подета през септември 2015 г. \n\r\nОфициално 92 руски военни са загинали в Сирия от началото на интервенцията.\n\r\nПо време на 39-те хиляди полета руската бойна авиация е елиминирала над 86 000 бунтовници, сред които 4500 родени в Русия или в Общността на независимите държави, се казва още във видеото на министерството на отбраната. Унищожени са били 121 466 терористични цели.\r\n                    \r\n                    \r\nРуската намеса позволи на армията на Башар Асад да си върне 96,5 процента от територията на Сирия. Преди руската намеса тя контролираше едва 8 процента, се твърди във видеото.\n\r\nВ него се виждат ликуващи сирийски военни и се прави преглед на различните аспекти на руската намеса в Сирия, по-специално на операциите по разминиране или доставката на хуманитарна помощ на цивилното население.\r\nИзтъква се и развитието на социалната и военната инфраструктура на военновъздушната база Хмеймим и на пристанището Тартус, превърнали се в постоянни руски военни бази в Сирия.\n\r\nНамесата на руската армия в Сирия от 2015 г. в подкрепа на Башар Асад бе възприемана от мнозина като поврат във войната в Сирия, в която загинаха над 350 000 души и заради която милиони хора бяха принудени да избягат от домовете си, припомня БТА.\n\r\nСлед близо три години на бомбардировки и на военна подкрепа по суша Москва призова сега международната общност да насърчи връщането на бежанците по родните им места и да подкрепи възстановяването на Сирия.", "date": "2018.08.23", "title": "Над 63 000 руски военни са се сражавали в Сирия"}
{"url": "https://www.dnes.bg/rusia/2018/08/23/rusiia-izgubila-iadrena-raketa-amerika-ia-otkrila.385825", "text": "Кремъл не коментира съобщенията, появили се в западни медии за паднала руска ракета с ядрен двигател, отбелязват руски издания. \"За разлика от американската телевизия не разполагам с такава информация. Препоръчвам ви да потърсите нашите експерти в тази област - Министерството на отбраната\", цитира \"Комсомолская правда\" президентския прессекретар Дмитрий Песков, помолен от журналисти да коментира информации в медиите от САЩ.\n\r\nПо-рано американската телевизия Си Ен Би Си съобщи, че според доклад на американското разузнаване руска ракета с ядрен двигател, изпробвана миналия ноември, може да е паднала в Баренцово море. Москва подготвяла сега операция с участието на три кораба, за да я извади, пояснява вестникът.\n\n\r\r\n                    \r\n                    Русия изгуби ядрена ракета, Америка я откри, резюмира \"Лента\" и се пита \"какво е станало всъщност\".\n\r\nАнализирайки \"контекста на новината\", онлайн изданието предполага, че ракетата \"Буревестник\" може да е била тествана на архипелаг Нова земя. Според Си Ен Би Си в секретния американски доклад по случая нямало данни за потенциални рискове за здравето на хората и околната среда с оглед евентуални повреди по изпробваното оръжие.\n\r\nТелевизията обаче цитира Ханс Кристънсън, ядрен експерт от Федерацията на американските учени, според когото при падане на ракета неизбежно изтича радиация. По думите му една операция за извличането й ще е трудно и опасно начинание. Той припомня опита на Русия от вдигането на атомната подводница \"Курск\", катастрофирала през 2000 г., когато Москва е потърсила техническа помощ от холандска компания.\n\r\nСлед съобщението на Си Ен Би Си интернет потребители обърнаха внимание, че руски кораби маневрират необичайно край архипелаг Нова земя, се казва в материала.\n\r\nПо данни на телевизията от миналия ноември до февруари т. г. Русия е провела 4 теста на \"Буревестник\", всичките завършили с провал. Според военния експерт Виктор Мураховски обаче военните може нарочно да са използвали само стартовия бензинов мотор, без да включват ядрения реактор, замисляйки \"планирано падане\" в морето.\n\r\n\"Лента\" вижда противоречие между новината на Си Ен Би Си и думите на руския лидер Владимир Путин, разказал през март за пръв път, че Москва разполага с подобно оръжие и разработката е успешна.\n\r\nНовината за паднала руска ракета бе излъчена от американската телевизия в момент, в който край Москва се провежда оръжейното изложение \"Армия-2018\", напомня електронният вестник и цитира военния експерт Игор Коротченко, заявил пред РИА Новости, че става дума за специална постановка, \"зад която стоят структурите на Пентагона, провеждащи информационни операции в киберпространството\".\n\r\nРуското министерство на отбраната вече подписа на изложението 32 договора с фирми от отбранителната промишленост на обща стойност 130 милиарда рубли. Това съобщи зам.-министърът Алексей Криворучко, пише \"Комерсант\".\n\r\nСделките предвиждат ведомството да получи над 600 единици техника и да ремонтира още над 1500 единици. За руската армия са купени по-специално 132 бойни машини Т-14 и Т-15, създадени на база на универсалната платформа \"Армата\".\n\r\nОт утре изложението ще бъде открито за всички желаещи, информират изданията. Посетителите ще могат да видят най-нови и перспективни модели руски оръжия и бойна техника - танка Т-14, бронираната машина Т-15 с нов боен модул, бронираната кола \"Курганец\", самоходната артилерийска установка \"Коалиция-СВ\", бронетранспортьора \"Бумеранг\", бойната машина \"Тор-М2ДТ\", зенитния ракетно-артилерийски комплекс \"Панцир-С1\", армейски моторни шейни, изброява \"Военнопромишлен куриер\".\n\r\nГостите ще видят и над хиляда експоната на специална изложба с техника, иззета от терористите в Сирия, посочва пресцентърът на \"Армия-2018\".\n\r\nЧетиринайсетгодишният Егор Трофимов от град Калуга представи на изложението концептуален макет на безпилотен танк Т-101 на базата на платформа \"Торнадо\", изработен от ученици в градското конструкторско бюро за транспортно машиностроене, информира специализираният сайт \"Хайтек\", като се позовава на \"РБК\". Устройството ще бъде снабдено с малокалибрено оръдие, картечница и дрон. Предвижда се да получава данни по четири защитени комуникационни канала. Не се оповестяват други данни, нито се съобщава дали руското военно министерство ще приеме предложената разработка, се казва в статията, цитирана от БТА.\n\r\nКонцернът \"Калашников\" представи пък преди два дни на изложението друг концептуален модел - човекоподобен боен робот, кръстен \"Игорьок\". Техническите му данни не се разкриват; известно е впрочем, че устройството ще бъде прието на въоръжение в Русия през 2020 г., добавя \"Хайтек\". Други руски издания отбелязаха по-рано приликата между над четиритонния робот и самоходните крачещи роботизирани машини от филмовата сага \"Междузвездни войни\".", "date": "2018.08.23", "title": "Русия изгубила ядрена ракета, Америка я открила!?"}
{"url": "https://www.dnes.bg/stranata/2018/08/23/hotelier-bi-kamerierka-na-slynchev-briag-iskala-pari.385826", "text": "Управител на хотел в курорта Слънчев бряг е нападнал камериерка, след като наетата от него жена е поискала парите си.\r\nУкраинката Юлия е отиша при своя шеф, за да поиска заработените си 300 евро. В курорта тя работила от 3 месеца.\r\nПърво управителят, който бил и син на собственика на хотела, я набил в кабинета си, а след това с още двама мъже откарали украинката извън курорта.\r\nКазах му: \"Идвам за парите си\", а той отговори: \"Пари няма да получиш, защото не си работила! Марш навън!\". Разкрещя ми се, нарече ме \"уличница\" и ме изблъска навън. Влачеше ме! Два или три удара ми нанесе! Бях в шок и крещях: \"Помогнете!\" на хората във фоайето\", разказа Юлия пред Нова тв.\r\r\n                    \r\n                    Жената твърди, че е хапала шефа си в отговор на неговите удари и ритници. Пак по нейния разказ, намесват се само трима мъже - от персонала на хотела, и то, за да я изведат оттам. Карат я в местността \"Кошарица\" и там я оставят. При пътуването не са упражнили насилие.\r\n\"Когато ме свалиха от колата, прозвуча фраза: \"Да беше мислила преди да действаш. Сега ти се размина, но, ако пак дойдеш в хотела, ще е друго\", спомня си Юлия.\r\nВместо в хотела, жената отива в полицията. Именно оттам я съветват да си извади медицинско. Насилникът е задържан за 24 часа и по случая е образувано досъдебно производство.\r\nСобственикът на хотела обясни, че не е запознат със ситуацията и му трябва време да проучи случилото се.\r\n\"Иска ми се да вярвам, че правдата ще възтържествува, защото свидетелите са от персонала, а те ме предупредиха да мисля преди да действам и, че ще кажат, че аз него съм нападнала\", казва Юлия.", "date": "2018.08.23", "title": "Хотелиер би камериерка на Слънчев бряг. Искала пари!"}
{"url": "https://www.dnes.bg/balkani/2018/08/23/pak-naprejenie-mejdu-sofiia-i-skopie-ima-li-makedonski-ezik.385824", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nГодина след подписването на Договора за добросъседство с Република Македония част от управляващите у нас поискаха анекс към документа, който да задължи западната ни съседка да се въздържа от всякакви спекулации и опити за присвояване на исторически събития и личности. Ако това условие не бъде изпълнено, България може да преосмисли подкрепата си за членството на Република Македония в Европейския съюз. Идеята е на лидера на \"Атака\" и съпредседател на \"Обединени патриоти\" Волен Сидеров.\n\n\n\n\n\r\nИзказването на премиера на Република Македония Зоран Заев в социалната мрежа Facebook, че македонският език ще стане официален в ЕС и ще бъде признат от 500 милиона души, които живеят в общността, от ВМРО пък определиха като абсурдно.\r\n                    \r\n                    \r\n\"Проблемите в югозападната ни съседка са изцяло вътрешнополитически. Предстои един изключително тежък референдум, който ще реши съдбата на страната и политическата кариера на Заев. Именно това е причината той да се опитва да мотивира голяма група от хора около себе си, чрез които да си подсигури бъдещето\", коментира в студиото на \"България сутрин\" депутатът от \"Обединени патриоти\" Александър Сиди.\n\r\nПо думите му такова нещо като признаване на език в света няма, няма и как да има.\n\r\n\"Примери за това са Белгия, Австрия. Македония може да бъде пълноправен член на ЕС, но това не означава, че от утре ще има македонски език\", допълни Сиди.\n\r\nИзказването на македонския премиер идва само месец преди провеждането на референдум за новото име на югозападната ни съседка. Той ще се проведе в края на септември. На него ще се реши дали страната да направи компромис, за да получи членство в НАТО и Европейския съюз.\n\r\nПред  експертът по международни отношения Боян Чуков подчерта, че България продължава да допуска една и съща грешка, тъй като Министерството на външните работи не е реагирало своевременно на думите на Заев.\n\r\n\"Не може премиерът на една страна да каже нещо и в същото време това да се коментира от политически партии и академичната общност, а компетентните институции да мълчат\", каза той.\n\r\nИ допълни, че на фона на тези спорове се пропуска момента, в който страната ни може да подобри двустранните си отношения с Македония.\n\r\n\"България от своя страна винаги се е държала приятелски. Проблемът при югозападната ни съседка идва от македонизма, който се оказва, че спира развитието на страната\", отсече Боян Чуков в студиото на Мартина Ганчева.", "date": "2018.08.23", "title": "Пак напрежение между София и Скопие – има ли македонски език?"}
{"url": "https://www.dnes.bg/sofia/2018/08/23/vremenno-spirat-vodata-v-centyra-na-sofiia-utre.385833", "text": "\"Софийска вода” временно ще прекъсне водоснабдяването в някои части на столицата\n\r\nНа 24 август 2018 г. (петък), във връзка с реконструкция на уличен водопровод  на ул. \"Йордан Бакалов - Стубел\" кв. \"Манастирски ливади\" , се налага спиране на водоподаването от 09:00 до 19:00 часа на клиентите на \"Софийска вода”, живеещи в района на: \n\r\nПри продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноска на адрес: \r\n                    \r\n                    \r\nНа 24 август 2018 г. (петък), във връзка с подмяна на уличен водопровод  на ул. \"Граф Игнатиев\" Център , се налага спиране на водоподаването от 08:00 до 18:00 часа на клиентите на \"Софийска вода”, живеещи в района на:\n\r\nПри продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноска на адрес: \n\r\nНа 24 август 2018 г. (петък), във връзка с подмяна на уличен водопровод  на ул. \"Народно хоро\" кв. \"Овча купел\" , се налага спиране на водоподаването от 09:00 до 21:00 часа на клиентите на \"Софийска вода”, живеещи в района на:\n\r\nПри продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноска на адрес: \n\r\nРемонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.\n\r\nЗасегнатите от прекъсването на водата, могат да получат повече информация от Телефонния център на \"Софийска вода” АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството -  .\n\r\n“Софийска вода” АД предварително се извинява на своите клиенти за причинените временни неудобства!", "date": "2018.08.23", "title": "Временно спират водата в центъра на София утре"}
{"url": "https://www.dnes.bg/obshtestvo/2018/08/23/oblachno-v-nimh-ne-se-razbraha-s-ban-konsensus-ne-se-ochakva.385822", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nВчера изтече срокът, който премиерът Бойко Борисов даде на Националния институт по метеорология и хидрология и Българската академия на науките за намиране на решение за бъдещето на Института.\r\nСиноптиците са недоволни от липсата на финансиране и настояват да се отделят от БАН и да преминат под ръководството на Министерството на образованието. Вчера те отново призоваха правителството да ги извади от Академията.\n\n\n\r\nСпоред директора на НИМХ - проф. Христомир Брънзов, предложението на БАН към НИМХ е незадоволително и до консенсус надали ще се стигне.\r\n\"Освен липсата на финансиране трябва да се отбележи, че в стратегията за развитие на БАН е записано, че ще се развиват фундаменталните изследвания, но ние сме приложни такива. Освен това ръководството на БАН не иска да приеме нашите искания и въобще да ги разгледа\", подчерта Брънзов пред .\r\r\n                    \r\n                    По думите му от НИМХ са предложили на БАН при евентуално отцепване служителите, които искат да останат под \"шапката\" на БАН, могат да го направят.\r\n\"Имаше допитване в НИМХ - 94% са за отцепване от БАН, а 6% се колебаят. Ако те останат в БАН, няма да има сътресение за ИНститута. Настроенията на хората са такива, че протестите ще продължат. Ще стигнем най-вероятно до болезнен развод. Рискът България да остане без прогноза за времето става двоен в момента\", допълни още директорът на НИМХ.", "date": "2018.08.23", "title": "Облачно в НИМХ: Не се разбраха с БАН, консенсус не се очаква!"}
{"url": "https://www.dnes.bg/football/2018/08/23/ludogorec-gotvi-nov-udar-nadcakva-santos-za-brandao.385830", "text": "Лудогорец на практика е договорил още едно ново попълнение. Това е бразилецът Жуниор Брандао, за чийто подпис родният шампион е надцакал не кой да е, а бразилския колос Сантос.\n\r\nС тази новина гърмят водещи издания в южноамериканската страна, които твърдят, че трансферът на практика вече е сключен.\n\r\n\"Орлите\" взимат младока от втородивизионния местен Атлетико Гояненсе. Според \"Газета Еспортива\", бразилците са искали първоначално 6 млн. евро за 23-годишния нападател, но при преговорите са смъкнали цената. Колко точно е платил Лудогорец за този футболист обаче не се съобщава.\n\r\nЖуниор Брандао е професионалист от шест години, като преди да дойде в Атлетико Гояненсе, е носил екипите на нискоразредните Гремио Осаско, Табоао де Сера, Ювентус де Сеара, Ипиранга, Боа Еспорте, Феровиано, Ново Амбурго и Примавера. В Атлетико отива в началото на 2018 г. и за 18 мача вкарва 9 гола.\r\n                    \r\n                    \r\nС оглед на страхотната му форма, грандът Сантос е влязъл в преговори за привличането му, но след три седмици опити не е успял да убеди тима от Гояненсе да му го продаде. И така в Бразилия са категорични, че той ще играе в България, а огромна роля за това негово решение е изиграл главният мениджър на Лудогорец Пауло Аутуори.\n\r\n", "date": "2018.08.23", "title": "Лудогорец готви нов удар, надцаква Сантос за Брандао"}
{"url": "https://www.dnes.bg/politika/2018/08/23/nfsb-kozareva-v-agenciiata-po-vpisvaniiata-prez-zadniia-vhod.385841", "text": "НФСБ възрази остро срещу назначението на новия директор на Агенцията по вписванията Габриела Козарева.\r\n \r\nКандидатурата на Козарева не е обсъждана на Политически съвет на управляващата коалиция ГEPБ и Обединени патриоти.\r\nТази кандидатура не е обсъждана и предлагана и на Коалиционния съвет на Обединени патриоти - НФСБ, ВМРО и АТАКА, както изисква подписаното коалиционно споразумение, съобщават от НФСБ и допълват, че за това назначение е отговорна единственно партия АТАКА.\n\r\n\"Политическа партия НФСБ категорично възразява срещу лансиране на кадри \"през задния вход\" и то от името на коалиция Обединени патриоти. Считаме подобно поведение за недопустимо, защото руши доверието в управляващата коалиция и не е полезно за държавата\", пише в съобщението.\r\r\n                    \r\n                    Козарева бе назначена на поста след оставката на Зорница Даскалова, която напусна след срива на Търговския регистър. \r\nНяколко месеца преди това оглави Агенцията за малките и средните предприятия, била е и зам.-министър на спорта.", "date": "2018.08.23", "title": "НФСБ: Козарева в Агенцията по вписванията през \"задния вход\"!"}
{"url": "https://www.dnes.bg/technology/2018/08/23/avstraliia-kaza-ne-na-huawei-i-zte-za-5g-mrejata.385839", "text": "Австралия забрани на китайските телекомуникационни компании Huawei Technologies Co. и ZTE Corp. да участват в изграждането на следващото поколение мрежи 5G, като привежда политиките си в съответствие с тези на САЩ по въпроса и подчертава загрижеността си относно възможността за извършването на киберпрестъпления от страна на Пекин.\r\nАвстралийското правителство заяви в четвъртък, че компании, които „вероятно ще бъдат обект на извънсъдебни указания от чуждестранни правителства и които са в конфликт с австралийското законодателство\", няма да могат да гарантират сигурността на мрежата. Изявлението не споменава конкретно китайските компании, но Huawei заяви, че е била уведомена, че и тя, и ZTE са получили забрана от допускане на пазара.\r\r\n                    \r\n                    „Това е изключително разочароващ резултат за потребителите\", каза Huawei Australia в акаунта си в Twitter. \"Huawei е световен лидер в 5G. Безопасно и сигурно тя изгражда безжични технологии в Австралия от близо 15 години\".\r\nГоворител на Huawei - най-големия доставчик на телекомуникационно оборудване в света, не отговори веднага на искане за допълнителен коментар пред WSJ. Говорител на  ZTE е отказал коментар пред медията.\r\nАвстралийските разузнавателни агенции настояват Huawei да бъде блокирана от мрежата, макар че напоследък имаше спекулации, че може да бъде постигнат компромис. Американски официални лица изразиха опасения по въпроса пред висшестоящи политици на Австралия по-рано през годината, съобщи The Wall Street Journal.\r\nКакво значи това за амбициите на Huawei ", "date": "2018.08.23", "title": "Австралия каза \"Не\" на Huawei и ZTE за 5G мрежата"}
{"url": "https://www.dnes.bg/obshtestvo/2018/08/23/koshmarnite-syobshteniia-na-reneta-za-ada-pri-rajdaneto-za-bebeto.385806", "text": "\n\r\n\r\n\r\n\r\n\r\n\r\n\n\r\nВсичко това са думи, изречени не от устата на починалата родилка Ренета, но написани до най-добрата й приятелка.\n\n\n\n\r\nДуми, които тя е написала от болницата в последните си часове живот.\r\nДуми, които са красноречиво свидетелство за това как тя е излязла от раждането – травмирана и с изключителни болки.\r\r\n                    \r\n                    Думи, които не доказват, че случилото се е причина за смъртта й, но думи, които показват ясното разминаване между твърденията на болницата и тези на Ренета.\r\nВсичките тези съобщения са предоставени на сайта  от близките на Ренета с надеждата да допринесат за изясняването на случая, за постигането на максимална прозрачност, както и за провеждането на обективна и независима аутопсия.\r\n\r\nВ момента тялото на Ренета се намира в болницата в Стара Загора, където ще бъде извършена аутопсия, чиито резултати ще се готови до две седмици.\r\nПрипомняме ви, че 33-годишната жена почина на 16 август, в болницата в Сливен, ден след раждането на дъщеричката й – Мария.\r\nБебето също е с увреждане – пареза на дясната ръка и хематом на главата. Скоро ще бъде преместено в София за рехабилитация.\r\nА ние чакаме! Чакаме истината за смъртта на Ренета? \r\n ", "date": "2018.08.23", "title": "Кошмарните съобщения на Ренета! За ада при раждането, за бебето…"}
{"url": "https://www.dnes.bg/akoshtete-vqrvaite/2018/08/23/chovechnost-bez-predrazsydyci-policaika-nakyrmi-izostaveno-bebe.385781", "text": "\n\r\nПолицайка от Аржентина намери изоставено бебе в болницата и го накърми. Селесте Аяла е била на смяна в здравното заведение в столицата – Буенос Айрес, когато чула плач на бебе. Служителката на реда взела 6-месечното дете на ръце и го накърмила, а всичко това е запечатано на снимка, която обиколи целия свят.\r\nБебето е било доведено в болницата заедно с 5-те си братя и сестри от социален работник. И шестте деца изглеждали недохранени. Плачът на 6-месечното момиченце трогнал полицайката, която отскоро била майка и тя трябвало да направи нещо незабавно.\r\nС позволението на служителите в болницата, жената веднага взела бебето и започнала да го кърми, докато малкото не спряло да плаче. Неин колега, който също бил на смяна по това време, запечатал трогателния момент на снимка.\r\r\n                    \r\n                    \"Исках този огромен жест на любов към бебе, което не познаваш, да стане публично достояние! Не се поколеба нито за миг да действаш като майка. Такива неща не се виждат всеки ден\", обръща се към колежката си в сърцераздирателен пост Маркос Хердида. Снимката е публикувана в неговия профил във Facebook.\r\nИзображението е споделяно над 100 хиляди пъти и събира хиляди коментари на хора от целия свят, които поздравяват Аяла за героичната постъпка.\r\nСлужителите на пожарната в Бериссо, където жената доброволства, също изразяват гордост и възхищение.\r\nЗаради постъпката си полицайката е повишена от сержант в офицер.", "date": "2018.08.23", "title": "Човечност без предразсъдъци! Полицайка накърми изоставено бебе"}
{"url": "https://www.dnes.bg/stranata/2018/08/23/tiin-podvig-na-komin-selfi-na-desetki-metri.385807", "text": "Тийнейджъри се изкачиха по високия десетки метри комин до Детското отделение на болницата в Шумен и публикуваха снимки на \"подвига\" си в социалните мрежи.\r\n\"Изкачването е трудно, но гледката от върха си заслужава\", написа във Facebook авторът на фотосите.\r\nОт тях се вижда, че момчетата са без каквото и да било обезопасяване, а височината е умопомрачителна.Сигнал за група деца, които изкачват тялото на комина бил подаден вчера преди обяд в РУ – Шумен. Към мястото бил насочен полицейски екип, който при пристигането си обаче не установил нищо, тъй като младежите вече били избягали, пише \"Труд\".\r\nПо случая продължава да се работи, докато се установят лицата, след което с тях и родителите на непълнолетните участници в опасната игра ще бъдат проведени срещи. \r\n ", "date": "2018.08.23", "title": "Тийн \"подвиг\" на комин – селфи на десетки метри"}
{"url": "https://www.dnes.bg/zvezdi/2018/08/23/kobi-braiynt-na-40-edna-ot-legendite-na-nba.385738", "text": "\n\r\nНа днешния 23 август рожден ден празнува бившият американски баскетболист Коби Брайънт.\n\r\nРоден през 1978 година във Филаделфия, той се превръща в истинска легенда на НБА, където става 5-кратен шампион. Той е и двукратен олимпийски шампион със САЩ.\n\r\nЛюбовта му към баскетбола не е случайна, защото неговият баща е бившият играч от НБА Джо Брайънт.\n\r\nКогато Коби е на шест години, семейството му се мести в Италия, където баща му играе професионално баскетбол. Там Коби се научава да говори италиански и испански.\n\r\nОт престоя си в Италия като дете става голям фен на футбола, като любимият му отбор е Милан.\r\n                    \r\n                    \r\nРодителите му избрали името Коби (Кобе), докато обядвали в ресторант в едноименния японски град.\n\r\nВ гимназията е част от рап група. През 2000 г. издава и песен, като в нея участва и моделът Тайра Банкс. По-късно основава и собствен лейбъл.\n\r\nДама на абитуриентския му бал е популярната певица Бранди.\n\r\nЕдин от най-добрите му приятели е футболиста Роналдиньо.\n\r\nПрякорът му е Черната мамба.\n\r\nТази година баскетболната легенда спечели и... \"Оскар\". Филм по негов сценарий спечели отличие на 90-ата церемония на наградите. В категорията за най-добра късометражна анимационна продукция ценното отличие бе за \"Скъпи баскетбол\" (Dear Basketball) - филм по сценарий на Коби Брайънт, режисиран от Глен Кийн. \n\r\nПрез 2009 е поставен от списание Форбс на второ място в списъка за най-богати атлети в света с 45 млн $, след безспорния номер едно Тайгър Уудс.", "date": "2018.08.23", "title": "Коби Брайънт на 40: Една от легендите на НБА"}
{"url": "https://www.dnes.bg/rusia/2018/08/23/derivaciia-pvo-ruskiiat-ubiec-na-dronove.385808", "text": "На пръв поглед машината прилича на лек танк, а това се дължи предимно на нейното 57-милиметрово оръдие, което е и най-важното оръжие на Деривация-ПВО.\r\nОръдието е изключително скорострелно и може да следва бързо движещи се мишени. На практика то може да сваля ниско летящи крилати ракети, ракети въздух-земя, както и дронове или дори самолети. Но най-важното му предимство е, че е роботизирано.\r\nДеривация-ПВО е снабдена с най-модерните руски системи, използващи машинно обучение, в резултат на това машината сама може да избира какви муниции да зареди, спрямо разпознатата цел.\r\nЕфективността на оръдието е до 12 000 метра височина.\r\nИменно заради все по-честата употреба на дронове - били те разузнавателни или бойни, малки или големи, то Деривация-ПВО би се оказала много полезна за всяка армия, като в разработването й е отчетен опитът на Русия от Сирия.\r\r\n                    \r\n                    Освен за свалянето на дронове, ракети, вертолети или самолети, Деривация-ПВО може да се използва и за удари върху наземни цели, пише Дир.бг.\r\nПоследният коз в ръкава на новото руско оръжие е факта, че целият купол, на който е разположен оръдието е необитаем, а екипажът на Деривация-ПВО е доста добре защитен.", "date": "2018.08.23", "title": "Деривация-ПВО – руският убиец на дронове"}
{"url": "https://www.dnes.bg/akoshtete-vqrvaite/2018/08/23/goshko-neobezpokoiavan-razgleda-sofiia-dryjte-goshko.385809", "text": "Безпризорно прасенце се разходи по централния столичен булевард \"Черни връх\" и шашна минувачите във вторник.\r\nСнимки и видеа на животното бяха публикувани от потребители във Facebook групата \"Забелязано в София\".\r\nНе е ясно чия собственост е прасето, нито каква е била съдбата му впоследствие.\r\nКоментарита във Facebook обаче са повече от цветущи.\r\n… дръжте пържолата! 😂😂😂\r\n… Избягал дюнер\r\n… Хванете Гошкооо\r\n… животинчето чака да стопира такси\r\n… Барбекю\r\n… в тунела на Люлин изгубихме 6 кила шпеков салам. Някои да ги е срещал?\r\n ", "date": "2018.08.23", "title": "Гошко необезпокояван разгледа София! Дръжте Гошко!"}
{"url": "https://www.dnes.bg/balkani/2018/08/23/migrantski-myki-biti-po-kolenete-sys-sinki-po-rycete.385810", "text": "Множество бежанци и мигранти, преминали от Босна и Херцеговина в Хърватия, се оплакват, че хърватските полицаи са ги били, преди да ги върнат обратно, предаде Ройтерс.\r\nНякои от мигрантите показват раните и контузиите си, съобщава агенцията, като посочва, че Босна и Херцеговина става все по-популярна транзитна страна за нелегалните мигранти след затварянето на границите по стария балкански маршрут, предава БТА.\r\nХърватия, най-новата членка на Европейския съюз, отхвърля обвиненията, че граничната й полиция е била груба към хората, бягащи от войните и бедността в Азия и Северна Африка. \r\nОфициален Загреб не приема докладите за полицейско насилие и твърди, че граничните служби действат според международното законодателство.\r\r\n                    \r\n                    Много от петте хиляди мигранти, струпани по границата, обаче разказват съвсем различни истории.\r\n\"Хърватия е голям проблем\", твърдят група афганистанци от палатков лагер край границата и показват повредените си телефони, твърдейки, че са били счупени от хърватските полицаи.\r\n\"Вижте какво става, щом хърватските полицаи видят арабин\", казва 40-годишният Мохамед от Газа, сочейки синините по гърба, ръцете и коленете си.\r\nБосна и Херцеговина бе залята от неочаквана вълна от мигранти. От началото на годината в страната са регистрирани 11 хиляди мигранти от Азия и Северна Африка, пристигащи от Сърбия и Гърция през Албания и Черна гора.\r\n ", "date": "2018.08.23", "title": "Мигрантски мъки: Бити по коленете, със синки по ръцете!"}
{"url": "https://www.dnes.bg/usa/2018/08/23/zemetresenie-s-magnitud-6-3-raztyrsi-aliaska.385816", "text": "Земетресение с магнитуд 6,3 разтърси тази нощ американския щат Аляска, предаде Асошиейтед прес.\r\nВъпреки че епицентърът на земетресението е бил на отдалечените Андреяновски острови, то беше усетено и в разположения на близо 150 км оттам град Адак.\r\nДълбочината на труса е около 11 км, посочва Сеизмичният институт на Аляска.\r\nНяма сведения за ранени хора или за нанесени материални щети, отбелязва АП, цитирана от БТА.\r\n ", "date": "2018.08.23", "title": "Земетресение с магнитуд 6,3 разтърси Аляска"}
{"url": "https://www.dnes.bg/akoshtete-vqrvaite/2018/08/23/i-ot-izchezvane-na-choveshkiia-rod-shte-ni-spasi-myrzelyt.385811", "text": "Винаги са ви критикували, че сте мързеливи? Но сега както изглежда имате добро обяснение за това. Мързелив сте, защото така се борите за оцеляването на вида ви, пише британският в. \"Дейли мейл\".\r\nУчени от Университета на Канзас установили, че безделието е отлична стратегия за оцеляване и мързеливците измежду нас може да са следващият етап в човешката еволюция. \r\nСпециалистите вярват, че са открили досега незабелязан закон на естествения подбор, базиран на \"оцеляването на лентяя\". \r\nТова навежда на мисълта, че мързелът може да бъде добра стратегия за осигуряване на оцеляването на индивидите, видовете и дори на цяла група видове, пише БТА.\r\nИзследването на учените е базирано засега само на мекотели, живеещи на дъното на Атлантическия океан. Но специалистите вярват, че може да са се натъкнали неочаквано на общ принцип, който може да се прилага и за по-големи видове, в това число и за гръбначни, придвижващи се по сушата.\r\r\n                    \r\n                    Експертите са извършили пространно проучване на енергийните нужди на 299 вида изчезнали или живеещи днес мекотели, в това число плужеци и стриди. Периодът, който де факто е обхванал изследването, е пет милиона години. \r\nСпециалистите са констатирали, че онези видове, които успели да избегнат изчезването и са оцелели и до днес, са такива, които се нуждаят от \"ниска поддръжка видове\", тоест са видове с минимални енергийни потребности.\r\nАмериканският еколог професор Брус Либерман, който е един от ръководителите на екипа от Канзас, извършил изследването, казва: \"Може би в дългосрочен план най-добрата еволюционна стратегия за животните е да бъдат апатични и лениви\".", "date": "2018.08.23", "title": "И от изчезване на човешкия род ще ни спаси… мързелът?"}
{"url": "https://www.dnes.bg/index/2018/08/23/receptata-dnes-salata-sys-sinio-sirene-ot-krisi-teigyn.385724", "text": "\r\n1 маруля\r\n1 голяма глава червен лук\r\n1 малка ябълка\r\n200 г синьо сирене\r\n50 г орехи\r\nзехтин, винен оцет\r\n \r\n\r\n \r\nМарулята се измива добре и се нарязва или накъсва на малки парчета. Към нея се прибавят нарязаните лук, на малки кубчета синьо сирене и на много тънки резени ябълката, като внимавате да не попаднат семки в салатата. Запечете на тиган за няколко секунди орехите и ги накълцайте на едро с нож. Прибавете ги към салатата и завършете със зехтин и винен оцет.\r\n\r\n", "date": "2018.08.23", "title": "Рецептата Dnes: Салата със синьо сирене от Криси Тейгън "}
{"url": "https://www.dnes.bg/eu/2018/08/23/dvama-ubiti-pri-napadenieto-s-noj-v-belgiia.385820", "text": "Мъж уби с нож двама души в ресторант в градчето Моресне Шапел, община Пломбиер, недалеч от Лиеж, Източна Белгия, предадоха Асошиейтед прес и Ройтерс.\n\r\nПри нападението са убити две жени - собственичката на ресторанта и нейна роднина, а самият нападател също е мъртъв, но не се уточнява как.\r\nСпоред в. \"Соар\" мъжът нападнал своя бивша интимна партньорка.\r\nКметът на Пломбиер Тиери Вимер заяви, че случаят е битов конфликт, който няма връзка с тероризъм, пише БТА.\r\n ", "date": "2018.08.23", "title": "Двама убити при нападението с нож в Белгия"}
{"url": "https://www.dnes.bg/eu/2018/08/23/zaev-otnovo-najeji-otnosheniiata-sofiia-skopie.385813", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПоредна порция напрежение по оста София–Скопие. Изказване на македонския премиер Зоран Заев предизвика остра реакция на една от управляващите партии у нас. Претенциите за признаване на македонския език като официален, от ВМРО определиха като безумни.\n\n\n\n\r\nПоводът за възникналото напрежение е публикация на македонският премиер Зоран Заев, според която македонският език ще стане официален в Европейския съюз. А всички официални връзки между страната и останалите членки ще бъдат водени и превеждани на него.\n\r\nНаписаното от Заев идва в навечерието на информационната кампания и референдума за споразумението с Гърция и членството в НАТО и ЕС.\r\n                    \r\n                    \r\nА междувременно съпредседателят на \"Обединени патриоти\" Волен Сидеров предлага анекс към договора за добросъседство между България и Македония. Лидерът на \"Атака\" ще внесе проекторешението в парламента.\n\r\nСпоред анализатори, цитирани от , на подобни изявления не трябва да се обръща прекалено сериозно внимание, тъй като става дума за вътрешнополитически кампании.\n\r\nСпорът за новото име на Македония предстои да бъде решен на референдум, който ще се поведе в края на септември. На него ще се реши дали страната да направи компромис, за да получи членство в НАТО и Европейския съюз.\n\r\n ", "date": "2018.08.23", "title": "Заев отново нажежи отношенията София - Скопие"}
{"url": "https://www.dnes.bg/video-prognoza/2018/08/23/jega-sutrinta-oblachno-sledobed.385814", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         \r\nУчени разработиха математически модел, който показва, че до 2022 година ни очакват рекордни жеги. В близко бъдеще обаче няма да е точно така.\r\nДнес температурите w kdi отново ще са високи, а облаци се очакват в следобедните часове и те ще се предимно над планините. \r\nСиноптикът на Виолета Манчева прогнозира, че денят ще бъде много хубав за плаж. Тя обясни, че температурите ще са почти същите като вчера.\r\nТоплите дни продължават до края на седмицата, а от понеделник се очаква захлаждане, като максималните температури ще паднат с между 8 и 10 градуса. \r\nВиолета Манчева обаче успокои, че този разхладителен период няма да е окончателен, защото през месец септември отново се очакват периоди с приятно време.\r\n ", "date": "2018.08.23", "title": "Жега сутринта – облачно следобед"}
{"url": "https://www.dnes.bg/top-novini/2018/08/23/rabotim-nai-mnogo-v-evrosyiuza-no-ne-sme-efektivni-zashto.385815", "text": "Българският работник е ефективен само в пет от всички 8 часа от трудовия работен ден у нас. През останалите 3 часа той не е полезен за бизнеса. Това показва изследване на Асоциацията на индустриалния капитал.\n\r\nТова означава, че служителите са работоспособни едва 60% от прекараното във фирмата време.\r\n\"Причината за това са закъснения, по-ранни тръгвания, пиене на кафе, пушене и писане на имейли\", обяснява Васил Велев, председател на АИКБ.\r\nСред основните пречки да изпълняваме служебните си задължения се оказва и сърфирането със смартфони. Според Асоциацията на индустриалния капитал обаче по-важно било какво се създава за това време по брутен вътрешен продукт на глава от населението, където страната ни се нареждала на едно от последните места в света, предаде БТА.\rСъщевременно проучване на Евростат показва, че работната седмица у нас е една от най-дългите в Европа. С 40 часа и 8 минути се нареждаме на второ място след Гърция, където се трудят по 42 часа на седмица.\r\n\"За мен този резултат е странен, защото много от заетите в южната ни съседка работят на непълно работно време заради икономическата криза. Процентът на безработица там е в пъти по-голям, отколкото у нас\", поясни Велев.\r\nРаботната седмица е по-къса единствено във Франция – 35 часа, и в Белгия – 38 часа. За сравнение Международната организация на труда препоръчва 4-дневна работна седмица. Според Велев вариантът не бил добър.\r\nПо време на кризата, когато нямало работа, бизнесът се опитал да наложи този модел, но служителите били недоволни, че получават по-ниски възнаграждения. По думите му 40-часовата работна седмица била нормална за Съюза. У нас проблемът бил друг, а именно с полагането на извънреден труд.\r\nСлужителите искали да работят над нормата, заради по-високите възнаграждения, които получавали, но законът не им го позволявал, поясни Велев. Годишно те могат да полагат не повече от 150 часа извънреден труд.\r\nРаботодателите също не били съгласни с това ограничение заради недостига на кадри. Освен това до 5 години се очаквало да има глад за 500 000 специалисти, обяснява Велев.\r\nВъпреки отлива на работна сила страната ни не губела позиции в сектор индустрия. За сравнение брутната добавена стойност на промишлеността у нас била 24.5% при 19.5% средно за Европа.\r\n ", "date": "2018.08.23", "title": "Работим най-много в Евросъюза, но не сме ефективни. Защо?"}
{"url": "https://www.dnes.bg/cars/2018/08/23/polovin-milion-za-blysnata-kola-moje-ako-e-porsche.385845", "text": "Аукционната къща Mecum пуска на търг екслузивно Porsche 959, което е претърпяло значителни щети при кастастрофа. От редкия модел да произедени само 274 бройки, а сумата, която се очаква да бъде получена за него е от 450 до 550 хиляди долара.\r\nКакто се вижда от снимките, предната част на спортния автомобил е доста разбита, освен това го няма дясното предно колело. Пробегът на това Porsche със задвижване на четирите колела е 5885 км.\r\nАвтомобилът се задвижва от 2,8-литров би-турбо двигател с максимална мощност от 450 коня. Той работи в съчетание с 5-степенна механична скоростна кутия, която има понижаваща предавка за движение по хлъзгав път.\r\nОсвен това моделът може да се похвали с кожен салон в два цвята, джанти от магнезиева сплав и регулируем клиренс.\r\n", "date": "2018.08.23", "title": "Половин милион за блъсната кола? Може, ако е Porsche"}
{"url": "https://www.dnes.bg/akoshtete-vqrvaite/2018/08/23/djindjifil-sreshtu-gadeneto-ot-liulki.385843", "text": "През лятото има много панаири и фестивали, а и имате повече време да пътувате с приятелите и да посещавате увеселителни паркове. Атракционите там са много забавни и повишават адреналина в кръвта.\r\nАко обаче сте от хората, на които започва да им се гади, особено на по-страшните люлки, времето, прекарано там се превръща в истински кошмар. Ето и как може да преодолеете проблема.\r\nПрофесор Брендън Уокър, който е инженер и дизайнер на увеселителни влакчета, споделя пред TheSun, че стрък джинджифил или кристализиран джинджифил са най-добрите лекарства за такъв тип гадене.\r\nКристализираният е подходящ за децата, тъй като се смуче като бонбон. Ако ви се повдига по време на возене на някое от съоръженията, или ако започнете да повръщате, джинджифилът ще облекчи симптомите.\r\r\n                    \r\n                    И след това ще сте способни да се качите и на най-страшните люлки - такива с висока скорост, такива, който ви обръщат с главата надолу, които ви издигат прекалено високо и т.н.\r\nНо професора казва още, че трябва да давате малко време за почивка на организма, а не след една атракцион, да се качвате на следващ.\r\nОще по темата вижте в ", "date": "2018.08.23", "title": "Джинджифил срещу гаденето от люлки"}
{"url": "https://www.dnes.bg/politika/2018/08/23/chuma-po-ovcite-i-kozite-veche-niama-dokazano-e.385829", "text": "Към момента вторите проби за чума по козите и овцете не дават позитивни резултати. В това увери земеделският министър Румен Порожанов.\n\n\n\r\n\"Има над 8000 проби, които са взети в момента, те ще бъдат обработени до една седмица в 5 лаборатории, за да може да стане бързо тяхната обработка и да може да се предприемат поетапни действия за освобождаване от оборното гледане в тези райони\", съобщи Порожанов.\r\nВторите проби са взети от целия 10-километров, разширен 20-километров, диапазон около селищата, в които имаше огнища.\r\n\"В тези 5 малки села, в които бяха констатирани положителни проби, потвърдени от френска лаборатория, там бяха предприети мерки и, разбира се, след това бяха обезщетени до един всички земеделски стопани. Така че, това са вторите проби, които трябва да покажат има ли разпространение, дали има разширение на това заболяване.Чума имаше в България, потвърдено е от лабораторните проби\", категоричен беше министърът пред bTV.\r\r\n                    \r\n                    \"Лабораторни проби бяха извадени, бяха показани, включително и позитивните резултати на френската лаборатория. При аутопсията на определени животни в района на Шарково и другите две населени места имаше животни с клиника, включително с антитела\", припомни Порожанов.\r\nТой добави, че първите проби са стартирали юни, потвърдени през юли, над 400 проби първоначално са били изпратени и потвърждавани, както за Воден и за Кости, така и за Шарково, и още две села, имало е и потвърждение от френската лаборатория.\r\n\"В едно от стадата в Болярово имаше съмнителна проба с високо съдържание на нуклеинова киселина, затова предложихме да бъдат взети втори проби, като лично гарантирах на стопаните, че ще наблюдавам тези проби, но те отказаха да ги допуснат, което е нарушение на закона\", съобщи Румен Порожанов.", "date": "2018.08.23", "title": "Чума по овците и козите вече няма, доказано е!"}
{"url": "https://www.dnes.bg/stranata/2018/08/23/bus-se-preobyrna-na-struma-dvama-sa-raneni.385852", "text": "Бус се е преобърна на магистрала \"Струма\" тази сутрин. Двама души са ранени при инцидента.\r\nКатастрофата е станала в платното към Кулата в района на 40 км на магистралата. \r\nБусът се е преобърнал странично, пострадали са шофьорът и негов спътник.\r\nДвамата са откарани за преглед в болница. Все още няма информация за тяхното състояние, съобщиха от МВР-Перник, цитирани от \"Дарик\".\r\nДвижението в района на инцидента се регулира от полицейски екип. Причините за инцидента се изясняват.", "date": "2018.08.23", "title": "Бус се преобърна на \"Струма\", двама са ранени"}
{"url": "https://www.dnes.bg/obshtestvo/2018/08/23/borisov-v-sozopol-pri-ekipa-otstraniavasht-techa-na-mazuta.385844", "text": "Премиерът Бойко Борисов се срещна с екипа, който работи по отстраняването на мазута от потъналия през 1921 г. край Созопол американски кораб \"Мопанг\".\n\r\nБорисов е възложил на транспортния министър Ивайло Московски и Изпълнителната агенция \"Морска администрация\" да започнат незабавни действия за отстраняване на замърсяването.\r\nПремиерът изтъкна, че екологията винаги е била водеща за правителството.\r\n\"Осигурихме финансирането, за да може да влязат при достатъчно добри условия\", коментира той и подчерта, че дейностите по премахване на мазута от кораба трябва да се провеждат при спазване на всички мерки за безопасност.\r\n \r\nОт Изпълнителна агенция \"Морска администрация\" и водолазния екип съобщиха, че в момента течът е спрян и от кораба не изтича мазут. Според специалистите днес времето не позволява да започнат действията по източване на потъналия плавателен съд.\r\r\n                    \r\n                    Борисов подчерта, че работата по премахването на мазута ще започне веднага, щом условията го позволяват. По думите му в момента категорично е спрян течът, което не налага спешното пускане на водолази, които да рискуват живота си.\r\n \r\nВ сряда на оперативно заседание на Министерския съвет беше одобрен план за действие във връзка с потъналия кораб. Отпуснатите средства за справяне с проблема възлизат на 2,454 млн. лева. Сумата ще се използва за техника и екипи, които да работят по отстраняването на теча и е предвидена за максималния срок на работа - над 50 дни, при хипотеза за пълни резервоари - 650 тона мазут.\r\n\r\n ", "date": "2018.08.23", "title": "Борисов в Созопол – при екипа, отстраняващ теча на мазута"}
{"url": "https://www.dnes.bg/eu/2018/08/23/chovek-zagina-pri-napadenie-s-noj-v-predgradie-na-parij.385856", "text": "Един човек е загинал, а двама са сериозно пострадали при нападение, извършено от неизвестен мъж с нож в предградие на Париж.\r\nТова съобщи Ройтерс, като се позова на източник от полицията. \r\nНападателят е бил ликвидиран от полицията. При атаката той се барикадирал в къща в квартала и това наложило намеса на елитни полицаи, които го неутрализирали, съобщи Асошиейтед прес.\r\nТелевизия Бе Еф Ен Ти Ви съобщава, че нападателят е викал \"Аллах е велик\", предаде Ройтерс.", "date": "2018.08.23", "title": "Човек загина при нападение с нож в предградие на Париж"}
{"url": "https://www.dnes.bg/zvezdi/2018/08/23/benet-progovori-za-ardjento-beshe-me-sram.385828", "text": "Американският актьор и певец Джими Бенет, който обвинява италианската актриса и режисьор Азия Ардженто в сексуално посегателство, проговори, предаде Франс прес.\r\nБенет каза, че е пазил мълчание досега за случилото се през 2013 г. в хотелска стая в Калифорния, когато е бил на 17 години, а Ардженто на 37 години, защото се срамувал и е бил изплашен да говори открито.\r\n\"Не казах нищо през последните няколко години или последните часове, защото ме беше срам и защото се изплаших, че ще попадна в центъра на обществен дебат\", пише Бенет в изявление, публикувано в акаунта му в социалната мрежа Instagram.\r\n\"Не говорих публично за тази история от началото, защото реших да уредя нещата лично с човека, който ми причини това\", допълва той, цитиран от БТА.\r\r\n                    \r\n                    \"Бях непълнолетен по онова време. Вярвах, че такава ситуация за един мъж в нашето общество ще бъде стигматизирана. Не мислех, че хората ще разберат какво се е случило, поставяйки се от гледната точка на един юноша\", казва още Бенет.\n\r\n\"Но травмата изплува отново на повърхността, след като италианската актриса се представи самата тя като жертва на Харви Уайнстийн\", казва Бенет. Той обаче не споменава никъде в изявлението името на Азия Ардженто.\r\nТази декларация на Бенет идва два дни след изявление на Ардженто, в което тя отрича твърденията, че е извършила сексуално посегателство над Бенет и че му е платила 380 000 долара, за да уреди по приятелски начин този проблем. Ардженто обясни, че Бенет поискал преди време пари от нея и нейния приятел, известния кулинарен експерт Антъни Бурдейн. \r\nПоследният, който се самоуби през юни тази година, решил миналата година да уреди въпроса лично и да се платят парите на Бенет, защото се притеснявал, че това може да се отрази върху неговата репутация. Ардженто припомня, че парите са били платени като финансова помощ за Бенет, за която той молел.\r\nБенет отправял искания чрез съда за много пари и към собствените си родители, разкри още Ардженто. Тя казва, че твърденията срещу нея са клевета и че ще предприеме съответните действия, за да се защити от това преследване.\r\nАзия Ардженто е една от лидерките на движението \"Аз също\", която бе една от първите, обвинили миналата есен продуцента Харви Уайнстийн в сексуално посегателство.\r\nСайтът за скандални светски новини TMZ обаче налива масло в огъня на скандала, пише сп. \"Мадам Фигаро\". Той публикува размяна на есемеси между Ардженто и неизвестен неин приятел, хвърлящи нова светлина върху аферата. В този разговор актрисата казва: \"Аз спах с него, това е странно\", но после размяната на есемеси показва, че нещата са протекли по друг начин. \"Не знаех, че той е непълнолетен, преди да получа писмото с шантажа. Обществеността знае само това, което написа \"Ню Йорк таймс\" и което е представено едностранчиво\", пише Ардженто. В есемесите тя обрисува Бенет като \"превъзбуден младок, който й налетял\".\r\nПърви \"Ню Йорк таймс\" съобщи историята за посегателството. Изданието се позова на получени документи и на снимки, направени с мобилен телефон, на които се виждали Бенет и Ардженто в едно легло, голи до кръста, припомня \"Мадам Фигаро\". Тези снимки се коментират и в размяната на есемеси между Ардженто и нейния анонимен събеседник. \"На снимките се виждат гърдите ми, но това нищо не означава\", казва Ардженто на събеседника си. После му казва \"Ако загубя работата си, ще отида в Африка или Амазонка. Искам да съм част от онези 90-те процента от света, на които напълно не им пука за тоя бардак\", пише още Ардженто.\r\nСайтът TMZ е успял да се сдобие също така и със снимка на бележка, оставена от Бенет на актрисата след техния предполагаем сексуален контакт. В нея той й казвал: \"Азия, обичам те с цялото си сърце. Много съм щастлив, че се видяхме отново и че ти присъстваш в моя живот\".\r\nЗа тази бележка Ардженто си спомня в есемесите до анонимния си събеседник. \"Той ми написа това и през всичките тези години не спираше да ми праща свои голи снимки, които не съм му искала\", разказва Ардженто. \"Това не беше изнасилване, но аз бях вцепенена. Той беше върху мен. А след това ми каза, че съм била сексуалната му фантазия, откакто е бил на 12 години\", пише още актрисата.\r\nАрдженто и Бенет се снимаха заедно във филм, когато той е бил дете и оттогава поддържаха връзка, за която Ардженто казва, че е била като на майка и син. Заради скандала сега Ардженто е застрашена да бъде изгонена от риалити шоуто X Factor, в което е част от журито.", "date": "2018.08.23", "title": "Бенет проговори за Ардженто: Беше ме срам!"}
{"url": "https://www.dnes.bg/crime/2018/08/23/taksidjiia-uluchen-s-vyzdushna-pushka-hvanaha-strelcite.385849", "text": "44-годишен таксиметров шофьор е прострелян с въздушна пушка в ръката, съобщават от МВР - Разград. \r\nМъжът от село Гороцвет е прострелян в лявата ръка докато управлявал собствения си таксиметров автомобил в Разград. Инцидентът станал около 14:10 часа в сряда, в района на блок 7 в жк. \"Орел\". \r\nУстановено е, че мъжът е получил нараняването си в движение. Откаран е в МБАЛ - Разград, където е установено, че е улучен с въздушна пушка. \r\nВ хода на предприетите незабавни издирвателни действия са хванати извършителите на деянието – двама мъже на 21 и 25 години от областния град.\r\nДвамата са задържани за 24 часа. Образувана е проверка.", "date": "2018.08.23", "title": "Таксиджия улучен с въздушна пушка. Хванаха стрелците!"}
{"url": "https://www.dnes.bg/stranata/2018/08/23/na-kilometyr-0-na-trakiia-magistrala-bez-znak-magistrala.385831", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПореден парадокс на пътя, за който сигнализираха зрители на . На километър 0 на АМ \"Тракия\" на изхода на София липсва табела, която да обозначава, че започва магистрален път. Такива табели липсват до Пловдив.\r\nСпоред Христо Радков от \"Българско обединение на шофьорите\" знакът, който според АПИ обозначава започването на магистрала, всъщност информира за оставащото разстояние до Пловдив и Свиленград.\r\n\"АПИ най-вероятно не познават знаците, познавам добри инструктори, мога да ги изпратя и да ги научат. В такъв случай до Пловдив трябва реално да се кара с най-много 90 км/ч, защото няма табела за АМ. По тази логика ако карате с повече от 90 км/ч до Пловдив, то трябва да бъдете глобени\", категоричен е експертът пред Bulgaria ON AIR.\r\r\n                    \r\n                    По думите му в началото на АМ \"Тракия\" има и друг странен знак - ограничение от 60 км/ч, което е безумно за такъв път.\r\n\"Ако някой чужденец спази ограничението от 60 км/ч, то камионите ще му влязат в багажника. Това е пълно недомислие. Ако стане инцидент тук, не трябва да обвиняваме водачите, както винаги става. Трябва да се попита кой е направил пътната сигнализация. Има и незнание, и небрежност. На АМ \"Хемус\" е по-добре пътната сигнализация. И там има пропуски, но тук в първите 200 км въобще липсват\", допълни още Радков.\r\n ", "date": "2018.08.23", "title": "На километър 0 на \"Тракия\": Магистрала без знак \"магистрала\"!"}
{"url": "https://www.dnes.bg/izlojbi/2018/08/23/leniva-prohodimost-tekst-fotografiia-i-jivopis.385863", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nХудожниците от Диско’95 и XXL представят обща изложба. Проектът \"Ленива проходимост\" съчетава в себе си текст, фотография и живопис. \n\r\nТя е дело на Красимир Добрев, Красимир Карабаджаков и Свилен Стефанов, които изразяват общото си учудване и раздразнение от масовата тенденция за прерисуването и надрисуването на фотообрази в живописта.\n\r\n\"Основата на изложбата бе положена преди няколко години, през 2012, когато с Красимир Добрев написахме един текст, свързан с живописта и фотографията, тъй като забелязахме, че страшно много хора не просто рисуват, а прерисуват, ползват фотографията като патерица\", каза в студиото на \"България сутрин\" Свилен Стефанов.\r\n                    \r\n                    \r\nКрасимир Добрев от своя страна отбеляза, че в днешния свят на \"копи-пейст\" освен прерисувана фотография, се среща и рисуване върху принтиран образ, което е още по-зле.\n\r\n\"Ленива проходимост\" ще се проведе от 4 до 14 септември 2018 г., а официалното ѝ откриване в присъствието на авторите е на 4 септември от 15:00 до 20:00 часа в One Gallery, пише .\r\n ", "date": "2018.08.23", "title": "\"Ленива проходимост\" - текст, фотография и живопис"}
{"url": "https://www.dnes.bg/sofia/2018/08/23/varshava-vs-sofiia-malko-tramvai-i-metro-na-golemi-intervali.385837", "text": "Градският транспорт на София се превърна в тема на предизборния дебат във Варшава. Полската столица трябва да избира кмет през октомври, а кампанията набира скорост.\r\nПреди дни един от кандидатите, сегашният зам.-министър на правосъдието Патрик Яки, намеси българската столица във варшавското състезание.\r\n \r\n                     \r\nАкцент в кампанията му е строителството на две нови метростанции, а като положителен пример за бърз и евтин строеж Яки даде софийското метро.\r\nТова предизвика действащият зам.-кмет по транспорта на Варшава Рената Казановска да  направи презентация пред журналисти, в която разкри реалното състояние на градския транспорт в двете столици.\n\n\n\r\nЕто какво пише в част от слайдовете на Казановска, преведени от организацията \"Спаси София\":\r\n\"В София всеки може да види канибализацията и безстопанствеността на наземния градски транспорт за сметка на метрото. Няколко трамвайни маршрута бяха закрити, включително такива, довеждащи до метрото. Инвестиции в подвижен състав почти няма. Между 2006 и 2018 Варшава закупи 281 нови трамвая, София – само 25. Наземният градски транспорт се влошава с всяка година, а интервалите на движение на трамваите не спират да растат\".\r\nЗам.-кметът на Варшава обясни и че София е построила новите си метростанции с едва 105 метрови перони, което налага 80-метрови къси влакове. А за новата, трета линия в София, влаковете са едва 60-метрови.\r\n\"Дори днес е сигурно, че те ще са недостатъчни за пътниците и очакваните бъдещи пътникопотоци\", обясни Казановска.\r\nМетрото във Варшава, макар и с по-малко станции от софийското, превозва двойно повече пътници всеки ден.\r\nВ презентацията на Казановска се казва, че метрото в София оперира на три пъти по-големи интервали от варшавското. В 16 часа интервалът във Варшава е 4 минути, а по новата М2 линия в София – 8-9 минути.\r\nСлед 20 часа интервалът в София достига 14 минути, а във Варшава е 8-9 минути до полунощ.\r\nСофийското метро е с последен курс преди полунощ, докато варшавското работи до 3 през нощта.\"Бърза градска железница? В София просто няма такава система\", също е сред направените коментари от официалните представители на община Варшава.", "date": "2018.08.23", "title": "Варшава vs. София: Малко трамваи и метро на големи интервали!"}
{"url": "https://www.dnes.bg/eu/2018/08/23/kucame-po-otnoshenie-na-operativnite-programi.385834", "text": "Към края на юли 2018 г. страната ни е получила малко над 1,5 млрд. евро от Европейския съюз (ЕС) по линия на Оперативните програми за програмния период 2014-2020 г. Общият бюджет на всички програми, финансирани от Брюксел, е 7,52 млрд. евро, а заедно с националното доплащане сумата е 8,8 млрд. евро.\r\nПолучените средства са 1,51 млрд. евро, а общо платените пари, заедно с националното финансиране, възлизат на малко над 2 млрд. евро.\r\nОбща сума на получените средства Купот ЕК като предварително финансиране към 31 юли е 479 млн. евро, а получените средства от Комисията на основание изпратени заявления за плащане към края на юли са в размер на малко над 1 млрд. лв.\r\nПредвид наближаващия край на настоящия програмен период изпълнението продължава да напредва бавно, а търговете понякога се точат с години заради обжалвания.\r\r\n                    \r\n                    По една от най-големите оперативни програми - „Транспорт и транспортна инфраструктура“ към края на седмия месец от годината са платени общо 454 млн. евро. От тази сума 386 млн. евро са от ЕК, а останалите 68 млн. лв. са по линия на национално финансиране. Срокът на програмата е до 2020 г., а общият бюджет е над 1,89 млрд. евро. Според данни на транспортното министерство вече са договорени 86,8% от средствата, или 1,540 млрд. евро. Получени средства от ЕК на основание изпратени заявления за плащане към 31 юли са 220 млн. евро.\r\nПреди дни стана ясно, че три ключови жп гари ще бъдат модернизирани със средства по програма „Транспорт“. Вече е одобрен проектът за реконструкция на железопътните гари Подуяне, Искър и Казичене. Общата стойност на проекта е 7,4 млн. лева, от които безвъзмездната финансова помощ е в размер на 6,3 млн. лева.\r\nВъпреки сериозното раздвижване, сроковете за реализирането на програмата остават притеснителни, защото по много от търговете за изпълнител на отделните трасета текат обжалвания.\r\nПлащанията по програма „Околна среда“ също продължават да изостават. Към края на юли са платени малко над 143 млн. евро, от които 122 млн. евро са от Брюксел, а останалите 21,5 млн. евро са национално доплащане. Общият бюджет на програмата обаче надхвърля 1,77 млрд. евро.\r\nПолучени средства от ЕК на основание изпратени заявления за плащане към 31 юли 2018 г. са 75 млн. евро, а предварителното финансиране е 84 млн. евро, става ясно още от отчета на Министерство на финансите.\r\nНеведнъж сме писали, че трудностите с тази програма са породени от това, че проектите по нея са огромни, а процедурите по стартиране на обществени поръчки за изграждане на водни цикли и пречиствателни станции са изключително тромави.\r\nВ началото на месеца министърът на околната среда и водите Нено Димов подписа договор за изграждане на инсталации за преработка на отпадъци с общините Севлиево, Дряново и Сухиндол. Проектът включва две инсталации за компостиране на територията на Севлиево и Дряново и изграждане на площадка за компостиране на място за община Сухиндол. Съоръженията ще обслужват над 42 хил. жители. Общият размер на инвестицията е над 2,2 млн. лв. Подготвителната процедура само за тази пречиствателна станция отне повече от 3 години.\r\nВ сектор „Води” е насочен най-големият ресурс на оперативната програма. Към момента по водното направление са подписани 24 договора за 946 млн. лв. 17 проекта са инфраструктурни на стойност 836 млн. лв., а безвъзмездната помощ по тях е 620 млн. лв.\r\nВижте какви са усвояванията по другите две важни програми в ", "date": "2018.08.23", "title": "Куцаме по отношение на оперативните програми"}
{"url": "https://www.dnes.bg/muzika/2018/08/23/gledai-kak-se-pravi-krajba-na-chalga-ot-90-te.385855", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nСуперхитът на Криско и Слави Трифонов \"Гледай как се прави\" е едно добре забравено старо парче. Турбо чалга песен от зората на 90-те години на певецът Щилян, който изпява фразата от хита на лято 2018 на Криско и Слави.\r\nИзползван е рефрен от парчето \"Тошка\" на ромския певец Щилян и оркестър \"Китка\". DJ Chocolate е негов продуцент и е поискал от продуцентите на Слави Трифонов и Криско да уредят авторските права за текста.\r\nЗа това разказа пред камерата на авторът на десетки клипове от миналото DJ Chocolate, чието име е Петър Бинев.\r\r\n                    \r\n                    Той сподели, че продуцентите на \"Гледай как се прави\" са предложили скромна сума пари за правата върху текста, а самият Щилян не е искал пари.\r\nСпоред DJ Chocolate авторските права в България не са добре защитени, въпреки че ползването на стари рефрени в нови парчета е модерно в музикалната индустрия по света.", "date": "2018.08.23", "title": "\"Гледай как се прави\" – кражба на чалга от 90-те..."}
{"url": "https://www.dnes.bg/notifikacii/2018/08/23/deniat-na-alo-apasha-vyzrastna-jena-metna-plik-s-30-bona.385868", "text": "Ало апаши преметнаха възрастна жена от Варна с 30 000 лева, съобщиха от МВР.\r\nЖената е подала сама сигнала в полицията.\r\nПред полицаите е обяснила, че вчера, между 10 и 16 часа на телефона й позвънил непознат, който се представил за служител на МВР.\r\nТой я заблудил по добре познатата схема с извършване на полицейска операция, за която тя трябва да помогне с пари.\r\nВъзрастната жена се отзовала и хвърлила 30 000 лева в найлонов плик от блока си в кв. \"Възраждане\". \r\nПо случая е образувано досъдебно производство.\r\n ", "date": "2018.08.23", "title": "Денят на ало апаша: Възрастна жена метна плик с 30 бона"}
{"url": "https://www.dnes.bg/dnes-te-kazaha/2018/08/23/23-08-2018.385886", "text": "Tрябва незабавно да ни вкарате в Шенген, както заслужаваме, по въздух и вода, и когато всички държави подпишат споразумения за изнесени центрове за бежанци извън границата, тогава да влезем и по суша. Това е абсолютно реалистично! Премиерът Бойко Борисов пред председателя на ЕНП Манфред Вебер в Резово", "date": "2018.08.23", "title": "23.08.2018"}
{"url": "https://www.dnes.bg/stranata/2018/08/23/chelen-sblysyk-na-opel-i-audi-edin-zagina.385878", "text": "Тежка катастрофа стана по обяд по пътя между благоевградските села Места и Господинци. Един човек загина.\r\nТрагедията е станала около 12:40 часа, когато челно са се сблъскали лек автомобил \"Опел\" с 54-годишен водач от с. Лъжница и лек автомобил \"Ауди\" с 63-годишен шофьор от София.\r\nПри сблъсъка е загинал водачът на лекия автомобил \"Ауди\", съобщиха от полицията, цитирани от \"Фокус\".\r\nШофьорът на \"Опел\"-а е транспортиран за оказване на медицинска помощ в МБАЛ-Гоце Делчев.\r\nВременно движението на МПС е ограничено.", "date": "2018.08.23", "title": "Челен сблъсък на \"Опел\" и \"Ауди\", един загина"}
{"url": "https://www.dnes.bg/notifikacii/2018/08/23/trolei-i-kola-se-udariha-na-bul-akad-ivan-geshov.385885", "text": "Тролейбус и лек автомобил катастрофираха на столичния булевард \"Акад. Иван Гешов\". \r\nПри инцидента леко е пострадала една жена, съобщава БНР.\r\nНай-вероятната причина за произшествието е това, че колата се е движила с превишена скорост.\r\nПострадалата е откарана в болница, без опасност за живота е.", "date": "2018.08.23", "title": "Тролей и кола се удариха на бул. \"Акад. Иван Гешов\""}
{"url": "https://www.dnes.bg/akoshtete-vqrvaite/2018/08/23/koi-sa-nai-mrachnite-cherti-ot-haraktera-na-zodiia-lyv.385792", "text": "Лъвът е магнетичен и добродушен. Той обикновено е душата на компанията. Неговата управляваща планета е Слънцето и това си личи от неговото сияние. Щом влезе в помещението, то се озарява моментално от неговата аура.\r\nЛъвът обаче, като всяка друга зодия, има своите тъмни страни. Също както Слънцето има ярка страна, която виждаме, така има и тъмна, която е потънала в сенките на неразбираемото.\r\nКои са най-мрачните черти от характера на Лъва?\r\n\r\nЛъвовете не падат по гръб. Тяхната гордост може да прерасне в крайна арогантност, суета, самопоглъщане. Лъвовете никога не си признават, ако са сгрешили и дори да го осъзнават, са склонни да предизвикат мащабен скандал, отколкото да се съгласят с поражението.\r\r\n                    \r\n                    \r\nТази черта е доста дразнеща за околните. Лъвовете обичат да привличат вниманието както вкъщи, така и в работата. Често това им пречи, защото ответната реакция на хората е да ги пренебрегнат, да започнат да търсят негативните им черти, да ги отблъскват. Свръхегото на Лъва се тълкува от хората като самонадеяност и нарцисизъм, което невинаги е така.\r\n", "date": "2018.08.23", "title": "Кои са най-мрачните черти от характера на зодия Лъв?"}
{"url": "https://www.dnes.bg/politika/2018/08/23/probite-doidoha-chuma-niama-obiavi-ninova-i-poiska-ostavki.385884", "text": "Пробите дойдоха и няма чума - отговорност трябва да поемат премиерът Бойко Борисов и двамата министри Валентин Радев и Румен Порожанов. Това обяви лидерът на БСП Корнелия Нинова по време на извънреден брифинг в централата на  партията.\r\nЧервената лидерка призова двамата министри веднага да подадат оставки.\r\n\"Надявам се някой ден прокурор да погали премиера Бойко Борисов по главата, включително за това, което причини на Странджа\", каза още тя, цитирана от \"Фокус\".\n\n\n\n\n\r\nТя припомни критиките на ГЕРБ към нея след като отиде при хората в Странджа, които загубиха животните си заради заразата.\r\r\n                    \r\n                    \"Днес се явявам пред вас в лицето и качеството си на главен превратаджия в държавата по думите на Цветан Цветанов\", каза тя и цитира думите му: \"Корнелия Нинова е виновна за чумата по животните\".\r\n\"Докъде стигна преврата, до официалната информация, че изследваните проби в 3-километровата зона в Странджа няма чума. Два месеца след началото на проблема няма умряло животно от чума. Единствените умрели са убитите от режима на правителството\", каза Нинова.\r\nТя припомни, че БСП вече предупреди, че няма доказателства за чума и попита кой ще понесе отговорността, ако чумата тръгне из страната.\r\n\"Днес г-н Порожанов се опита да прехвърли всичко върху директора на БАБХ. Трябва да се спре с този цирк. За Търговския регистър отговорността пое бушонът, г-жа Цачева си седи. За фалита на застрахователната дружество отговорността пое Ралица Агайн. Председателката на комисията видите ли не знаела. Сега насочват всички отговорности и стрели от сутринта към г-н Илиев\", отсече Нинова.\r\nТя призова да се провери дали с акцията срещу чумата се прикриват получени субсидии от фиктивни земеделски стопани и източване на пари от бюджета.\r\n\"Остават много въпроси защо се случи всичко това, след като и специалисти и ветеринари, и Институтът към Министерство на земеделието обясняваше, че няма доказателства за наличието на чума\", коментира Нинова.\r\nТя обяви, че социалистите ще искат по всички законови начини да се провери неофициална информация в две посоки.\r\n\"Първо, че с тези действия са искали да прикрият получени субсидии от фиктивни земеделски стопани за фиктивни животни. Второ, да се проверят по дати действията на министър Порожанов, дали всичко това не беше една подготвена акция за източване на средства от държавния и европейския бюджет\", каза Нинова.\r\nТя поясни, че заповед от министър Порожанов е променена 20 дни преди да тръгне чумата.\r\n\"След това се появи обществената поръчка за фирма на компютърни специалисти да вземат едни пари, за да правят проби. Има ли в това предварително направен замисъл\", попита още Нинова.", "date": "2018.08.23", "title": "Пробите дойдоха – чума няма, обяви Нинова и поиска оставки"}
{"url": "https://www.dnes.bg/temida/2018/08/23/podkup-za-1-mln-leva-eto-obvinitelniia-akt-na-ivancheva-i-sie.385865", "text": "Специализираната прокуратура повдигна обвинение на бившия кмет на \"Младост\" Десислава Иванчева, заместничката й Биляна Христова и Петко Дюлгеров за подкуп в особено големи размери.\r\nОт документа става ясно, че разследващите са открили над 1000 неразпределени преписки на бюрото на Иванчева. Повечето от тях са за административни процедури, свързани с изграждане на строителни обекти в \"Младост\".\r\nЕдно от дружествата със забавени документи – за изменение на плана за регулация и застрояване и за работния устройствен план – е Ваклин груп ООД на Александър Ваклин. Преписката била заведена на 16 юни 2017 година, а заради липсата на движение по нея Ваклин търсил деловодството, сигнализирал на главния архитект на София и Административния съд.\n\n\n\n\r\r\n                    \r\n                    Бизнесменът правил и много опити за среща с Иванчева, но безуспешно.\r\nОт обвинението става ясно, че бившият кмет на \"Младост\" Петко Дюлгеров и Иванчева обсъждали казуса и кметицата казала, че ще се заеме с преписката на Ваклин, когато приключи съдебното производство.\r\nПрез март 2018 Иванчева, Дюлгеров и Биляна Петрова решили в пицария в Борово да поискат подкуп от бизнесмена. Те уточнили сумата от 250 000 евро, а Дюлгеров трябвало да съобщи сумата на Ваклин. Посредникът щял да получи 20% от сумата.\r\nДюлгеров и Ваклин се срещнали няколко дни по-късно и уточнили подкупът да бъде предаден на три части – по около 70 – 80 хил. евро.\r\nВ този период посредникът научил, че бизнесменът има и други имоти, отредени за застрояване в Младост , затова на среща малко по-късно с Иванчева и Петрова се разбрали да вдигнат цената на подкупа – на 500 000 евро.\r\nВечерта в понеделник, на 16.04.2018 г., Дюлгеров потърсил Александър Ваклин, за да му каже, че Иванчева лично му е заявила, че няма да придвижи процедурата, докато не си вземе парите. Така се стигнало до уговорката предаването на първата част да се осъществи на следващия ден - 17.04.2018 г., в кафене \"Мементо\" на ул. \"Георги С. Раковски\" № 106 в гр. София, пише в обвинителният акт.\r\nОколо 11:00 часа на предварително договореното място Ваклин предал на Дюлгеров предварително белязаните банкноти в евро на обща стойност 70 000 евро. В тоалетната на заведението Дюлгеров отброил 14 000 евро и ги прибрал отделно в чантата си. Непосредствено след това - в 11:14 ч. Дюлгеров провел разговор по телефона с Биляна Петрова и се разбрали да се видят в 11:30ч. в заведението \"Марая\", на ъгъла при градинката на \"Кристал\".\r\nМалко след разговора Ваклин и Дюлгеров напуснали кафене \"Мементо\" като Дюлгеров се отправил към кафене \"Марая\". На мястото на срещата пристигнали обвиняемите Иванчева и Биляна Петрова.\r\nСлед като Дюлгеров потвърдил, че е получил първата част от исканата парична сума, тримата заедно напуснали заведението и тръгнали към паркирания в близост до ул. \"Славянска\" № 11 служебен автомобил.\r\nИванчева заела шофьорското място, Дюлгеров седнал на предната седалка до нея, а Биляна Петрова - на задната седалка. След като уточнили получената сума и процентите, Иванчева се обадила по телефона на служителка в общинската администрация и ѝ разпоредила да задвижи преписката на \"Ваклин груп\" ООД.\r\nДюлгеров си тръгнал, а двете жени потеглили с колата. Посредникът бил последван от оперативни служители и малко по-късно бил задържан с 14-те хиляди евро.\r\nКолата с Иванчева и Петрова пък била спряна от служители на КПКОНПИ и претърсена, а двете общински служителки арестувани. Пробите на всички показали наличие на следи от белязаните пари.\r\nВ дамската чанта на Иванчева бил открит тефтер с описани суми в него.\r\nИ спрямо тримата обвиняеми продължава да се прилага мярка за неотклонение \"задържане под стража\".\r\nПредстои Специализираният наказателен съд да насрочи делото за разглеждане в разпоредително заседание, се казва в съобщението на прокуратурата.", "date": "2018.08.23", "title": "Подкуп за 1 млн. лева! Ето обвинителния акт на Иванчева и Сие"}
{"url": "https://www.dnes.bg/obshtestvo/2018/08/23/radev-otseche-olimpik-registyryt-kriza-v-dyrjavnostta.385858", "text": "Президентът Румен Радев заяви, че рисковите фактори продължават да стоят пред българските ВВС.\r\nДържавният глава посочи, че става въпрос за недостатъчно изправна техника, недостатъчно ресурси за подготовка, от което идва малкият брой летателни часове и това повишава риска от произшествия.\n\n\n\r\n\"Не е въпросът просто да се лети, трябва да има такива технологии, които да ни позволяват да имаме съвместимост и да изпълняваме безопасно и ефективно задачите заедно с нашите съюзници\", заяви президентът.\r\nТой коментира и процедурата за придобиване на нов боен самолет, като заяви, че в държави, в които има равнопоставеност, при изпращане на искане за оферти спират всякакви срещи. Коментарът на държавния глава е във връзка със скорошно пътуване до САЩ на делегация от Министерството на отбраната.\r\r\n                    \r\n                    Радев поясни, че визитата е решение на министерството и не е съгласувана с него, предаде \"Фокус\".\r\nСпоред президента въпросите с фалиралия застраховател \"Олимпик\" и срива на Търговския регистър имат много по-дълбоко измерение, отколкото ни се представя.\r\nСпоред него не става въпрос за технически въпрос, немарливост, некомпетентност на държавни служители и за търсене на решение за компенсация на ужилените.\r\nСпоред Радев вече става въпрос за липса на прозрачност и отчетност, без които няма как да имаме ефективна администрация.\r\n\"Тук става въпрос за абдикация от отговорност, оттам за криза в доверието и в държавността\", смята президентът.\r\nТой коментира, че Търговският регистър се срива в момент, в който българското правителство поема писмени ангажименти пред нашите европейски партньори за ясни условия за подготовка за приемане във Валутния механизъм.\r\nТе са свързани със засилен контрол на застрахователния и пенсионноосигурителния сектор, засилени мерки за прозрачност и борба с корупцията и мерки за ефективно управление на държавните предприятия.\r\n\"Имаме скандала по застраховането, което показва, че на практика няма надзор\", каза Радев. Той заяви, че в същото време има увеличаване на капитала на държавната консолидационна компания с 500 млн. лв. за ремонт на язовирите по абсолютно непрозрачен начин и попита как после искаме да има доверие в институциите вътре и отвън.\r\n\"Неслучайно се измислят всякакви нови критерии и механизми за непрекъснат контрол и проверка на България и за Шенген, и за еврозоната. Трябва да се работи за доверие\", допълни Радев.\r\nПрезидентът присъства на честването на 70-ата годишнина от създаването на  Българската военнотранспортна авиация и празника на 16-та транспортна  авиационна група днес в район на авиобаза \"Враждебна\".", "date": "2018.08.23", "title": "Радев отсече: \"Олимпик\", Регистърът... криза в държавността!"}
{"url": "https://www.dnes.bg/sofia/2018/08/23/pochinaliiat-na-oborishte-diado-na-99-godini.385896", "text": "\n\r\nВъзрастният мъж, открит мъртъв в центъра на София, не е бил убит сочат данните от огледа.\r\nПървоначалната информация беше, че става въпрос за смърт, причинена от нанесен удар.\n\r\nЗавършилите огледи на мястото на инцидента обаче сочат по-скоро, че става въпрос за естествена смърт.\r\nДядото е бил на 99 години и е намерен от дъщеря си в дома му на ул. \"Оборище\".", "date": "2018.08.23", "title": "Починалият на \"Оборище\" – дядо на 99 години"}
{"url": "https://www.dnes.bg/politika/2018/08/23/cvetanov-kym-ninova-faktite-govoriat-populistite-mylchat.385893", "text": "\"Когато отговорните институции и фактите говорят, дори и популистите е по-добре да замълчат\".\r\nТова обяви зам.-шефът на ГЕРБ Цветан Цветанов в отговор на извънредната пресконференция на Корнелия Нинова. По-рано днес лидерката на социалистите обяви, че според последните проби чума по животните няма. БСП призова вътрешният и земеделският министър да подадат оставка.\r\nЦветанов й отвърна с бързо послание във Facebook, в което я предупреди, че ако не се позовава на фактите, съществува риск да въвлече хората в заблуда.\n\n\r\n\"Очевдино обаче днешните изказвания на г-жа Нинова са поредната й отчаяна акция, породена от завистта й от посещението в България на председателя на Групата на ЕНП в Европейския парламент Манфред Вебер, който в присъствието на премиера Бойко Борисов заяви, че България категорично трябва да влезе незабавно в Шенген“, написа зам.-шефът на ГЕРБ в социалната мрежа.\r\r\n                    \r\n                    Той допълни, че неудобната истина за БСП и Корнелия Нинова е, че правителството на Бойко Борисов постига успех след успех.\r\n\"Най-добър пример за това е успешно приключилото председателство на Съвета на ЕС, по време на което всички лидери на ЕС идваха в България и даваха високите си оценки за нашата работа. И тогава единствено водената от Корнелия Нинова БСП не оказа никаква подкрепа на държавата, дори напротив - всячески се опитваше да саботира това историческо за България събитие в стремежа си да се добере до властта\", обяви още Цветанов в профила си.\r\nТой се обърна към полиците от левицата: \"За съжаление, колеги от БСП, не бяха отдавна времената, когато вие управлявахте и всички граждани бяха жертва на вашата некомпетентност и неадекватност, заради които бяха спрени еврофондовете за България. За щастие, по волята на българските избиратели, кабинетът \"Орешарски\" си замина, а кметовете, които вие наричате \"некадърни\", останаха и заедно с кабинета на Бойко Борисов и с парламентарното мнозинство успешно реализират проекти с европейско финансиране\".\r\n\"България се е превърнала в строителна площадка и всички региони стават по-привлекателно място за живеене, учене, инвестиции и туризъм\", заключи Цветанов.", "date": "2018.08.23", "title": "Цветанов към Нинова: Фактите говорят, популистите – мълчат"}
{"url": "https://www.dnes.bg/stranata/2018/08/23/13-godishno-dete-se-udavi-vyv-vodite-na-dunav.385866", "text": "13-годишно дете се удави във водите на Дунав край врачанското село Остров. \r\nМомчето отишло заедно с друго на 15 години до реката, за да се разхладят от горещините, и влезли да плуват, пише \"\".\r\nТечението на реката в района обаче било силно и подводните течения повлекли по-малкото момче и то потънало преди по-голямото да му се притече на помощ.\r\nВеднага започнала акция по издирването на тялото на удавилото се дете, включил се и екип водолази.\r\nТялото му било открито на около 15 метра от мястото, където децата се гмурнали в реката.\r\nДетето учело в училище \"Хр. Ботев\" в селото и тази година трябвало да бъде в 7 клас.", "date": "2018.08.23", "title": "13-годишно дете се удави във водите на Дунав"}
