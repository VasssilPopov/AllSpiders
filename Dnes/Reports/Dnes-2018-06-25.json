{"url": "https://www.dnes.bg/notifikacii/2018/06/25/siriia-shte-vnasia-pshenica-i-ot-bylgariia.380400", "text": "Сирия планира да внесе около 1,5 милиона тона предимно руска пшеница тази година, тъй като се очаква местното производство да е около половин милион тона, съобщи министърът на вътрешната търговия Абдула ал Гарби, цитиран от Ройтерс.\r\nВносът ще бъде предимно от Русия, но Сирия може да купи пшеница и от Румъния и България, каза Гарби.\r\nВсе още сме в началото на сезона на изкупуване на местната пшеница. Минали са около 20 дни от началото, но очакваме местните покупки да бъдат между 500 000 тона до 600 000 тона тази година, допълни той.\r\nГарби каза също така, че страната има стратегически зърнени резерви за над осем месеца.\r\nТова си е постижение. Вижте съседен Египет например, те имат само за три месеца или Алжир - за четири, каза той.\r\nВ Сирия, която някога задоволяваше сама нуждите си от пшеница, производството на зърно рязко спадна от началото на въоръжения конфликт в страната.\rСирия произвеждаше 4 милиона тона пшеница годишно и можеше да изнася 1,5 милиона тона. Спадът на производството засили натиска върху правителството на Башар Асад да внася зърно. Хлябът е субсидиран в Сирия, където в резултат на боевете са убити стотици хиляди души, а милиони са принудени да напуснат домовете си.\r\nНяма да вдигаме цената на хляба, поне в обозримо бъдеще, каза Гарби. Това си е тежест за правителството, разбира се, особено на фона на по-високите цени на пшеницата, които плащаме на фермерите, но ще продължим да ги субсидираме, каза той.\r\nСирия плаща на фермерите си 175 000 сирийски лири (400 долара) на тон и допълнително 30 000 сирийски лири транспортни субсидии.\r\nЦените ни са повече от отлични, в Турция са около 225 долара, а нашите са близо 500 долара, каза той.\r\nНедостигът ще бъде попълнен чрез международни търгове за покупка на пшеница, обявени от държавната агенция да изкупуване на зърно (Hoboob).\r\nВедомството вече обяви търг с краен срок 2 юли за 200 000 тона руска, румънска или българска пшеница.\r\nНа няколко пъти по-рано службата не успя с няколко търга, като изтъкна високите цени. (БТА)", "date": "2018.06.25", "title": "Сирия ще внася пшеница и от България"}
{"url": "https://www.dnes.bg/notifikacii/2018/06/25/stoian-stalev-zad-erdogan-stoi-religioznata-obshtnost.380406", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Резултатът на изборите в Турция беше очакван. Той можеше да бъде и по-добър за Реджеп Ердоган, но пък е много близък до този на референдума през 2017 г. Това каза в студиото на \"Денят ON AIR\" бившият външен министър и посланик в Турция Стоян Сталев.\n\r\nТой отбеляза, че разделението на югоизточната ни съседка е факт. Същевременно обаче опозицията не успявала да намери по-широк път към избирателите и оставала териториално ограничена в по-големите и светски центрове на страната.\n\n\n\r\n\"Oгромната религиозна инфраструктура на Турция, която силно подкрепя партията на държавния глава, му оказва голяма помощ. Ролята ѝ сред населението и избирателите е мащабна\", подчерта Стоян Сталев.\r\nПо думите му Ердоган се опитва да сплоти страната си на принципа на национализма и може би именно на това се дължи неговото агресивно говорене по отношение на Европа.\n\r\n\"Все пак национализмът не е това, което трябва да сплотява едно общество. Това не е печелившата карта. Един умерен патриотизъм винаги е необходим, но турският държавен глава стига до крайности\", коментира още бившият външен министър в студиото на \n\r\nТой отбеляза, че в турския парламент резултатът за Ердоган е добър от коалиционна гледна точка – 42% за партията, но като коалиционна група получават 52-53%, а това представлявало сериозно мнозинство.", "date": "2018.06.25", "title": "Стоян Сталев: Зад Ердоган стои религиозната общност"}
{"url": "https://www.dnes.bg/cars/2018/06/25/pyrvoto-izcialo-na-tok-volvo-shte-byde-xc40.380339", "text": "Първият изцяло електрически автомобил на Volvo ще бъде компактният кросоувър XC40, заяви главният дизайнер на компанията и главен изпълнителен директор на Polestar Томас Ингенлат.\r\nЕлектрическият XC40 няма да се появи преди премиерата на Polestar 2 - изцяло електрическият компактен градски кросоувър. Тя е насрочена за 2019 година. А след това батерия и електрическия мотор ще получи и флагманският кросоувър XC90.\n\r\nИнгенлат уточни, че всички електрически автомобили на Volvo ще бъдат по същество същите коли, които компанията произвежда в момента - няма да се разработват напълно нови модели на ток. Това също така позволява реализирането на платформата SPA, създадена със запас за бъдещи електрически технологии.\r\n                    \r\n                    \r\nVolvo постепенно провежда политика за премахване на двигателите с вътрешно горене. Допълнително потвърждение за това беше премиерата наскоро на седана S60, който не получи нито един дизелов двигател, но е оборудван с два хибридни.\r\n", "date": "2018.06.25", "title": "Първото изцяло на ток Volvo ще бъде XC40"}
{"url": "https://www.dnes.bg/obshtestvo/2018/06/25/borisov-chakam-reshenie-za-maikite-na-deca-s-uvrejdaniia.380399", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Премиерът Борисов очаква решение за майките на деца с увреждания от социалния министър и вицепремиера Валери Симеонов. От Брюксел премиерът уточни, че не е казвал, че иска майките да му \"се махат от главата\".\n\n\n\r\nВ момента Валери Симеонов и министърът на труда и социалната политика Бисер Петков работят по темата за хората с увреждания. Към момента обаче конкретно решение все още няма, предава Bulgaria ON AIR. \r\nМеждувременно протестите на майки на деца с увреждания продължават. От днес в безсрочен такъв излязоха и в Хасково. Родителите ще дежурят на смени всеки ден. Хасково е четвъртият град, който се присъединява към акцията \"Системата ни убива\" след София, Варна и Бургас.", "date": "2018.06.25", "title": "Борисов: Чакам решение за майките на деца с увреждания"}
{"url": "https://www.dnes.bg/stranata/2018/06/25/21-vek-kone-se-razhojdat-na-glaven-pyt.380367", "text": "Изумителна гледка втрещи шофьори на главен път Кюстендил – София. Някои водачи, за жалост, пострадаха от препускащите безстопанствени коне на шосето между автомобилите, алармираха водачи.\n\r\n\"Изведнъж, както пътувах, пред мен се появиха 4-5 коня. Животните са огромни и представете си при един евентуален удар какво може да се случи. Трябва ли някой да умре, за да се задействат институциите и да се вземат мерки\", негодува 39-годишен шофьор от Кюстендил, който ежедневно пътува по тази дестинация.\n\r\nПарадоксалното е, че животните почти ежедневно обикалят главния път и то на метри от сградата на КАТ – Пътна полиция. Множество кюстендилци са подавали сигнали на тел 112, но без резултат. \r\n                    \r\n                    \r\n\"Само аз съм подала над 30 сигнала и нищо - каза 31-годишна майка. - Изпращат екип на полицията, разгонват конете и до там. Проблемът е от години на ред, сигнализирахме и местния омбудсман. Очакваме най-накрая да се предприемат някакви мерки\".\n\r\nПо думите на кюстендилци конете са собственост на мъж от ромския квартал \"Изток\". Той отглеждал множество животни в гетото и често ги пускал по ливадите в района на паша. \n\r\n\"Доколкото чух тези коне са собственост на мъж от клана на Гольовците. Никой не смее да му се опре. Досега можеха да му вземат конете и да му напишат един сериозен акт, за да не си помисли отново да ги пусне така. Уви, явно за едни законите важат, а за други - не\", гневят се водачи, които преминават всеки ден през опасния участък от главния път.\n\r\nСамо преди около година в същия район безстопанствени коне се удариха в линейка, която превозваше пациентка за столицата. По чудо не се стигна до пострадали, а щетите по медицинския автомобил възлизаха на стотици левове. \n\r\nПрез последните няколко години десетки са регистрираните пътни инциденти с безстопанствени животни в района. Отново през м.г. кон смачка таксиметров автомобил, а водачът се размина със счупена ръка и комоцио, след като животното изскочило посред нощ пред шофьора, припомня \"Монитор\".", "date": "2018.06.25", "title": "21 век: Коне се разхождат на главен път!"}
{"url": "https://www.dnes.bg/obshtestvo/2018/06/25/rumen-radev-vrychi-ordeni-na-kulturni-deici.380381", "text": "\n\r\nПрезидентът Румен Радев удостои днес с държавни отличия дейци на културата и изкуството, съобщиха от държавната институция. За своите заслуги в областта на културата и изкуството Румен Радев награди режисьора Адела Пеева с орден \"Стара планина\" – първа степен.\r\nОрден \"Св. св. Кирил и Методий\" - огърлие бе връчен на балетната изпълнителка, педагог и хореограф доц. Калина Богоева, оперната прима Стефка Евстатиева, дългогодишния директор на Националния учебен комплекс по култура с лицей за изучаване на италиански език и култура Величка Велянова.\r\nНа церемонията актьорите Иван Иванов и Христо Мутафчиев, както и композиторът и педагог проф. Милко Коларов, също получиха орден \"Св. Св. Кирил и Методий\" – огърлие.\r\r\n                    \r\n                    Румен Радев връчи орден \"Св. Св. Кирил и Методий\" - втора степен на писателя и преводач Петър Велчев и на д-р Иван Ангелов - директор (2000-2015) на Народната библиотека \"П. Р. Славейков\" във Велико Търново.\r\n\"За мен е чест да връча висши държавни отличия на толкова големи творци, ярки личности и достойни българи, посветили себе си на духовния напредък, вписали се с талант, всеотдайност и много труд сред съзвездието от ярки имена, с които България присъства пълноценно на съвременната европейска и световна сцена.\r\nМога да кажа, че богатите биографии на отличените ясно показват, че зад тях изпъкват силата на изкуството, с която сила то пленява ум и въображение\", заяви държавният глава в словото си на церемонията.\r\nПрезидентът определи днешния ден като празник \"на българския талант, прекрасно реализиран, упорито защитаван и безапелационно приет, оценен и аплодира\".\r\n\"Силата, която присъства във вас е силата на словото, на музиката, танца и на сценичния образ. Това е признание не само за вашия ярък талант, трудолюбие, високи успехи, но и за това, че предавате духа на свободното творчество на многобройните млади последователи и съм убеден, че успехът на вашето духовно лидерство и културна мисия е успех за цяла България\", обърна се президентът Румен Радев към наградените и гостите на церемонията.\r\nРежисьорът Адела Пеева благодари от името на удостоените с висши държавни отличия.\r\n\"Ние работим и творим, за да допринесем за духовното развитие на нашето общество. Задача, която винаги е била трудна и неблагодарна за времето, в което живеем, когато материалното е ценено, а духовното подценявано. Ето защо тези висши държавни отличия са голямо признание за това, че ние въпреки всичко сме успели да дадем своя принос за развитието на духовното в борбата срещу пошлостта в нашето общество. Едновременно с това те ни задължават да продължим все така напред да се трудим и да творим\", заяви Адела Пеева.", "date": "2018.06.25", "title": "Румен Радев връчи ордени на културни дейци"}
{"url": "https://www.dnes.bg/stranata/2018/06/25/ruskinia-i-britanec-oleknaha-s-portfeili-po-moreto-ni.380371", "text": "Двама чужди туристи са били ограбени по време на морската си почивка у нас. 27-годишна рускиня, отседнала в Слънчев бряг, останала без портмоне в автобус на градския транспорт през уикенда.\r\nТя пътувала от Слънчев бряг към Несебър.\r\nВ портмонето, което й откраднали, имало 1 750 евро, 442 долара и 190 лв. Извършителката на престъплението е задържана - това е 23-годишната Г.П. от Севлиево. По случая е образувано бързо полицейско производство.\r\n63-годишен британец, отседнал в Слънчев бряг, също останал без портмоне, но в заведение за бързо хранене.\r\nСлучаят е от 22 юни. След като платил сметката си, туристът поставил портфейла в левия джоб на панталона си и в този момент усетил, че непознат мъж се блъснал в него.\r\nСлед като проверил джоба си, той разбрал, че портфейлът му липсва. В него имало 600 паунда, 200 лева и две дебитни карти. Работата по случая продължава.", "date": "2018.06.25", "title": "Рускиня и британец \"олекнаха\" с портфейли по морето ни"}
{"url": "https://www.dnes.bg/notifikacii/2018/06/25/bokludjiiskata-mafiia-na-polsha-kak-se-zabogatiava.380365", "text": "Облаци дим се издигат от незаконно бунище в град Згеж в Централна Полша, автомобилни гуми горят в Тшебин в южната част на страната, а във Варшава пламъци поглъщат стари мебели.\n\r\nНавсякъде в Полша горят много сметища, като никога досега. Тази годината броят им вече е тревожно голям - има 85 такива случая, предупреждава министерството на околната среда, съобщава ДПА. Правителството казва, че това е работа на престъпници, действащи в сектора на управление на отпадъците, сочи БТА. \n\r\n\"Ще се справим с мафията с отпадъците\", обяви премиерът Матеуш Моравецки. Твърди се, че бандите забогатяват от вноса на смет от чужбина, част от който е незаконен. За да реализират бърза печалба, те не складират и не обработват боклука по правилата, а просто го изгарят.\r\n\"Поне що се отнася до незаконните бунища, има основания да се допусне, че пожарите са умишлено запалени, за да бъдат премахнати отпадъците\", каза министерството на околната среда в отговор на запитване от ДПА. Точната причина за пожарите все още се разследва.\n\r\nСпоред Агенцията за защита на околната среда през 2016 г. Полша е внесла около 951 021 тона боклук от Европа. На страни като Германия, Великобритания и Италия, които изпращат в чужбина голяма част от отпадъците си, складирането и обработката им в Полша често им излиза по-евтино, отколкото у дома. Те спестяват, а полската промишленост за преработка на боклуците печели.\n\r\nПолските медии предполагат, че секторът за управление на отпадъците ще има още повече работа, след като Китай реши от тази година да престане да внася отпадъци от чужбина, а Германия бе един от най-големите износители на смет за Китай.\r\n\"В германските центрове за разделно събиране и рециклиране се натрупаха много балирани отпадъци и компаниите трябваше да намерят къде другаде да ги изпращат\", обяснява Роман Малец, инженер от Института за управление на отпадъците и рециклирането към Техническия университет в Дрезден.\n\r\nИзносът на отпадъци в Китай се пренасочи на първо място към други азиатски страни като Виетнам и Малайзия, отбеляза той и добави: \"Вероятно проучени са били и възможностите в Европа\". \"Дали германските компании карат повече боклук в Полша все още не може да се каже със сигурност. Още няма съответна статистика\".\n\r\nВъпреки това има много критики към сектора за обработка на отпадъците в Полша. Дори операторите на законните бунища са подозирани в палежи. Пламъците могат бързо да разчистят място за нов боклук, например, който досега е бил доставян в Китай, посочват специалисти по околната среда. Законното складиране на отпадъци просто не носи печалба, твърдят активистки организации като \"Еко Патрол\".\n\r\n\"Погрешно е да се смята, че сегашният проблем е причинен само от изгарянето на боклук от чужбина или на незаконен боклук\", заявява Агнешка Фюк, глава на компанията A Те Еф Полска (ATF Polska), специализирала се в преработка на отпадъци.\n\r\nДо голяма степен гори собственият ни боклук, обяснява Фюк. Тя каза, че индустрията е претоварена от количеството отпадъци, което се увеличава с всяка изминала година. \"Блокада на вноса няма да реши проблема на Полша със сметта.\"\r\nВината за пожарите не е само на предполагаемите подпалвачи, добавя Фюк, а по-скоро на полското законодателство, което е работено на парче. Тя твърди, че правителството трябва да поеме своята отговорност.\n\r\n\"Те разрешават срокове за складиране на отпадъците до три години, това е достатъчно време възпламеняващи се газове да се натрупат и боклукът да пламне от само себе си\", каза тя. Освен това бяха извършени неадекватни проверки дали вносителите на отпадъци имат достатъчно пари да ги рециклират. Сметищата се наблюдават адекватно и в резултат никой не знае какво точно гори. Полското правителство иска бързо да промени това и готви проекти на по-строги закони. Фюк обаче твърди, че вече е прекалено късно, що се отнася до опасните последици за хората и околната среда.\n\r\nСпоред проучвания на организацията за защита на околната среда \"Heal Polska\", пожарите на бунищата създават отровни и висококанцерогенни вещества, които поляците сега вдишват. \n\r\n\"Тази вреда не може да бъде поправена\", казва Фюк.", "date": "2018.06.25", "title": "Боклуджийската мафия на Полша: Как се забогатява?"}
{"url": "https://www.dnes.bg/usa/2018/06/25/kradec-na-samolichnosti-misterioznata-istoriia-na-veteran-ot-voinata.380334", "text": "Годината е 2002, датата 24 юли. 76-годишният Джоузеф Нютън Чандлър заключва дома си в предградията на Кливлънд, Охайо. Отбелязва датата на календара и изключва климатика. Влиза в банята, затваря вратата. Опира дулото на пистолет в устата си и натиска спусъка...\r\nМъжът е намерен от полицията седмица по-късно. Апартаментът се е превърнал в пещ. Тялото му – разложено от жегата. Властите дори не успели да вземат пръстови отпечатъци на трупа.\r\n76-годишният Чандлър водел самотен и скромен начин на живот. Работел като електроинженер, а колегите му казват пред властите, че бил умен, но доста странен човек. Можел да прекара часове в слушане на радиоточката. А веднъж дори карал над 1000 километра от Охайо до Мейн, за да посети магазин на Не успял да намери паркомясто и се върнал обратно.\r\r\n                    \r\n                    Мъжът имал 82 хил. долара в банковата си сметка . Полицията се опитала да издири негови наследници, но ударила на камък. Единствен роднина, посочен от Нютън Чандлър била негова сестра в Кълъмбъс, Охайо. Адресът, обаче, се оказал незает имот.\r\nПолицията използвала името, датата на раждане и номера на социалната осигуровка на 76-годишния мъж. Открили досие. Но това досие било на 8-годишно момче, загинало при катастрофа заедно със своите родители през далечната 1945 г. Кой тогава е мъртвецът от Охайо?\r\n\r\nСпекулациите за 76-годишния мъж, който се самоубива в банята си, още повече затруднили полицейските власти. Някои твърдят, че това е Зодиак – загадъчният убиец от Сан Франциско. Други пък смятат, че всъщност става въпрос за похитителят на самолети Д. Б. Купър.\r\nЕдно на пръв поглед битово самоубийство през 2002 г. се превръща в една от най-големите мистерии на Охайо, която започва да се разплита едва преди няколко дни тази година.\r\nСлед години работа по случая и поредица от ДНК тестове, полицията стига до следа едва на 21 юни.\r\nМъжът, живял десетилетия под името Нютън Чандлър е всъщност Робърт Иван Николс, ветерен от Втората световна война, родом от щата Индиана. Николс бил част от американската флота. По време на войната е сериозно ранен при японски бомбардировки. Награден е с пурпурно сърце, но след края на военната си служба изгаря униформата си. Сменя самоличността си през 60-те години на миналия век, но никой не знае защо.\r\nНиколс разбрал за мъртвото момче и писал до родилната болница на детето в Бъфало. През 1978 г. мъжът подава молба за копие от акта за раждане на момчето. До есента на 1978 Николс вече има нов живот в Кливланд с името Джоузеф Нютън Чандлър Мистериите около военния стават все повече.\r\nМаршалските служби взимат нещата в свои ръце. Властите се обръщат към генеолози, за да проследят родословното дърво на мъртвеца. След поредица от опити учените откриват следа – женена двойка от щата Индиана. Техният адрес – Кълъмбъс, Охайо – същият, посочен от Джоузеф Нютън Чандлър (Робърт Иван Николс)Алфа и Силас Николс, обаче, са починали отдавна и властите отново удрят на камък.\r\nОказва се, че двойката има четири деца. Три от тях – отдавна починали. Четвъртодо дете е синът им Робърт Иван Николс. За него обаче няма никакви сведения от средата на 60-те години на миналия век.\r\nРазследващите успяват да издирят неговия син Филип Николс, който ведната разпознал самоличността на мъжа. Оказва се, Робърт Иван Николс е бил женен, но подава мобла за развод и напуска дома си през 1964 г. Последната следа от него е писмо до сина му – Филип, през 1965 г. Писмото е с печат от Калифорния, а в плика има само едно пени. Семейството не чуло повече за Николс.\r\n76-годишният мъж водел странен живот и изглеждало така, сякаш бяга от нещо. Властите твърдят, че винаги държал в апартамента си приготвен куфар. От какво или кого се е криел, обаче, остава мистерия. Изглежда, че въпреки това не успява да избяга от собствените си демони. Това прави дулото на пистолета на 24 юли, 2002 г.", "date": "2018.06.25", "title": "Крадец на самоличности! Мистериозната история на ветеран от войната"}
{"url": "https://www.dnes.bg/obshtestvo/2018/06/25/shte-se-vyrnat-li-bylgarite-zad-granica-v-rodinata-si.380403", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Българските граждани, които избират да заминат в чужбина, са твърде много. Анализ на Евростат показва, че за изминалата година над 500 хиляди българи са напуснали страната ни и са живели и работили в чужбина. Интересна инициатива на един от големите сайтове, обединяващи българската общност зад граница - Eurochicago.com, си поставя за цел да попита сънародниците ни зад граница за проблемите, с които се сблъскват.\r\nКакви са върпосите в анкетата - в предаването \"Директно\" по  обяснява Марияна Христова от Eurochicago.com. \n\r\nАнкетата съдържа 8 въпроса и е адресирана до българите в чужбина. Поставя си за цел да анализира проблемите, които стоят пред родната общност, пръсната по цялото земно кълбо.\r\r\n                    \r\n                    Въпросите са свързани с различни аспекти, част от които се опитват да дадат оценка на родната политика спрямо българските емигранти в чужбина. Освен това иницативата на Eurochicago.com поставя и въпроса за завръщането на родна земя. Какви тенденции очертава към момента и докога е активна анкетата? \n\r\n\"Анкетата ще бъде отворена до края на септември. За наша голяма изненада много български емигранти биха инвестирали лични средства във фонд за развитие на България. Процентът на отговорилите, които категорично отказват да се върнат в пределите на страната, е много малък. Голям брой българи биха се върнали, ако в България има по-добри възможности за професионална реализация, ако се намали корупцията и има по-добра система на здравеопазване, която не застрашава живота им\", коментира в предаването Марияна Христова. \n\r\nКакво ще се случи, след като анкетата приключи през септември? \n\r\n\"Когато се очертаят тенденциите и тези данни бъдат професионално обработени, ще бъде потърсен контакт с институциите\", сподели в предаването Марияна Христова. \n\r\n ", "date": "2018.06.25", "title": "Ще се върнат ли българите зад граница в родината си?"}
{"url": "https://www.dnes.bg/zvezdi/2018/06/25/nik-djonas-i-prianka-chopra-pokazaha-pred-vsichki-che-sa-zaedno.380383", "text": "Ник Джонас направи връзката си с Прианка Чопра официална в Instagram. Изпълнителят на \"Jealous\" е заедно с актрисата от няколко седмици, но все още не е коментирал романтичните им отношения.\r\nСега той публикува видео в Instagram., на което се вижда 35-годишната красавица да върви срещу него.\r\nТой озаглави видеото с думата \"Тя\" и сърце.\r\nПостът е направен по време на ваканцията на двойката в Индия, където стана ясно, че Прианка е представила 10 години по-младото си гадже на майка си.\r\nТримата са прекарали заедно време на вечеря, тъй като актрисата е имала желание да въведе възлюбения в семейството си, което само по себе си говори за това колко сериозни са намеренията ѝ.\r\n\"Те са много щастливи. Нещата стават сериозни\", коментира близък до двойката.\r\nВижте още новини за звездите в ", "date": "2018.06.25", "title": "Ник Джонас и Прианка Чопра показаха пред всички, че са заедно"}
{"url": "https://www.dnes.bg/politika/2018/06/25/cenite-na-rouminga-za-zapadnite-balkani-zasega-ostavat.380397", "text": "По време на Българското председателство е направен ключов напредък по теми, свързани на аудиовизуалния сектор, Кодекса на електронните съобщения, свободното движения на нелични данни, суперкомпютрите и киберсигурността. Това са теми, които дават възможност Цифровият единен пазар, когато започне да функционира, да има солидна основа. Това каза еврокомисарят Мария Габриел по време на пресконференция в НДК след откриването на Цифровата асамблея. Тя посочи, че цифровата трансформация трябва да свързва хората, бизнеса, институциите и държавите.\r\nМария Габриел изтъкна, че днес е официалното начало на цифровата програма за Западните Балкани. Тя посочи, че дигиталната асамблея е повод да се очертаят ясно предизвикателствата, свързани с цифровата трансформация.\r\r\n                    \r\n                    Еврокомисарят информира, че по време на двудневните дискусии изкуственият интелект ще бъде сред водещите теми. Габриел уточни, че в общия европейски подход е залегнало, че човекът да бъде поставен в центъра, който да управлява и контролира този процес. Освен това ще се обсъдят важни въпроси за въздействието върху пазара на труда, работните места и етични и правни въпроси.\r\nЦифровата асамблея, която започна днес в София е едно от най-важните събития на Българското европредседателство, каза пред журналисти Ивайло Московски, министър на транспорта, информационните технологии и съобщенията.\r\nЗа дигитални технологии ще бъдат изхарчени около 9 милиарда евро от европейския бюджет, допълни министърът.\r\nЦените на роуминга за мобилни услуги за държавите от Западните Балкани няма да отпаднат, каза еврокомисарят Мария Габриел в отговор на журналистически въпрос. Това ще стане, когато тези страни влязат в ЕС. Искаме хората в тези страни да усетят полза и да се подготвят максимално бързо.\r\nЗатова имаме Пътна карта за намаляване на цените на роуминга и първите крачки са свързани с мерки за прозрачност, добави тя. И сега има регионално роуминг споразумение между четири държави , като към него трябва да се включат и Албания и Косово.\r\nИмаме ясно съгласие, че от юли 2019 година пада цената на преноса на данни до 0,70 евроцента за мегабайт. За да падне цената на гласовите обаждания и на СМС-те ще има мониторинг от страна на местните регулаторни органи като до 3-4 години трябва да има видим резултат, каза Габриел, цитирана от БТА.\r\nИмаме политически споразумения за намаляване на цените на роуминга и това дава възможност след мониторинг да започне намаляване на цената за преноса на данни, каза и министър Московски. Всеки инфраструктурен проект, по който работим и най-вече транспортните коридори с Македония и Сърбия, предвиждаме да се правят оптични трасета, посочи Московски.\r\nПо темата за стандарта за мобилни данни 5G предстои доста работа в цяла Европа като и там има пътна карта, разписана до 2025 година. Много държави са по-напред от нас, но те са си решили въпроса с радиочестотния ресурс отдавна. За съжаление при нас радиочестотния спектър не е на пазара и операторите не могат да усвоят този ресурс, така че като държава имаме какво да свършим, каза още Московски. (БТА)\r\n ", "date": "2018.06.25", "title": "Цените на роуминга за Западните Балкани засега остават"}
{"url": "https://www.dnes.bg/eu/2018/06/25/evropa-ne-pojela-da-spasi-merkel-neshto-poveche-poe-oshte-po-vdiasno.380353", "text": "Може ли Меркел да представи пред коалиционния си партньор Хорст Зеехофер някакво решение за това как бежанците да бъдат връщани обратно в Италия? Не, не може. Ако иска да постигне някакъв успех по този въпрос, ще ѝ се наложи да сключи двустранно споразумение с Рим. А като виждаме колко самоуверено се държи новото италианско правителство, става ясно  какви са шансовете за подобно нещо.\n\r\nНе един и двама европейски лидери заявиха след вчерашните (24.6) разговори в Брюксел, че целта на срещата не е била да спасяват Меркел. Но те с удоволствие се възползваха от възможността да извършат десен завой в миграционната политика, коментира \"\".\n\n\n\n\n\n\r\nБезкрайните приказки за по-добра защита на европейските външни граници отдавна вече са постоянен елемент в дебата за миграцията. Но малкото сухоземни граници на ЕС в южна посока всъщност отдавна вече са достатъчно добре подсигурени. Може само да бъдат опасани с още по-висока бодлива тел или да бъдат охранявани от още повече гранични служители. Може да се отпуснат и повече средства на съответните страни, за да полагат още по-големи усилия. ЕК иска там да има 10 хиляди гранични служители, за да създаде впечатлението, че Европа се охранява добре.\r\n                    \r\n                    \r\nВ действителност обаче става дума за съвсем различен проблем: За затварянето на морския маршрут през Средиземно море. Италия вече апелира към други страни, и най-вече към Франция, да изпратят свои патрулни катери в района. А президентът Макрон принципно подкрепя италианското правителство, което обяви, че вече няма намерение да спасява бежанци пред бреговете на Либия. За това трябвало да се грижи вече единствено либийската брегова охрана, а в замяна да получи допълнително техническо оборудване и още повече пари.\n\r\nПравилата на морското и международното право явно вече не вълнуват никого, а австрийският канцлер Себастиян Курц е просто възхитен от френската инициатива. Дори и при най-добро желание няма как Либия да бъде смятана за \"сигурен пристан\", но това явно не интересува вече никого. А парите, които ще бъдат отпуснати на Либия, за да можела тя уж да се грижи за бежанците - ще потънат в джобовете на разните местни милиции. За нечовешките условия в либийските бежански лагери, в които хората биват изтезавани, изнасилвани и убивани, ЕС явно не се чувства отговорен. Вместо това си измива ръцете, пренасочвайки вниманието към Комисариата на ООН за бежанците.\n\r\nПлановете за бежански центрове извън ЕС, например в Албания или някъде в Северна Африка, в момента се обсъждат все още дискретно. Ставало дума за двустранни, или в най-добрия случай, многостранни споразумения между отделни държави. Но е ясно, че европейците имат огромното желание да се отърват от отхвърлените кандидати за убежище именно по този начин, след като рядко им се удава да ги върнат обратно в родните им страни.\r\nФренският президент държи гръмки речи за европейските ценности, но е в първата редица на онези, които отказват да ги зачитат. Стотици хиляди мигранти в момента са блокирани  в Либия. Да бъдат оставени всичките тези хора в ръцете на бруталните либийски милиции е не само нечовешко, но и потенциално противозаконно. Тук напълно се игнорират страданията и причините, които карат мигрантите да бягат. За тях се говори вече не като за хора, а като за нежелани пришълци, които италианският вътрешен министър Матео Салвини нарича \"месо\" или \"стока\", без това да предизвиква особено възмущение. \n\r\nНовите популисти в Италия ще продължат да налагат на останалата част от ЕС своите виждания по миграционния въпрос. Макрон им приглася, защото не желае да бъде атакуван от собствените си десни популисти. В същия отбор играят и австрийските десни популисти, както и баварският ХСС. Страхът от тази нова популистка ос е толкова голям, че мнозинството от държави в ЕС са готови напълно да загърбят човешките права на мигрантите и бежанците. А на канцлерката Меркел няма да ѝ остане нищо друго, освен да вие заедно с вълците, ако иска да спаси собствената си кожа.\r\n", "date": "2018.06.25", "title": "Европа не пожела да спаси Меркел, нещо повече – пое още по-вдясно"}
{"url": "https://www.dnes.bg/notifikacii/2018/06/25/piian-slujitel-otmykna-kola-ot-avtomivka-v-balchik.380389", "text": "Пиян служител на автомивка в Балчик, отмъкнал чужд автомобил.\r\nОколо 01:55 часа тази нощ е получено съобщение за кражба на на лек автомобил \"Опел\" с добричка регистрация, оставен на автомивка на територията на Балчик, съобщиха от полицията.\r\nОт последвалите незабавни следствени и оперативни действия, колата е намерена по ул. \"Странджа\" в Балчик.\r\nВ близост до нея във видимо нетрезво състояние е установен извършителят на деянието 40-годишен от Балчик, служител в търговския обект. По случая е образувано бързо полицейско производство.\r\n ", "date": "2018.06.25", "title": "Пиян служител отмъкна кола от автомивка в Балчик"}
{"url": "https://www.dnes.bg/mish-mash/2018/06/25/mona-liza-v-nashi-dni-kakvi-grimove-bi-izpolzvala.380390", "text": "Запознайте се с Хе Йухонг – 26-годишна влогърка от Китай, която обича да се превъплъщава в различни известни личности. Благодарение на своята богата колекция от гримове, тя създава няколко проекта върху творчеството на великия художник Леонардо да Винчи.  \r\nЕдна от първите трансфомации на китайката е на Мона Лиза. Тя е провокирана от коментар на нейн фен, според който едва ли ще успее да се гримира като Джокондата. За да покаже своите способности, Хе публикува видео в своя канал в , където показва какво прави стъпка по стъпка, за да постигне загадъчната усмивка, увековечена в картината на великия художник. \r\n \r\nВидеото с грима на Мона Лиза е публикувано в средата на май 2018 г. и до момента има над 100 300 показвания. След неговия успех влогърката се мотивира за още трансформации и прави друг образ от картина на Леонардо да Винчи – Дамата с хермелина. Резултатът е отличен.\r\n \r\nТейлър Суифт, Селена Гомес, Кейт Бланшет, Тилда Суинтън, са част от известните личности от големия екран, в които Хе Йухонг се е превъплътила. Малко след като момичето става известно с работата си в интернет, получава няколко предложения за работа като гримьoр във филмови продукции.\r\n \r\nОще снимки на талантливата гримьoрка може да намерите в ", "date": "2018.06.25", "title": "Мона Лиза в наши дни: Какви гримове би използвала?"}
{"url": "https://www.dnes.bg/temida/2018/06/25/sled-boi-s-kamshik-palaviiat-prepodavatel-po-pravo-osyden.380402", "text": "Софийски районен съд постанови осъдителна присъда по внесен от Софийска районна прокуратура обвинителен акт срещу бившия преподавател в СУ \"Св. Климент Охридски\" Чавдар Стоянов, за извършени от него престъпления против личността, съобщиха от прокуратурата, предаде БНТ. \n\r\nСтоянов е осъден с лишаване от свобода за срок от три години, изпълнението на което е отложено за 5 години.\n\r\nПрез юли 2017 г. Софийска районна прокуратура внесе обвинителен акт срещу юриста и бивш университетски преподавател Чавдар Стоянов за извършени от него две престъпления - опит за принуда (за което е предвидено наказание \"лишаване от свобода\" до шест години) и осъществени действия на полово удовлетворение с лице от същия пол (за което е предвидено наказание \"лишаване от свобода\" от две до осем години).\r\n                    \r\n                    \r\nВ края на 2015 г. пострадалият по първото от двете престъпления – Г.И., си търсел допълнителна работа, като чрез свой познат се свързал по телефона с Чавдар Стоянов, с когото се уговорили да се срещнат. От своя познат той разбрал, че Стоянов иска да назначи човек за лична охрана. \n\r\nПри срещата на двамата, състояла се в гр. София, Стоянов заявил на И., че е бисексуален, както и че работи като прокурор и едновременно като лектор в СУ \"Св. Климент Охридски\". Изрично го предупредил да не закъснява за работа, защото в противен случай щял да бъде наказан с бой с камшик. \n\r\nНа следващия ден те се видели отново в заведение в столичния кв. \"Лозенец\", като след срещата им подсъдимият внезапно се опитал да хване бедрото на И., а впоследствие и да го прегърне. И. решил да не започва работа при Стоянов. След като не се явил при него на предварително уговорената дата, Стоянов му се обадил по телефона и му заявил, че за неявяването му следва да му се наложи наказание – бой с камшик. \n\r\nПо-късно през същия ден подсъдимият изпратил и телефонно съобщение, че ще го набеди пред прокуратурата на Р. България, че е извършил престъпление, че го е нападнал и ще има трима свидетели.\n\r\nПо идентичен начин през 2012 г. Стоянов пак пуснал обява, че си търси лична охрана. С него тогава се свързал К. Л. При първоначалната среща Стоянов заявил, че е доктор по международно право и че работел за бивш главен прокурор. \n\r\nНяколко дни по-късно двамата се срещнали отново, като Чавдар Стоянов настоял да отидат в апартамент. Там го накарал да направи петдесет лицеви опори, но преди това да се съблече гол до кръста. Тъй като мъжът решил, че това е част от изпита за работа, започнал да ги прави. Чавдар Стоянов му казал да си свали и панталона. \n\r\nДокато К. Л. правел лицевите опори, Стоянов извадил камшик и с него започнал да нанася силни удари по голия гръб на пострадалия. Тъй като изпитвал силна болка, той започнал да го моли да спре, но Стоянов започнал да нанася по-силни удари, като започнал да мастурбира.\n\r\nС присъда на Софийския районен съд на Стоянов е наложено едно общо най-тежко наказание за описаните деяния - лишаване от свобода за срок от три години, изпълнението на което е отложено за 5 години.", "date": "2018.06.25", "title": "След бой с камшик: Палавият преподавател по право – осъден!"}
{"url": "https://www.dnes.bg/zvezdi/2018/06/25/grigor-niama-vreme-za-nikol-uspiavat-li-da-si-pomagat.380380", "text": "Григор Димитров сподели, че го намира за \"трудно\" да балансира между любовта и работата.\r\nПевицата се среща с Гришо от 2015 година и макар връзката им да е по-силна от всякога, 27-годишният спортист сподели, че трудно успява да намери достатъчно време за нея.\r\n\"Мисля, че успехът и на двамата идва от това, че си помагаме взаимно. Голямото разстояние и графиците ни правят нещата трудни, но това е. Такива са нещата в момента\", сподели Григор Димитров пред списание OK!\r\nТова не е първият път, в който двойката коментира връзката си от разстояние, като Никол призна миналата година, че животът на колела може да бъде много самотен понякога.\r\n\"Всеки, който е успешен в това, което прави, жертва нещо в замяна. Въпрос е на това да си гъвкав и да откриеш баланс\", споделя Никол Шерцингер.\r\nВижте още новини за звездите в ", "date": "2018.06.25", "title": "Григор няма време за Никол. Успяват ли да си помагат?"}
{"url": "https://www.dnes.bg/politika/2018/06/25/pg-na-bsp-za-bylgariia-izkliuchi-spas-panchev.380401", "text": "ПГ на \"БСП за България\" прие Димитър Георгиев да остане член на групата и изключи Спас Панчев, съобщиха от партията.\r\nНародният представител Димитър Георгиев ще замрази членството си в БЗНС \"Александър Стамболийски\" и е изразил своето желание да остане да работи с парламентарната група за целите и политиките на коалицията \"БСП за България\".\r\nНародните представители от \"БСП за България\" са взели и решение да изключат Спас Панчев от групата. Те настояват той да напусне парламента, в който е влязъл от квотата на \"БСП за България\" и да освободи мястото за следващия от листата в Стара Загора.", "date": "2018.06.25", "title": "ПГ на \"БСП за България\" изключи Спас Панчев "}
{"url": "https://www.dnes.bg/stranata/2018/06/25/semeistvo-s-dete-raneni-v-ptp-krai-razgrad.380393", "text": "Семейство с малко дете пострада при сблъсък с камион на пътя Разград-Русе, съобщава \"Труд\". \r\nАвтомобилът е управляван от 35-годишен мъж, който е пътувал заедно със съпругата и детето си. Леката кола се е движила с висока скорост, когато се е сблъскала с товарен автомобил с ремарке.\r\nКамионът е излязъл на пътя от изхода на село Гецово. В този момент по главня път е изскочил и автомобилът. Последвал удар в задната гума на ремаркето. \r\nПри инцидента е пострадало цялото семейство. Те са настанени в болницата в Разград. Все още не е ясно какво е тяхното състояние, съобщават от полицията. \r\nЗад волана на камиона е бил 59-годишен водач от село Гецово. Няма информация той да е пострадал. \r\nЗаради пътния инцидент пътят е затворен и движението се отклонява през Сеново. Полицията призовава шофьорите да бъдат внимателни. ", "date": "2018.06.25", "title": "Семейство с дете ранени в ПТП край Разград"}
{"url": "https://www.dnes.bg/stranata/2018/06/25/helpbook-podlez-s-reshetka-i-slivi-na-marmalad-po-ulicata.380362", "text": "Седмичният обзор на сигнали за нередности, подадени от граждани, започва с оплакване от столичния квартал \"Младост\" 1.\r\n\"От около 20 години стоят остатъци от някогашното . Разкъртените плочки, бетон, ръждясали железа, клони и представляват не само отвратителна гледка, а и застрашават здравето на преминаващите. София е европейска столица и подобни пейзажи са недопустими\", настоява столичанинът, който моли най-учтиво да бъдат взети мерки.\r\nГр. Варна, кв. \"Левски\", ул. \"Подп. Калитин\" 11 - след този номер следва  който никога не е асфалтиран, твърди гражданин, като прилага и снимка като потвърждение. Той настоява улицата да бъде асфалтирана, както и да се направят нормални паркоместа.\r\r\n                    \r\n                    Получихме снимки и на  - до Спортна Зала, в същия град. Разрушени стълби и откъртени парчета застрашават ежедневно здравето на преминаващите там.\r\nДруг подлез пък е затворен с . Той се намира на столичния бул. \"Боян Магесник\", в отсечката от кръстовището на \"Подуяне\" до ул. \"Велчо Атанасов\".\r\n\"Предполагам знаете, че самият подлез е в окаяно състояние, с разбити стълби и без осветление. Въпреки това, той е удобен начин да се пресече булевардът. Другият вариант е на самото кръстовище, което е далече. Сутрин пресичането е доста рисково. Дали от някой местен, който така решава да изгони бездомниците от там, или е по ваше решение. Жителите на кварталите \"Сухата река\" и \"Редута\" много биха се зарадвали да видят този подлез функциониращ и в добър вид. Ако не може да го ремонтирате, поне да бъде почистван редовно\", пише в сигнала си гражданинът.\r\nПолучихме сигнал и за  и не се поддържа от собствениците, което затруднява движението по уличното платно. Случаят е от с. Горни Богров, ул. \"Мургаш\" 2.\r\n\"Вече няколко години гледката е изключително грозна и лепкава - сливите падат по уличното платно, колите ги размазват и разнасят на мармалад по главната улица, по която се движи столичен градски транспорт. Нищо, че сме на село (все пак сме в Столична община) и тук трябва да има европейски норми и правила. Писна ни от немарливи стопани. Гледката е грозна и колите не могат да се разминават!\", пише потребителят, като моли за своевременна реакция.\r\nАко видите нередност, проблем, с който се сблъсквате всеки ден и искате да подадете сигнал - направете го онлайн в !\r\nПлатформата на Investor Media Group ще ви даде възможност не само да придадете гласност на проблема, но и да изпратите сигнал до отговорните институции.", "date": "2018.06.25", "title": "HelpBook: Подлез с решетка и... сливи на мармалад по улицата"}
{"url": "https://www.dnes.bg/notifikacii/2018/06/25/vseki-chetvyrti-iska-jilishte-do-kliuch-drugi-remontirat-sami.380325", "text": "Един от четирима купувачи на ново жилище у нас предпочита то да бъде довършено \"до ключ\", пише \"Монитор\". \"На пазара обаче няма много оферти за завършени нови апартаменти\", казва Полина Стойкова от Bulgarian properties.\n\r\n\"За това често се случва купувачите да поръчват на продавача довършителни работи срещу допълнително заплащане. То е в рамките на около 200 евро на квадрат, като клиентът си избира какво да бъде направено\", добавя тя. По думите й има и друг вариант да се спазари само заплащане на труда, като купувачът си достави материалите, а строителят да му осигури майсторите, но той е по-сложен и малко хора го предпочитат.\n\r\nСпоред Стойкова някои инвеститори предлагат тези довършителни работи да бъдат направени още преди сградата да получи разрешение за ползване.\r\n\"Така е и по-удачно, защото всички майстори още са на обекта, което дава възможност работата да се свърши по-лесно и клиентът да може по-бързо да се нанесе в купеното от него жилище\", каза още тя.\n\r\nДруги имотни брокери смятат, че по-голямата част от купувачите обаче обикновено са \"изцедени\" финансово след покупката на апартамента и често отлагат довършването му. Някои от тях се опитват със собствени сили да направят част от нещата от имота, придобит на шпакловка и замазка и по този начин да спестят някой и друг лев. Резултатът обикновено е, че те много по-късно влизат в имота и асансьорите в новите кооперации се амортизират от пренасянето на материали за ремонтите.\n\r\nТихомир Цаков от \"Аристо\" също смята, че все повече хора предпочитат да вземат новото жилище готово за обитаване. \"Те обикновено се договарят с предприемача, изграждащ кооперацията за довършителните работи. Причината е, че след това трудно се намират добри майстори и така довършването на жилище става сериозен проблем”, уточнява той.\n\r\nСпоред столичните брокери от агенциите за недвижими имоти най-често апартаментите \"до ключ\" се поръчват в затворените комплекси, където и купувачите обикновено са хора с по-високи финансови възможности. При тези проекти вече е нормално строителният предприемач да предлага опцията за довършване на жилището до ниво на почти пълна готовност за обитаване.\n\r\nПри покупката на по-старо жилище в повечето случаи купувачът прави тотален ремонт. Често новите собственици променят предназначението на помещенията, като например изнасят кухнята в хола или в някоя от стаите, което е забранено. Имало е случаи, когато преместена тоалетна е била зауствана във водосточните тръби на сградата с всички нехигиенични последствия от това. Друг \"подвиг\" от подобни преустройства е премахването на тръбите водещи към комините, което също е забранено. По този начин при бедствени ситуации хората от по-ниските етажи не биха могли да използват отопление на твърдо гориво.\n\r\nОсвен това нерядко новите собственици на старо жилище, за да го преустроят по свой вкус премахват вертикални елементи от носещата конструкция на сградата, което крие огромни рискове за стабилността й и при по-слаб земен трус.\n\r\nПри покупка на панелка пък, за да се увеличи обитаемата площ, най-често кухнята се пренася на балкона. Другият вариант е тя да отиде в коридора, като от там се махне огромният вграден гардероб, терасата се присъедини към хола или бившата кухня.", "date": "2018.06.25", "title": "Всеки четвърти иска жилище \"до ключ\". Други ремонтират сами"}
{"url": "https://www.dnes.bg/notifikacii/2018/06/25/urugvai-otnese-sbornaia-s-3-0-i-sa-pyrvi-v-grupa-a.380404", "text": "Уругвай победи Русия с 3:0 в двубой от група А на световното първенство по футбол, игран на стадион \"Самара Арена\".\r\nДвукратният световен шампион откри резултата в десетата минута чрез Луис Суарес, който се разписа от пряк свободен удар. В средата на първата част пък Денис Черишев отклони тупалката на Диего Лаксалт в собствената си врата.\r\nЗадачата пред Сборная стана непосилна десетина минути преди почивката, когато Игор Смолников получи червен картон след две сравнително бързи нарушения. През втората част южноамериканците контролираха мача и авансът им не беше застрашен, а в 90-ата минута Кавани оформи крайния резултат.\r\nУругвай завърши на върха в групата с пълен актив от 9 точки и нито един допуснат гол, докато руснаците.\r\nКак премина мачът по минути - четете в \r\n ", "date": "2018.06.25", "title": "Уругвай отнесе Сборная с 3:0 и са първи в група \"А\""}
{"url": "https://www.dnes.bg/muzika-drugi/2018/06/25/angel-skochi-v-klasicheski-proekt-zashto.380360", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nФортисимо Фамилия подготвя концерт за деца и юноши в парк \"Врана\". Събитието ще се проведе юли месец в забуления от суеверия петък - 13-ти. По този повод концертът носи името \"Пълнолуние\", а диригент ще бъде Павел Златаров.\n\r\n\"Целият проект представлява съчетание между музика и поезия. Трудността при такива проекти е да се намери балансът между двете. Концертът представлява и съревнование между музиката и текста в изразяването на емоцията\", поясни Павел Златаров в \"България сутрин\".\n\r\nВ \"Пълнолуние\" участва и певецът Ангел Ковачев. Бившата половинката на Моисей и изпълнител на \"Къде си, брат\" сподели пред , че е изключително удоволствие за него да присъства в проекта.\r\n                    \r\n                    \r\n\"Винаги съм бил отворен към различните форми на изкуството. Миналата година изкарах дебютния си албум и на концерта ще имам възможността да представя някои парчета, аранжирани за филхармония\", поясни още Ковачев.", "date": "2018.06.25", "title": "Ангел \"скочи\" в класически проект. Защо?"}
{"url": "https://www.dnes.bg/notifikacii/2018/06/25/sauditska-arabiia-s-pyrva-pobeda-obyrna-egipet-za-2-1.380405", "text": "Саудтиска Арабия стигна до мечтана победа с 2:1 срещу Египет в последния си мач на световното първенство. \"Зелените\" се разписаха в добавеното време на двете полувремена и по този начин завършиха на трето място в група \"А\" с три точки, а египтяните останаха последни с три поражения.\r\nЕгипет доминираше в началото на срещата между аутсайдерите в група \"А\" и стигна до гол в 22-та минута. Абдала Ел Саид пое топката преди центъра и я изпрати зад гърба на защитата към Мохамед Салах в типичен стил за Ливърпул, а нападателят я пое и прехвърли Ясер ал-Мосайлем за 1:0. Само две минути по-късно звездата на египтяните получи и нов шанс да вкара сам срещу вратаря, но този път неговият удар беше неточен.\rСаудитска Арабия отговори в последните десетина минути на първото полувреме. В 41-та съдията Уилмар Ролдан отсъди дузпа за игра с ръка на Ахмед Фатхи след центриране на Ясер ал-Шахрани, но Фахад ал-Мувалад пропусна от 11 метра. В добавеното време се стигна и до нова дузпа за \"зелените\", като този път Али Джабър задържа в наказателното поле Ал-Мувалад. Салман ал-Фарадж реши да бие наказателния удар и се разписа в шестата минута на добавеното време за 1:1.\r\nДвата отбора укротиха играта през втората част и чисти положения липсваха, въпреки че според официалната статистика Саудитска Арабия владееше топката двойно повече от своите съперници. Египтяните пък разчитаха на дълги топки към нападателите и центрирания, като при едно от тях в 57-та минута Ахмед Фатхи намери Махмуд Трезеге в наказателното поле, но ударът с глава на нападателя беше неточен.\r\nСаудитска Арабия все пак стигна до победата в петата минута на добавеното време, когато Салем Ал-Досари получи топката в наказателното поле на египтяните и вкара от воле за крайното 2:1.\r\nЗа “Фараоните” остана утехата от рекордното участие на вратаря на тима Есам Ел Хадари. Той стана най-възрастният участник на световни финали със своите 45 години и 161 дни.\r\nВ другия мач от група \"А\" Уругвай победи с 3:0 домакина Русия и спечели група \"А\".\r\nПодробности за срещата - в \r\n ", "date": "2018.06.25", "title": "Саудитска Арабия с първа победа, обърна Египет за 2:1"}
{"url": "https://www.dnes.bg/notifikacii/2018/06/25/razkriha-ubiistvo-v-dobrich-jertvata-izmychvana.380396", "text": "Жестоко убийство на 69-годишен мъж е разкрила полицията в Добрич.\r\nПрестъплението е било извършено вечерта на 22 юни в дома на жертвата в кв. \"Балик\", а аутопсията показала, че върху гръдния кош на мъжа е скачано.\r\nСчупени са ребрата му и лъчевата му кост, пробити били и белите му дробове.\r\nЗадържаният от полицията в Добрич е 33-годишен жител на село Лозенец. Той е задържан с прокурорско постановление за 72 часа, съобщи БНР.\r\nПо думите на главния окръжен прокурор Пламен Николов срещу заподозрения най-вероятно ще бъде повдигнато обвинение в убийство по особено мъчителен начин.", "date": "2018.06.25", "title": "Разкриха убийство в Добрич, жертвата – измъчвана "}
{"url": "https://www.dnes.bg/football/2018/06/25/jena-mu-go-pusna-kartoneniiat-fen-havier-veche-e-v-rusiia.380372", "text": "Мексиканският футболен фен Хавиер, чието картонено копие приятелите му донесоха на Световното първенство в Русия, вече лично пристига за мачовете на своя национален отбор. Младежът преди не беше пуснат от съпругата си да бъде част от агитката, но след като историята придоби сериозна популярност по медиите и в социалните мрежи, тя е склонила да му даде свобода за мачовете.\r\nПриятелите на Хавиер решиха да покажат, че макар и тялом да си е у дома, духом е част от тяхната група. Те помъкнаха картонен макет на Хавиер, който водят навсякъде с тях - купуват му билети за мачовете, поръчват му бира и храна в заведенията.\r\n \r\n\"Приятелите ми ме чакаха. Направиха мое картонено копие и го носеха навсякъде със себе си. Жена ми видя, че е по-добре да не ми прави проблеми и ме пусна. Вече съм в Русия, включвам се в агитката за мача с Швеция\", заяви Хавиер.\r\n \r\nЕдин от близките другари на въпросния Хавиер е шокиран от развоя на събитията и заяви пред вестник Известия: \"Ние просто искахме да го развеселим, за да не тъгува, че не е на Световното първенство. Хавиер обича футбола, но не можа да тръгне с нас, беше просто шега от наша страна. Никой не е очаквал, че ще се вдигне такъв шум и ще станем медийни герои\".\r\n \r\n\r\r\n                    \r\n                     ", "date": "2018.06.25", "title": "Жена му го пусна: \"Картоненият фен\" Хавиер вече е в Русия!"}
{"url": "https://www.dnes.bg/stranata/2018/06/25/kamerite-na-google-pak-shte-shtrakat-iz-bylgariia.380363", "text": "Google пак ще снима пътищата в България. Целта на \"Google Street View\" е да се актуализира информацията за състоянието на свързването на пътища между градовете, пишат от вестник \"Труд\". \r\nОбиколката на колите на Google карти започва от днес в София и ще продължи около 2 месеца, в зависимост от метеорологичните условия. \r\n \r\nОбщо 47 града ще бъдат \"щракнати\" от камерите на търсачката. След София, Google Street View се отправя към Югозападна България – Благоевград, Гоце Делчев, Сандански, Дупница, Петрич и Кюстендил, а след това ще продължат през Пазарджик, Панагюрище, Велинград, Пловдив към източната част на страната до черноморието и след това ще се отправят към северната част на страната. \r\n \r\nКамерите на Google за запечатали почти цялата част на страната на своите снимки. Функцията \"Street View\" е налична у нас от 2013 г. и непрекъснато се актуализира. Тя позволява на потребителите в над 85 страни в света да направят бързо пътешествие до непозната дестинация от собствения си дом. С помощта на графични изображения потребителите могат да видят 360° панорама от различни краища на света.\r\n \r\nЗа заснемането на стотиците обекти интернет гигантът използва различни превозни средства, като най-голямо развитие са претърпели автомобилите на Google. Друг метод на заснемане е т.нар. Раница, снабдена със система от камери в горната си част. Тя е компактна и позволява заснемането в тесни улички и труднодостъпни пространства, до които може да се стигне само пеша. Street View снима и със снегомобил, специална количка и триколка. \r\n \r\nЗа да защити самоличността на гражданите, всички снимки преминават през обработка, за да се замъглят лицата на случайните минувачи. \r\n ", "date": "2018.06.25", "title": "Камерите на Google пак ще щракат из България"}
{"url": "https://www.dnes.bg/notifikacii/2018/06/25/potrebitelskite-krediti-s-byrz-ryst-za-godina.380392", "text": "Кредитирането в България запазва тенденция от последните месеци и продължава да расте с бързи темпове.\r\nНай-голям годишен ръст през май отбелязват потребителските заеми. Те се увеличават с 15%, като за сравнение априлският ръст беше 14,4%. Към 31 май общият размер на потребителските кредити достига 8,629 млрд. лв., показват предварителните данни на Българската народна банка (БНБ).\n\r\nЗаемите за домакинствата и фирмите, които ги обслужват, в края на май възлизат на 20,817 млрд. лв. За една година те се увеличават с 8,8%, забавяйки леко ръста си спрямо годишното повишение от 9,1% през април 2018 година.\n\r\nВ края на май 2018 г. жилищните кредити възлизат на 9,830 млрд. лв. и нарастват на годишна база с 9,8%, докато годишното увеличение през април беше 9,3%.\r\nInvestor.bg припомня, че в началото на годината управителят на БНБ Димитър Радев предупреди, че растежът на кредитирането предполага повишено внимание върху кредитния риск. \n\r\nНа годишна база другите кредити намаляват с 21,6% (14,1% годишно понижение през април 2018 г.), като достигат 1,026 млрд. лева.\n\r\nЗаемите, предоставени на финансови предприятия, в края на май възлизат на 2,329 млрд. лв. (2,2% от БВП) в края на май 2018 година. В сравнение със същия месец преди година те се увеличават с 57,7% (54,8% годишно повишение през април 2018 година).\r\n", "date": "2018.06.25", "title": "Потребителските кредити с бърз ръст за година"}
{"url": "https://www.dnes.bg/notifikacii/2018/06/25/nemili-nedragi-ot-evropa-do-sasht-migrantite-vodiat-nacionalizym.380379", "text": "Светът става все по-безжалостен за тези, които търсят по-добър живот в богатите страни. Имигрантите не са добре дошли в повечето държави, дори там, където демографските тенденции показват нужда от увеличаване на работната ръка до нива, които да издържат застаряващото население.\n\r\nВъпреки че и Европа, и Съединените щати ще имат нужда от млади работници през следващите десетилетия, гражданите в богатите страни, без значение от етническите им корени, не харесват масовата имиграция и наказват политиците, които я допускат, пише Джон Лойд от Reuters.\n\n\n\n\n\n\r\nОсобено в Европа имиграцията е основна движеща сила на национализма, на възхода на популистки партии и на упадъка на център-лявото. Има изключения. Испания, която отчита относително слаб имиграционен поток от Северна Африка, прие над 600 мигранти от блокирания в Средиземно море кораб \"Акуариус\", който Италия и Малта отпратиха. Ирландия се отнася с видимо по-голямо съчувствие към бремето на сирийските бежанци (въпреки че значителна част от населението там се тревожи за натоварването на здравната и социалната система). Регионалните власти в Шотландия, обезпокоени от застаряването на населението и намаляващата работна ръка, от няколко години се отнасят към имигрантите по-приветливо от правителството в Лондон.\r\nНо тенденцията е към изключване. В Германия, водещата икономика и най-влиятелната държава в Европа, канцлерът Ангела Меркел има остри разногласия с вътрешния си министър Хорст Зеехофер по отношение на призива на бавареца да не бъдат допускани в страната вече регистрирани в други държави от ЕС мигранти. Зеехофер е председател на баварския Християнсоциален съюз, който винаги е в коалиция с християндемократите на Меркел.\n\r\nХСС даде на канцлерката краен срок до началото на юли да намери компромис. Повечето германци смятат, че тя няма да успее. Евентуален неуспех ще застраши коалиционното й правителство, но ХСС е притискан силно от антиимиграционната партия \"Алтернатива за Германия\" преди провинциалните избори в Бавария през октомври и не може да си позволи да се отметне от заканата едностранно да затвори границите на Германия.\n\r\nМеркел се надява да постигне общоевропейско споразумение. \"Неформална\" среща между няколко лидери - в това число на Австрия, Франция, Германия и Италия, председателствана от шефа на Еврокомисията Жан-Клод Юнкер - се проведе вчера в опит да бъдат постигнати договорености преди Европейския съвет на 28 и 29 юни - признак, че това е най-наболелият политически въпрос за всички тях.\n\r\nНай-близкият съюзник от ЕС на Меркел, президентът на Франция Еманюел Макрон, също втвърди позицията си към мигрантите. Той каза на италианския премиер Джузепе Конте, че с кандидатите за убежище трябва да се занимават центрове извън Европа. Макрон му придаде хуманитарно звучене и каза, че не е редно хората, които нямат шанс да получат убежище в Европа, да умират в Средиземно море или да живеят в \"недостойни\" условия. Предложението му обаче ще значи, че Франция ще последва примера на Италия и ще забрани достъпа на кораби с мигранти. Същевременно обаче Франция разкритикува решението на Италия да не позволи на \"Акуариус\" да акостира на нейна територия и прие някои от мигрантите.\n\r\nДоколкото може да се говори за единодушие по миграцията, то съществува само сред антиимиграционното крило на ЕС. \n\r\nМиналата седмица среща между Зеехофер и австрийския канцлер Себастиан Курц доведе до споразумение за създаване на \"ос\", включваща Германия, Италия и Австрия. Тя, както каза Курц, е не толкова ос \"на желаещите\", колкото е ос на нежелаещите да приемат повече мигранти. Следователно Меркел среща отпор не само от Италия, чието ново популистко правителство смята за неприемливо настояването й за отворени граници, в съчетание с призивите за намаляване на италианските публични разходи. Тя среща съпротива и от страна на своя съюзник Макрон, съседа си Австрия и собствения си вътрешен министър.\n\r\nТази втвърдяваща се позиция започва да доближава западните членки на ЕС до централноевропейските - Чехия, Унгария, Полша и Словакия - които отказват да приемат квотите за мигранти, определени за тях от ЕС. Бранко Миланович, бивш икономист в Световната банка, написа във въздействащо есе, че тези държави, освободени от комунизма и контрола на Съветския съюз (а преди това и на Австро-Унгарската империя), се противопоставят категорично на миграцията, която ще размие етническата им еднородност и новата национална свобода. Миланович пише, че \"етническата разнородност ще дойде от мигранти, хора от различна култура, религия и - най-страшното в очите на местните - от хора, чиято раждаемост значително изпреварва анемичния и често отрицателен естествен прираст на местното население. Миграцията изглежда като заплаха за трудно спечелената национална независимост\".\n\r\nСпоред мнозина думата \"заплаха\" върви ръка за ръка с \"мигрант\". Според противниците на миграцията новодошлите ще донесат престъпност, ще разводнят националната и етническа идентичност на местните и ще претендират за услуги, за които ще плати с данъците си местното население. Европейците са настроени особено срещу имиграцията на мюсюлмани, защото ги е страх, че сред новодошлите може да има екстремисти, планиращи терористични актове.\n\r\nПреимуществата от приемането на млади и обикновено трудолюбиви групи хора, които ще плащат данъци, ще работят неща, които вече не са привлекателни за местните, и ще внесат културно многообразие, вече или не се забелязват, или се пренебрегват. Във Франция малийският мигранти Мамуду Гасама, който се покатери до балкон на четвъртия етаж, за да спаси четиригодишно дете от падане, получи френско гражданство и среща с президента Макрон за смелата си постъпка. Такава възможност надали ще се отвори пред други, които искат да получат гражданство.\n\r\nАмериканският президент Доналд Тръмп е човек, който гледа на мигрантите изцяло през призмата на \"заплахата\". Той е много рязък, използва думи като \"паразити\" и \"животни\" за опитващите се да влязат в Съединените щати без документи.\n\r\nНалагането от негова страна на политика, довела до отделяне на деца от семействата им на американско-мексиканската граница, бе приета с масово отвращение, дори от хора в собствената му Републиканска партия. След като неоснователно обвини демократите, че били отговорни за тази политика, той подписа указ за прекратяването й.\n\r\nНатискът на бедните върху богатия свят е една от най-тъжните гледки през последните няколко години. Той няма да отмине; нито съпротивата срещу него. Африка и Близкият изток, особено огнищата на конфликти, ще продължат да бълват изтощени и бедни хорски маси, които ще продължат да бъдат отблъсквани. И либералните, и консервативните лидери няма да имат друг избор, освен да се присъединят към групата на отблъскващите, ако искат да останат на власт.\n\r\nТези лидери сега трябва да действат по-умно, а не по-реакционерски. Бедността и конфликтите, които разделят все повече света, трябва да бъдат третирани по-всеобхватно, отколкото досега. Последиците от нещастието на света вече не могат да бъдат удържани в границите на по-бедните страни; това става все повече и повече неотложен проблем и на богатия свят.\n\r\n/БТА/", "date": "2018.06.25", "title": "Немили-недраги, от Европа до САЩ: Мигрантите водят национализъм"}
{"url": "https://www.dnes.bg/notifikacii/2018/06/25/mehmed-iumer-v-turciia-ima-milioni-erdogancheta.380407", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        От днес Турция вече е съвсем различна, подчерта журналистът Мехмед Юмер. Реджеп Ердоган спечели провелите се вчера президентски избори и получи абсолютно мнозинство, а за Юмер победата на турския държавен глава не е изненада.\n\r\n\"Ердоган вече наистина показа много голям професионализъм в политиката. Измести акцента от факта, че в Турция се провеждат избори в извънредно положение и пусна на пистата тези кандидати. Ердоган и без това щеше да спечели тези избори, няма илюзия за балотаж. Този хитър ход му даде глътка въздух\", каза Юмер пред \n\r\nЖурналистът посочи, че всички международни наблюдатели, журналисти и опозиционери изтъкват огромни съмнения в прозрачността на тези избори. Според Юмер наблюдателите са се оплаквали от прекалено многото полицаи, струпани около секциите за гласуване, както и от пунктовете за проверка между населените места.\r\n\"Ако Ердоган не беше успял да сплаши най-близките си, той нямаше да има тази власт\", отбеляза Мехмед Юмер в предаването \"Денят ON AIR\".\n\r\nСпоред него турските граждани в Белгия, Германия и Холандия, които масово са гласували за Ердоган, не са интегрирани в цивилизованото общество, което да промени манталитета им.\n\r\n\"Ердоган умее да впечатлява въображението на тези тълпи. В Турция има милиони ердоганчета и той е тяхна еманация\", коментира още Юмер.\n\r\nЖурналистът отчете, че до началото на изборния ден от опозицията са били резки в своите изказвания. В крайна сметка обаче са заявили, че волята на народа трябва да се зачита. В тази връзка Юмер попита: \"При тотален контрол върху медиите и ЦИК какво гласуване на светло очаквате?\"\n\r\n ", "date": "2018.06.25", "title": "Мехмед Юмер: В Турция има милиони ердоганчета"}
{"url": "https://www.dnes.bg/obshtestvo/2018/06/25/shte-se-zastypi-li-bhk-za-bitite-policai-v-botevgrad.380382", "text": "Половинката на вицепремиера Томислав Дончев Светлана провокира в социалната мрежа Facebook  Българския хелзингски комитет, който я взе на мушка заради нейн предишен пост за нуждата не само равни права, но и задължения за ромите у нас.\n\n\n\n\r\n\"Предлагам Българският хелзингски комитет да излезе с \"остра\" декларация в защита на правата на полицаите от Ботевград и да осъди посегателствата върху тях като представители на българския етнос\", написа днес тя.\r\nПричината за коментара й стана масовият бой в Ботевград, където полицаите и жандармеристите бяха посрещнати с камъни и дървета от недоволните роми, защото им нарушили купона като се отзовали на сигнал за силна музика през нощта. \r\r\n                    \r\n                    \"Равенство в правата и задълженията без значение на етноса, нали?\", риторично пита тя. \r\nДончева предлага още всяка ромка от блока, чиито обитатели са се нахвърлили срещу органите на реда, \"да се отрече от мъжа си, ако е хвърлял камъни и дърве по униформените лица\" в отговор на искането на няколко ромски организации съпругът й да се отрече от нейната позиция, че морковите за ромите били на свършване и било време за тоягата.", "date": "2018.06.25", "title": "Ще се застъпи ли БХК за битите полицаи в Ботевград?"}
{"url": "https://www.dnes.bg/akoshtete-vqrvaite/2018/06/25/srok-na-godnost-na-krasotata-koe-do-koga-e.380342", "text": "За много дами е трудно да преценят кога трябва да изхвърлят определени гримове и наистина ли е опасно, ако се използват дълго време. Ето и колко издържат някои от най-често използваните продукти за красота. \r\n\r\n \r\nАко я използвате ежедневно, трябва да я сменяте на 3 месеца. Ако обаче слагате спирала от време на време и основно за по-важни събития, празници, срещи, може да изкарате с едно шишенце половин година. Черната спирала е перфектният дом за много видове инфекции и ако не я подменяте често, има опасност да развиете стафилококова инфекция. Когато е развалена, става много гъста и се нанася по-трудно.\r\n \r\n\r\n \r\nНа червилата и гланцовете винаги им личи, когато са развалени, така че едва ли има опасност да не ги смените навреме. Ще разберете, че ви трябва ново червило, когато старото започне да се рони, да се сплъстява и да не се нанася добре, когато е изсъхнало и има неприятна миризма. Червилата могат да издържат и близо 2 години, докато гланцовете се развалят малко по-бързо. Но хубавото е, че в повечето случаи се изхабяват преди да са се развалили.\r\n \r\n\r\n \r\nВреме е за нов коректор, когато старият започне да се разпада, разцепва и се нанася по-трудно. Трябва да е винаги цял, защото само така върши работата си. Иначе някои компоненти, които влизат в състава, могат да се отделят и да причинят инфекция на кожата. А ако са част от сместа, това няма как да се случи. Ако забележите промяна в текстурата на фон дьо тена, например маслото започва да се \"отделя\" от пигмента, не го използвайте повече. Като цяло тези продукти издържат от 6 месеца до година.\r\n\r\n", "date": "2018.06.25", "title": "Срок на годност на красотата: Кое до кога е?"}
{"url": "https://www.dnes.bg/obshtestvo/2018/06/25/v-zatvorite-ni-otkliucheni-kilii-zatvornici-liubimci.380330", "text": "Проверка в Софийския централен затвор е показала груби нарушения като фаворизиране на някои затворници, както и незаключени килии, обяви правосъдният министър Цецка Цачева. \r\nПропуските били открити по време на разследването на бягството на Владимир Пелов и Радослав Колев от началото на април.\r\nДвамата извършиха въоръжено бягство, а издирването им не даде резултат. В началото на юни Пелов бе открит застрелян в центъра на Благоевград от Марио Панчев след конфликт за пари.\r\nСлед случая с бягството на Пелов и Колев директорът на Главна дирекция \"Изпълнение на наказанията\" старши комисар Свилен Цветанов поел отговорност за случая и станал заместник-директор в същата агенция, обясни днес Цачева пред bTV.\n\n\n\r\r\n                    \r\n                    Тя припомни, че 14 души са понесли различна степен на отговорност след скандалното бягство.\r\nСпоред правосъдния министър не би трябвало конкретната отговорност да бъде понесена от шефа на ГДИН. Тя уточни, че Свилен Цветанов от години е в системата, \"много преди нея\".\r\n\"Свилен Цветанов е един от двамата заместник-директори на ГДИН. Отговаря за охраната на затворите, това е неговият ресор. Ако се докаже липса на негова адекватна реакция или пропуски в работата му… Няма недосегаемо лице\", коментира Цачева.\r\nПравосъдният министър съобщи и че предстоят законодателни промени, свързани със зачестилите бягства от затвора. Миналата седмица затворник избяга в Ловеч, но полицията успя да го задържи преди дни.\r\nСпоред Цачева големите въпроси, които промените трябва да решат, е кога едно лице може да полага труд на открит обект и чия е преценката за това.\r\nПо думите ѝ оценката на социалния работник, който е трябвало да прецени състоянието на затворника, несъответства с личността на лишения от свобода.\r\nПо повод охраната на затворниците докато са на работа, Цачева коментира, че в закона има един единствен текст, който казва, че там отговорността е на юридически лица.\r\n\"Трябва да има преосмисляне на взаимодействието между министерство на правосъдието и юридическите и физически лица\", категорична е Цачева.\r\nТя съобщи, че очаква до края на деня доклада за бягството на затворника от Ловеч.\r\nПравосъдният министър обяви, че има случаи на отклонили се затворници, но в последните години те намалявали. За миналата година били само пет.", "date": "2018.06.25", "title": "В затворите ни: Отключени килии, затворници любимци..."}
{"url": "https://www.dnes.bg/stranata/2018/06/25/4-koli-izgoriaha-v-plovdiv-17-biaha-na-kosym.380348", "text": "Четири автомобила горяха тази нощ в кв. \"Кючук Париж\", обявиха от пловдивската пожарна.\r\nПърво пламнали две аудита, паркирани на ул. \"Македония\" 68. Сигналът за тях бил получен на тел. 112 малко преди 23 часа, съобщи говорителят на пловдивската пожарна инсп. Цвятко Дешев, цитиран от \"Дарик\".\r\nСлед потушаване на огъня станало ясно, че са изгорели задната част и купето на единия автомобил и двигателен отсек и купето на другия. Спасени са 10 други коли в близост.\r\nВторият пожар е станал около час по-късно. Сигналът за горящи автомобили на ул. \"Братя Шкорпил\" 15 е бил приет в 23:57 часа. На място били изпратени два екипа огнеборци. На лека кола Ауди са унищожени двигателен отсек и купе, а на съседен Опел – предни леви огледало, калник и гума.\r\nСпасени са 7 други коли. При двата пожара няма пострадали. Причините за инцидентите се изясняват.", "date": "2018.06.25", "title": "4 коли изгоряха в Пловдив, 17 бяха на косъм"}
{"url": "https://www.dnes.bg/stranata/2018/06/25/bremenna-kobila-i-kon-zastreliani-vyv-vyrshec.380354", "text": "Бременна кобила и кон са застреляни във Вършец, други три са с прободни рани, съобщиха от полицията в Монтана.\r\nНа 23 юни, около 18:20 ч., е получен сигнал в полицията от 39-годишна жена от Вършец, според която има застреляни с пушка 10 коне. \r\nПри извършената проверка е установен един умъртвен кон, с прободни рани, собственост на подалата сигнала жена. Намерени са още 4 коне с прободни рани, съобщи \"\".\r\nПри пристигане на местопроизшествието на дежурна оперативна група е установено, че има втори умрял кон, намиращ се в местността \"Под Кюнеца\". \r\nШест коне са прегледани от ветеринарен лекар. Установено е, че всички животни са били пуснати безстопанствено, на паша, и не са регистрирани по надлежния ред. \r\nВ белия дроб на второто умъртвено животно е открит проектил от сив метал, който е иззет по надлежния ред. \r\nПо случая е образувано досъдебно производство.", "date": "2018.06.25", "title": "Бременна кобила и кон – застреляни! Във Вършец"}
{"url": "https://www.dnes.bg/stranata/2018/06/25/kyshtata-na-anton-novak-vyv-varna-muzei-ili-smetishte.380343", "text": "\n\r\nКъщата на Антон Новак, създателят на Морската градина, тъне в мизерия. Цялата сграда е изрисувана в графити, вратите са разбити, помещенията са пълни с боклуци, а прозорците са потрошени, предаде \"Булфото\".\r\nВ началото на април с почти пълно мнозинство Общинският съвет във Варна даде съгласие общината да придобие безвъзмездно от държавата управлението върху къщата. Решението е в изпълнение на част от програмата на местната администрация за съхраняване на културно-историческото наследство на града. \r\nИдеята е къщата, намираща се в историческия център на Морската градина, да бъде превърната в музей на Антон Новак. \r\nПредвижда се средствата, необходими за нейната реконструкция и реставрация, да бъдат осигурени по различни оперативни програми.", "date": "2018.06.25", "title": "Къщата на Антон Новак във Варна: Музей или сметище?"}
{"url": "https://www.dnes.bg/health/2018/06/25/koi-hrani-namaliavat-estestveno-kryvnata-zahar.380172", "text": "Голяма част от хората страдат от предиабет без да го знаят. Това сериозно здравословно състояние може да доведе до значително повишен риск от инсулт, инфаркт, диабет в следващите 5 до 10 години.\r\nПредиабетът е състояние, при което нивата на кръвната захар са високи, но не достатъчно, за да се диагностицира като фактически диабет. При някои пациенти се наблюдава наднормено тегло, повишен серумен инсулин в кръвта заради резистентността на клетките към него. Той не може да навлезе в тях и да спомогне за преобразуването на въглехидратите в енергия.\r\nПри други хора панкреасът не е в състояние да отдели достатъчно инсулин, за да обработи глюкозата, заради което тя се натрупва в организма.\r\r\n                    \r\n                    Добрата новина е, че предиабетът е обратимо състояние. С подходящите промени в начина на живот той може да бъде овладян.\r\n\r\n\r\nЧестото хранене в много малки количества спомага за контролиране на нивата на кръвната захар и предпазването от резките скокове в стойностите.\r\n\r\nОт голямо значение са количеството и вида хранителни вещества, които приемате да са в определено съотношение.\r\n", "date": "2018.06.25", "title": "Кои храни намаляват естествено кръвната захар?"}
{"url": "https://www.dnes.bg/stranata/2018/06/25/pokriv-se-stovari-na-parking-smachka-6-koli.380352", "text": "\n\r\nПокрив се стовари на паркинг и смачка 6 автомобила. Инцидентът стана в Несебър, близо до пристанището на стария град.\r\nТой е бил предизвикан от автобус, който закачил колона от покрива и част от него се е срутила върху паркираните отдолу автомобили, съобщи .\r\nОт полицията са извършили оглед на място. За щастие при инцидента няма пострадали хора.\r\n ", "date": "2018.06.25", "title": "Покрив се стовари на паркинг, смачка 6 коли"}
{"url": "https://www.dnes.bg/obshtestvo/2018/06/25/republika-severna-makedoniia-odobriava-li-bylgarinyt-tova-ime.380356", "text": "Преди седмица външните министри на Гърция и Македония подписаха исторически договор, с който Бившата югославска република Македония вече ще се нарича \"Република Северна Македония\".\r\nДоговорът беше подписан в гръцкото село на брега на езерото Преспа, след което делегацията се прехвърли и в Македония.\n\n\n\r\nНа този етап обаче Европейската комисия съобщи, че ще продължи да използва досегашното име на Македония - БЮРМ, въпреки подписаното споразумение за смяна на названието на Скопие. Това ще бъде така, докато не приключи ратификацията на споразумението в парламентите в Скопие и в Атина.\r\nА иначе вътре в двете страни решението за новото име на западната ни съседка предизвика и протести, организирани от противници на договора. В разгара на споровете и дискусиите, екипът на Dnes.bg попита своите читатели: \r\r\n                    \r\n                    В традиционната ни анкета участие взеха точно 1889 наши читатели.\r\nОказа се, че цели 31% от анкетираните не одобряват новото име на Македония, защото според тях то може да бъде основата за евентуални бъдещи териториални претенции към нашата страна.\r\n17% одобряват безусловно името, а други 20% са съгласни с него, но само при изрични гаранции от македонската страна, че то няма да има териториални претенции към България.\r\n12% от анкетираните пък смятат, че страната ни не трябва да взима отношение по името на западната ни съседка, защото това е въпрос между Гърция и Македония и правилно двете страни са се споразумели за името.\r\nПочти всеки пети пък – 19%, е убеден, че надали България може да вземе кой знае какво отношение по този въпрос, след като има международен натиск за бързо решаване на спора.", "date": "2018.06.25", "title": "Република Северна Македония: Одобрява ли българинът това име?"}
{"url": "https://www.dnes.bg/balkani/2018/06/25/vtori-trus-v-gyrciia-4-2-po-rihter-liushna-krai-solun.380357", "text": "Второ земетресение разтресе Гърция в рамките на няколко часа. Трус с магнитуд 4,2 по Рихтер беше регистриран в централната част северната провинция Македония, на около 30 километра източно от Солун.\r\nТова съобщи Източносредиземнорският сеизмологичен център (EMSC), цитиран от \"Фокус\".\n\r\nЗеметресението става няколко часа след като трус с магнитуд 5,5 по Рихтер разлюля околността на град Пилос в южната част на полуостров Пелопонес. То бе последвано от  вторични и третични трусове.\r\nЗеметресението край Солун е регистрирано в 11:21, а епицентърът на труса се е намирал на 5 км дълбочина.\r\nСлед това, три минути по-късно, в 11:24 е имало вторичен трус, чийто епицентър е бил на същата дълбочина.\r\n ", "date": "2018.06.25", "title": "Втори трус в Гърция: 4,2 по Рихтер люшна край Солун"}
{"url": "https://www.dnes.bg/obshtestvo/2018/06/25/operaciia-istoriia-pyrva-bylgarska-imperiia-mit-ili-istina.380349", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nЗа Първа българска империя може да се говори от управлението на хан Крум, понеже в тогавашната българска държава са влизали множество различни народи.\r\nТерминът е използван за пръв път от един велик английски историк Рънсиман, който има особени заслуги пред българската история, заяви в предаването \"Операция История\" по Bulgaria ON AIR археологът и историк проф.Станислав Станилов. Все пак той уточни, че въпреки че по това време България може да се нарече империя, тя все пак не е отговаряла на класическите представи за това.\r\nТой смята, че войнствените българи на Аспарух не са покорявали славяните, а са търсели разбирателство и съюз с тях.\r\r\n                    \r\n                    \"България е била държава на много места и в много времена\", обобщи професор Станилов.\n\r\nСлед освобождението за 25 години България постига впечатляващи резултати. Тя става първа икономическа и военна сила на Балканите. Левът става златен. Заслугата основно е на държавници като Стефан Стамболов и Константин Стоилов.\r\nТерминът \"българско икономическо чудо\" не е български, а на чуждите наблюдатели, те наистина са били впечатлени от възхода на нашата страна, разказа и доц. Даниел Вачков, директор на Института за исторически изследвания към БАН.\n\r\n", "date": "2018.06.25", "title": "\"Операция История\": Първа българска империя – мит или истина?"}
{"url": "https://www.dnes.bg/notifikacii/2018/06/25/11-godishna-miata-pari-i-zlato-ot-balkona-za-mama.380350", "text": "Полицията успя да хване двама телефонни измамници, подмамили 11-годишно момиче от Плевен да хвърли от терасата семейните спестявания и златни накити.\n\n\r\nПри разпита и двамата ало измамници, мъже на по 41 години от Варна, признали престъплението си.\r\nДетето било подлъгано на 24 януари от непознат, който се представил за лекар по телефона.\r\nКазал на момичето, че майка му е катастрофирала и за да я спасят, се налага спешна операция. Така 11-годишната пуснала от терасата на жилището 3000 лева, 620 евро и златни бижута - 3 пръстена и гривна.\r\nПо-късно 49-годишна жена се обадила в полицията, за да съобщи за измамата.\rРазкрита е и друга телефонна измама в Плевен, при която 83-годишен е дал на измамник 7000 лева и 3000 евро. При нея мошеникът се оказал 44-годишен мъж от търговищко село.\r\nНа 17 април т. г. той се представил за полицай и след многократни обаждания по мобилния и стационарния телефон, продължили почти 3 часа, накарал дядото да хвърли парите от терасата уж за провеждане на операция по залавянето на измамници.", "date": "2018.06.25", "title": "11-годишна мята пари и злато от балкона, за... мама"}
{"url": "https://www.dnes.bg/izlojbi/2018/06/25/mitove-i-chudovishta-ot-piasyk-ojiviavat-v-burgas.380313", "text": "\n\r\nЗа 11-и път в Бургас ще бъдат издигнати пясъчни фигури. Фестивалът събира произведения на 22-ма скулптори от Австралия, Турция, Украйна, Германия, Полша, Русия, Чехия и България.\r\nАртистите вече работят на обща площ от 5 декара по изграждането на пясъчни фигури на тема \"Митове и чудовища\".\r\nПо традиция фестивалът ще се проведе в парк \"Езеро\" и ще е отворен за посетители от юли до септември, отбелязва Булфото.\r\n ", "date": "2018.06.25", "title": "\"Митове и чудовища\" от пясък оживяват в Бургас"}
{"url": "https://www.dnes.bg/notifikacii/2018/06/25/disbalans-azg-pecheli-tochki-za-smetka-na-merkel.380346", "text": "Консервативната германска партия \"Алтернатива за Германия\" продължава да увеличава популярността си за сметка на Блока (ХДС/ХСС) на Ангела Меркел, който пък продължава да губи избиратели, този път заради вътрешния конфликт във връзка с миграционната политика, пише Politico.eu.\n\n\n\n\n\r\nСъгласно резултатите от анкетата, проведена от Emnid за \"Bild am Sonntag\", 16% от запитаните 2336 души са изразили подкрепа за антисистемната формация, което е с 1% повече от миналата седмица и най-високия процент регистриран от \"Алтернатива за Германия“ изобщо, посочва \"Фокус\".\n\r\nЗа разлика от това, Съюза ХДС/ХСС загуби 2% от миналата седмица и вече има поддръжката на 31% от избирателите. Различията около плана на баварския лидер Хорст Зеехофер за по-строга миграционна политика предизвика конфликт между двете фракции, който заплашва да разруши десетилетния съюз и да доведе до разпадане на правителството.\n\n\n\n\r\nЗеехофер, който е и министър на вътрешните работи, в понеделник се е разбрал с Меркел да изчака предстоящата среща на върха на Европейския съвет и чак след това да пристъпи към реализация на плановете си за затягане на граничния контрол.\r\nВчера се състоя неформална среща на 16 европейски лидери, сред които и българския премиер Бойко Борисов на тема миграция.\n\r\nСрещата се свика след като от седмици германският канцлер Меркел е подложена на силен натиск от коалиционния си партньор да върне в граничните европейски държави, от които са влезли, незаконните имигранти в Германия. \n\r\nАвстрийският канцер Себастиян Курц предупреди по-рано през седмицата, че може да се стигне до затваряне на германските граници, което ще повлече подобни мерки и в други вътрешни шенгенски държави.\n\r\nВ петък баварския премиер отправи остри критики към Ангела Меркел и позицията й по мигрантския въпрос. Маркус Зьодер подчерта, че именно заради политиката на отворените врати за първи път в съвременна Германия се появи демократично легитимирана сила - \"Алтернатива за Германия\", намираща се силно вдясно на политическия спектър.", "date": "2018.06.25", "title": "Дисбаланс: АзГ печели точки – за сметка на Меркел"}
{"url": "https://www.dnes.bg/balkani/2018/06/25/indje-sled-vota-erdogan-da-e-lider-ne-samo-na-partiiata-si.380358", "text": "Кандидат-президентът на опозиционната Народнорепубликанска партия (НРП) Мухаррем Индже започна първата си пресконференция след изборите, като изгони екипа на телевизия, която по думите му го пренебрегвала по време на предизборната кампания, предаде ДПА.\r\nИзборните резултати класират Индже на второ място сред кандидатите след сегашния президент Реджеп Тайип Ердоган в надпреварата за президентския стол, предава БТА.\n\n\n\n\r\n\"Вие не излъчихте моите три големи митинга. Моля, просто напуснете\", каза Индже на представителите на ТРТ, преди да започне да говори пред медиите.\r\nОпозиционерният лидер заяви, че приема резултатите от изборите вчера, които сочат категорична победа на Ердоган. \r\r\n                    \r\n                    \"Няма значителна разлика между протоколите, достигнали до нас, и процентите, обявени от Висшата избирателна комисия. Признавам изборните резултати\", заяви Индже.\r\nТой изтъкна, че 15 милиона турци са гласували за него и посочи, че целта на НРП е броят им да нарасне на 30 милиона. \"Ще работя за това\", каза кандидат-президентът.\r\nИндже предупреди за сериозната опасност за страната, идваща от новото ръководство на републиката, съобщи ТАСС.\r\nИндже призова Ердоган занапред да не се държи като лидер на своята собствена партия, а да протегне обятия за всички турски граждани и да сложи край на напрежението в страната.\r\n\"Започващият от днес работа режим представлява голяма опасност. Съсредоточаването на изпълнителна, законодателна и съдебна власт в ръцете на едни човек поставя въпроса за оцеляването. Ние ще живеем така и всички ще плащаме цена за това\", заяви той.\r\nИндже смята, че Турция е скъсала връзката с демократичните ценности, с парламентарната система.\r\n\"Ние преминахме към режим на еднолично управление. Факторите, заплашващи обществения мир, ще останат актуални и ние ще продължим да чувстваме голяма тревога за нашето бъдеще\", каза Индже.", "date": "2018.06.25", "title": "Индже след вота: Ердоган да е лидер не само на партията си!"}
{"url": "https://www.dnes.bg/akoshtete-vqrvaite/2018/06/25/top-3-zodii-ot-koito-proshka-niama-da-vidite.380341", "text": "Направихте грешка? Съжалявате за нещо и искате да върнете времето назад, но знаете, че няма как и не ви остава нищо, освен да помолите за прошка. Е, това със сигурност не е опция при някои хора. \r\nПредставяме ви топ 3 на зодиакалните знаци, които никога няма да ви простят грешките.\r\n \r\n\r\n \r\nИма причина Телецът да се изобразява с бик – те са много, много упорити. Тази зодия са от типа хора, които искат да приемат извинението ви, но просто са твърде инати, за да го направят действително. Не обичат да правят компромиси, затова ако ситуацията е сложна – просто ще изчезнат. Те винаги ще мислят какво сте направили и как са се почувствали от вашата грешка, което ги прави неспособни да прощават.\r\n \r\n", "date": "2018.06.25", "title": "Топ 3 зодии, от които прошка няма да видите"}
{"url": "https://www.dnes.bg/balkani/2018/06/25/promenite-otvyn-i-otvytre-turciia-kemalizmyt-neoosmanizmyt.380355", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nЗа гражданите на Турция е по-трудно да видят настъпилите в последните няколко години промени там, отколкото за чужденците, които посещават по-рядко страната. Промените касаят не толкова политически въпроси, колкото са свързани с представите за страната.\r\nТова каза Енис Тулча, преподавател в университета в Галатасарай, в предаването \"Светът е бизнес\" на  с водещ Николай Кръстев.\r\n\"Може да се каже, че до 2010 г. външната политика на страната беше продължение на кемализма. Примерът, който Турция следваше, беше от средата на миналия век – Турция да не се меси и да не взима страна в конфликтите в Близкия Изток\", каза ученият.\n\n\n\r\r\n                    \r\n                    Той добави, че от 2011 г. насам има промени в тази насока, позициите на Турция към момента в областта на международните отношения е различна – идеята вече е да има отношение към режима в Близкия Изток – да има ясно и конкретно поставено разграничение на Турция от него.\r\nПреподавателят обясни, че в момента в страната се водят дебати по темата за кемализма и колко отдалечена е тя от него.\r\n\"Основателят на Турция Кемал Ататюрк заема водещо и основополагащо място в съзнанието на Турция, но кемализмът като цяло не се използва като понятие вече\", каза Енис Тулча.\r\n\"Неоосманизъмът не се завръща, тъй като колкото повече се завръща, толкова повече опасности се появяват пред Турция\", смята Тулча. Според него това е още една промяна, която се е случила в страната, отново свързана с промените в международната политика от 2011 г. насам.\r\n\"Икономически погледнато, през последните години имаше спад на турската лира, спрямо останалите основни валути\", каза още Тулча. Според него това е нещо, което се е случило малко по-рано от очакваното.\r\n\"Появиха се твърдения, че дългът на страната може да превърне в проблем, според други - евентуална финансова криза като тази от 2014 г. е много далече\", припомни ученият.\r\n", "date": "2018.06.25", "title": "Промените отвън и отвътре: Турция, кемализмът, неоосманизмът"}
{"url": "https://www.dnes.bg/za-da-se-razbirame/2018/06/25/sedmichen-liuboven-horoskop-za-25-iuni-1-iuli-2018-a.380164", "text": "В последната седмица на юни месец, сякаш всичко ще бъде спряло по отношение на любовта. Марс, планетата на действието и мотивацията, ще премине в ретроградна фаза и така ще се задържи до 27 август.\r\nПрез това време ще имате възможността да преразгледате вашите мисли и действия, които сте взели по отношение на любовта. Секс, романтика, интимност... Ако някоя от тези области се нуждае от повече внимание, сега е моментът да се съсредоточите.\r\nКакво ви очаква според зодията, вижте в любовния хороскоп на Az-jenata.bg\r\n\r\nДинамичен ще бъде любовният живот на Овните, но те трябва да бъдат и малко по-предпазливи. Лято е, партита, море, събирания с приятели... Има вероятност, докато се забавлявате да почувствате привличане между вас и приятел.\r\r\n                    \r\n                    Бъдете внимателни докъде може да стигне влечението ви. Секс за една нощ под влияние на коктейли не е добър вариант. Има вероятност след романса ви, другата страна да се отдръпне. В края на седмицата ви очакват други любовни емоции. Не бързайте с действията.\r\n\r\nТези от вас, които са решили да представят половинката си на семейството, може да попаднат на негативни реакции от страна на роднините. Дали не сте споделили нещо в по-ранен етап, което да е формирало негативното им мнение? Бъдете търпеливи.\r\n\r\nАко се намирате във връзка, възможно е да възникнат някои финансови затруднения, които да са извън вашия контрол. Може би вие или половинката ви ще имате непредвидени разходи, ще дължите голяма сума за данъци или нещо свързано със здравето. Каквито и да са причините, вие ще се опитате да останете позитивни, но не така ще бъде настроен партньорът ви.\r\nНаправете всичко възможно да повдигнете духа му. Ако сте необвързани, това определено няма да бъде най-добрата седмица, в която да дадете телефонния си номер на някого, с когото сте се запознали случайно. Забавете темпото, не предприемайте подобни действия.\r\n", "date": "2018.06.25", "title": "Седмичен любовен хороскоп за 25 юни – 1 юли 2018-а"}
{"url": "https://www.dnes.bg/balkani/2018/06/25/borisov-pozdravi-erdogan-viarvam-che-zaedno-shte-rabotim.380309", "text": "Премиерът ни Бойко Борисов поздрави в телефонен разговор президента на Турция Реджеп Тайип Ердоган за изборната победа при провелите се предсрочни президентски и парламентарни избори в южната ни съседка, съобщиха от Министерския съвет. \r\n\"Убеден съм, че изразената воля на турския народ ще бъде основа за стабилното и консолидирано развитие на Турция във всички области\", заяви българският премиер.\n\r\nТой изрази удовлетворение от засилените контакти между България и Турция в последните години и посочи, че разчита активното двустранно сътрудничество да продължи. \r\n\"Вярвам, че заедно ще работим за укрепване на връзките между нашите две страни в областта на миграцията, както и за мира и стабилността в региона\", каза още Бойко Борисов.\r\r\n                    \r\n                    Той запозна Ердоган с позицията, която заяви пред европейските лидери в Брюксел, че споразумението с Турция трябва да продължи, за да бъде преодоляна мигрантската криза и че за пореден път е настоял ЕС да изплати останалата част от договорените средства.\r\nТурският президент благодари на българския премиер и изрази надежда за още по-успешно партньорство между двете държави, допълниха от правителствения пресцентър.", "date": "2018.06.25", "title": "Борисов поздрави Ердоган: Вярвам, че заедно ще работим!"}
{"url": "https://www.dnes.bg/stranata/2018/06/25/liubov-iz-letnica-ne-zatvornikyt-otvlechenata-snaiperistite.380312", "text": "\"Навсякъде бе пълно с полиция и жандармерия - гледахме какво става и всичко бе като във филм\", казва пред \"\" Детелина Нашева от Летница.\r\nГрадчето сега е притихнало, след като жителите му станаха свидетели на залавянето на беглеца затворник Борис Иванов.\r\n\"Преди да нападне Петкана, затворникът влязъл при дядо Борис Ванков\", сочи Детелина към потънала в зеленина къща.\r\nСтарецът живеел сам, боледувал от Алцхаймер и внукът му Здравко всеки ден идвал да го наглежда, обяснява жената.\n\n\n\n\n\r\nЗдравко обаче отсъства, но тъща му Иванка Банова охотно подема разказ за преживяното от него - той всъщност първи позвънил на тел. 112, за да съобщи къде е затворникът.\r\r\n                    \r\n                    Отишъл Здравко, както обикновено, при 83-годишния си дядо да му занесе обяд, а той му казал, че вътре има някакъв човек.\r\n\"Какъв човек бе, дядо, какво ти каза\", усмихнал се Здравко, като си помислил, че старецът нещо си фантазира. Но дядо Боре отвърнал, че онзи го попитал сам ли е, къде е жена му.\r\n\"Излезе някъде и събра комшийките\", продумал възрастният човек, объркан от болестта.\r\nВсъщност, когато Здравко влязъл вътре, чул, че се трескат вратите на шкафа. Помислил, че старият нещо се е объркал и блъска, отворил стаята, а насреща му се изправил Борис, в ръката му проблеснало нещо метално.\r\n\"Стъписах се и не можех да мръдна от вратата\", разказвал после за преживения ужас младият мъж. Рецидивистът тръгнал към него, а той хлопнал вратата и побегнал. Видял обаче, че престъпникът тича след него. Успял да се добере до колата си, стигнал до края на улицата и гледал в огледалото какво ще предприеме Борис. А той излязъл до дворната врата и после се върнал вътре в къщата.\r\n\"Тогава зет ми позвъни и ми каза, че издирваният затворник е в къщата на дядо му\", разказа Иванка. Бил истински уплашен и допълнил, че се обадил на тел. 112, съобщил какво е видял, но не му повярвали.\r\nИванка пък взела да набира по телефона младши инспектор Митко Димитров, но така и не могла да се свърже с него. След около половин час той сам я потърсил. През това време Здравко отишъл на центъра на града и повикал жандармеристите.\r\nМеждувременно беглецът прескочил през зид, делящ двора от обраслата в храсти и високи бурени улица. Там, където прескочил, имало изпочупени керемиди. И тъй като мястото е съвсем уединено, понеже е в края на Летница, после безпрепятствено стигнал до къщата на Петкана Матеева. \r\nБедната постройка е последната на улицата, в близост до жп гарата. Оттатък пътя се простира пустош, а най-близката къща е на стотина метра по-надолу.\r\nСега вратите и прозорците са здраво залостени, няма никакви признаци на живот. Ваня и Детелина предполагат, че изплашената около 60-годишна жена се е скрила при някое от 5-те си деца. \r\nНейната снаха Мая разказвала пред съседи, че свекърва ѝ спяла, когато Борис влетял при нея и я събудил. Попитал я с кого живее, тя отговорила, че е сама.\r\n\"Ставай\", изкомандвал беглецът. В ръка стискал лозарска ножица, задигната от дома на дядо Боре. В страха си Петкана не могла да реагира и получила удар от затворника. Поискал хляб и пари, после я изкарал на улицата и поели край линията.\r\nТук вече късметът му изневерил, защото насреща им се появил полицаят Димитров с колата си. Борис мигновено клекнал във високия бъзак, жената стърчала права, здраво приклещена от ръката му. Инспекторът запазил спокойствие и нехайно попитал какво става, накъде са тръгнали.  \r\n\"Ааа, нищо не се е случило. Любовна двойка сме\", отвърнал затворникът.\r\nЖената обаче правела мимики с уста и сигнализирала, че не е така. Димитров разбрал, престорил се, че вярва на обяснението, и продължил по пътя си. Спрял по-надолу и потвърдил пред чакащите жандармеристи и хора от Специализирания отряд за борба с тероризма, че това е техният човек.\r\nТогава погнали Борис, който хукнал в отчаян опит за пореден път да избяга. Предупредителни изстрели му показали, че нещата са сериозни.\r\nБорис Иванов е бил заловен с тактиката \"свински лов\", заяви главният секретар на МВР Младен Маринов на извънреден брифинг в събота вечерта. През цялото време действията му са били следени от снайперисти.", "date": "2018.06.25", "title": "Любов из Летница!? Не, затворникът, отвлечената, снайперистите..."}
{"url": "https://www.dnes.bg/health/2018/06/25/polezni-hrani-za-balansirane-na-tialoto.380160", "text": "Забавянето на метаболизма след 35-годишна възраст е факт. Малко хора знаят, че стареенето на тялото започва с ендокринната система или по-скоро с нарушенията в нейната функция.\r\nРедовните спортни активности, отказването от някои лоши навици, промяната в начина ни на хранене, могат да помогнат за поддържането на жлезите с вътрешна секреция.\r\nКак да подобрите функцията на ендокринната система, вижте в следващите редове.\r\n\r\nОрган, който има мощен ефект върху цялото тяло. Когато щитовидната жлеза не функционира правилно, може да доведе до покачване на килограмите, апатия, умора, липса на сексуално желание, преждевременно стареене на организма. За да намалите тези рискове е важно да не допускате дефицит на йод.\r\r\n                    \r\n                    За да функционира жлезата правилно, тя се нуждае и от  витамини В, С и тирозин - специална аминокиселина, която участва в изграждането на важни за тялото белтъци. Добавете към менюто си морски дарове, домати, репички, цвекло, овесени ядки, аспержи, боб, картофи.\r\n\r\nЛипсата на необходимите хранителни вещества оказва влияние върху функцията и здравето на половите жлези. Това определено е лоша новина за тези от вас, които са привърженици на гладуването и драстичните диети, защото ще трябва да започнат да се хранят балансирано.\r\nЕдни от най-важните витамини за здравето на половите жлези са витамини A, C, E и тези от група B. Обогатете менюто си с рибено масло, картофи, черен дроб, цитруси, жълтъци, марули.\r\n", "date": "2018.06.25", "title": "Полезни храни за балансиране на тялото"}
{"url": "https://www.dnes.bg/notifikacii/2018/06/25/zimen-iuni-pri-sysedite-sniag-pokri-karpatite-v-rumyniia.380308", "text": " \r\nВремето и у нас, и в северната ни съседка, е доста необичайно за месеца, в който посрещаме астрономическото лято.\r\nНа времето обаче не му пука за нашите планове и в северната ни съседка заваля сняг.\r\nСняг покри части от Карпатите, а на места температурите паднаха, макар и за кратко, до -9 градуса.\r\n ", "date": "2018.06.25", "title": "Зимен юни при съседите: Сняг покри Карпатите в Румъния!"}
{"url": "https://www.dnes.bg/eu/2018/06/25/5-5-po-rihter-razliulia-bregovete-krai-pelopones.380317", "text": "Трус с магнитуд 5,5 по Рихтер разлюля крайбрежието на гръцкия полуостров Пелопонес.\r\nЕпицентърът на земетресението се е намирал на 27 км западно от град Метони и на 69 км югозападно от град Каламата, съобщи БНТ.\r\nОгнището на труса е било на дълбочина 30 км. Очакват се вторични трусове.\r\nНяма информация за пострадали и разрушения.", "date": "2018.06.25", "title": "5,5 по Рихтер разлюля бреговете край Пелопонес"}
{"url": "https://www.dnes.bg/business/2018/06/25/avtobusen-protest-nie-se-borim-s-ciala-evropa.380310", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nАвтобусните превозвачи излизат на протест. Недоволството им е породено от отказа на управляващите да оттеглят законопроекта за Българската автомобилна камара. Протестът ще тръгне в 10 ч. днес от площад \"Св. Александър Невски\" в столицата.\n\r\n\"Законопроектът за българската автомобилна камара се изготвя на тъмно. Той не е съобразен с 90% от автобусните превозвачи. Частните фирми искат да контролират бранша. Ще стана така, че конкурентна фирма ще трябва да дава лиценз за работа на друга конкурентна фирма\", подчерта Марио Богданов, представител на автобусните превозвачи. \r\n                    \r\n                    \r\nПротестиращите се заканиха за по-мащабни протести, ако този законопроект не бъде оттеглен. Дори заплашиха с показно изгаряне на автобуси на площада, предаде Михаела Карабельова. \n\r\n\"Целта е да се обединим и да кажем, че държавата не ни помага. Ние се борим с цяла Европа. Ние няма да допуснем да се случи приватизация. Лицензите трябва да ги издава Министерството на транспорта. Трябва да има един национален компетентен орган, съставен от специалисти. Не трябва да бъде задължително членуването в Българската автомобилна камара\", поясни Димитър Рашков, член на УС на Съюза за международните превозвачи.\n\r\nВ \"България сутрин\" той отбеляза, че Европа иска да извие ръцете на транспортния бранш у нас. \n\r\n\"Готови сме на всякакъв диалог. 5-6 фирми са излезнали да протестират. Това дори не е представителна извадка. Повечето фирми подкрепят закона\", категоричен бе той пред .", "date": "2018.06.25", "title": "Автобусен протест: Ние се борим с цяла Европа!"}
{"url": "https://www.dnes.bg/notifikacii/2018/06/25/sled-zabelejka-strelba-po-peveca-mustafa-chaushev.380318", "text": "Турски гражданин стреля с пистолет срещу певеца Мустафа Чаушев. Инцидентът е станал в Турция на път за Истанбул. Куршумът е минал на сантиметри от главата му.\r\nС певеца в колата са били съпругата му и дъщеря му.\r\nДо стрелбата се стигнало, след като час преди това на българо-турската граница Мустафа Чаушев направил забележка на турски гражданин, че го прережда на опашката на граничния пункт.\r\n\"Бяхме заедно със семейството ми в колата и си чакахме реда да си дадем документите на влизане в Турция, един млад човек, около 45-годишен, просто мина пред нас и аз реших да го питам защо предрежда, учтиво го поздравих\", разказа Чаушев пред Нова тв.\r\nСпоред него мъжът,  на когото е направил забележка, е бил нармъщен, започнал да го учи откъде да си вземе документите.\r\"Приключи спора и влязохме в Турция\", разказа певецът.\r\nСемейството минало Лозенград и преди магистралата за Истанбул се чул силен гръм: \"Нямах време да се уплаша\", допълни Чаушев.\r\nСлед минути съпругата му казала, че стъклото на колата е счупено. Мустафа Чаушев слязъл и видял следи от куршуми. Повикал полиция.\r\n\"Уплаших се и когато осъзнах какво се е случило, изгубих гласа си за 10 дни. Събуждах се сутрин и мислех, че умирам\", каза дъщерята Ажда.\r\n\"За съжаление нашите власти в Турция, не ни обърнаха много внимание\", призна певецът.", "date": "2018.06.25", "title": "След забележка... стрелба по певеца Мустафа Чаушев"}
{"url": "https://www.dnes.bg/rusia/2018/06/25/avstriia-se-gotvi-da-domakinstva-na-putin-i-trymp.380315", "text": "Австрийските власти вече се готвят за насрочената в средата на юли среща на руския президент Владимир Путин с президента на САЩ Доналд Тръмп. Дипломати от двете страни няколко дни са уточнявали подробности във връзка с предстоящата среща на върха, пише руското онлайн издание \"Газета\", като се позовава на австрийския в. \"Кронен цайтунг\".\n\r\nОсвен това в Австрия са пристигнали експерти от службите за сигурност на двете велики сили, за да подготвят всички необходими мерки, се казва в материала.\n\n\n\r\nПрессекретарят на руския лидер Дмитрий Песков обаче съобщи междувременно за РИА Новости, че Кремъл още няма готовност да информира за среща между Путин и Тръмп. За нея ще се съобщи официално \"според хода на подготовката\".\r\n                    \r\n                    \r\nПреди това Песков заяви, че в разговор по телефона Путин и Тръмп са избрали Виена като място за срещата, посочва \"Газета\".\n\r\nОт 1 юли Австрия поема председателството в ЕС, напомня руското издание, като изтъква, че Австрия си поставя по-специално задачата \"да продължи развитието на отношенията между Евросъюза и Русия с оглед ключовата роля на Русия за стабилността и сигурността в Европа и света\".\n\r\nРуско-американската среща на върха в Австрия обаче буди опасения и недоверие у някои участници в европейския политически процес, отбелязва \"Газета\".\n\r\nВеликобритания например е разтревожена от възможността за среща Путин-Тръмп преди лидерския форум на НАТО през юли в Брюксел. Според британски медии преговорите между Путин и Тръмп може да променят отношението на американския лидер към Северноатлантическия съюз, допълва руското издание.\n\r\nЛондон би предпочел Путин и Тръмп да разговарят на четири очи дори след 13 юли, когато се предвижда президентът на САЩ да посети Великобритания, пише \"Таймс\". При това положение \"пагубното влияние на Путин\" може да бъде убито в зародиш, смята британският вестник, цитиран в \"Газета\".\n\r\n/БТА/", "date": "2018.06.25", "title": "Австрия се готви да домакинства на Путин и Тръмп"}
{"url": "https://www.dnes.bg/football/2018/06/25/levandovski-se-hvana-za-glavata-kolumbiia-ni-smaza.380319", "text": "Нападателят на Полша Роберт Левандовски заяви, че Колумбия е най-тежкият съперник, с който поляците са играли в последните години.\n\r\nПолша загуби с 0:3 и стана първият отбор от Европа, който загуби шансове да продължи в следващата фаза на Мондиал 2018.\r\n\"Нямаше какво да направим. Съперникът беше по-добър от нас тактически и технически и ни надигра тотално. Колумбия е най-силният отбор, с който сме играли в последните години. Дори срещу Германия и Португалия беше по-лесно.\r\nНе направих нищо в атака, но бях сам и не получавах пасове. Трябва да победим Сенегал, за да си тръгнем с чест от Мондиала\", коментира Левандовски.\r\n\r\n ", "date": "2018.06.25", "title": "Левандовски се хвана за главата: Колумбия ни смаза!"}
{"url": "https://www.dnes.bg/stranata/2018/06/25/ekspert-da-ne-uprekvame-mvr-ne-sa-chak-tolkova-biagstvata.380311", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\n\"Нямаме основание да упрекваме МВР, трябва да обърнем внимание на охраната на затворите и на затворническото дело, т.е. на Министерство на правосъдието. Не са чак толкова много бягствата - през 2017 били 8, но става въпрос за тежки рецидивисти, дори за няколко дни може да се случат непредвидими инциденти\", каза в студиото на експертът по сигурност и бивш главен секретар на МВР Николай Радулов.\r\nТой добави, че подходът, който демонстрират от Министерството е неефективен и показва нежелание за решаване на проблемите.\n\n\n\n\r\r\n                    \r\n                    Експертът посочи също, че има проблем с хората, които отговарят за режима, в който живеят затворниците.\r\n\"Социалните работници нямат добра преценка. Виждал съм Митьо Очите в Слънчев бряг по време на отпуска от затвора\", каза Николай Радулов в \"България сутрин\".\r\nБившият министър на вътрешните работи ген. Чавдар Червенков обърна внимание ненаправения избор на държавата на тип затвори - общежития от отворен тип или затворени такива.\r\nТой потвърди, че сектор \"Сигурност\" се намира в криза, като посочи една от причините - недофинансиране. Генерал Червенков акцентира на ниската привлекателност на службата \"охрана в затвор\" и на недостига на кадри.\r\n\"Скоро имаше протести на надзирателите. Дадохме им няколко милиона, протестите свършиха, но проблемите останаха. Там отиват хора /надзиратели - б.р./ които не отговарят на условията. Те не се уволняват, защото няма кой да дойде на тяхно място\", каза ген. Червенков.\r\nБившият министър на вътрешните работи обясни, че на затворник, който работи, му се зачитат 2 работни дни за 3 като прекарано време в затвора, но уточни, че има различни видове затворници.\r\n\"Има незакоравели престъпници, за които е добре престоят да бъде облекчен. Но напоследък има недоглеждане и формализъм. Главната дирекция за охрана на затворите също печели от труда на работниците. Ако не си в състояние да им осигуриш охрана, значи този режим трябва да се прекрати\", заяви Червенков.\r\n ", "date": "2018.06.25", "title": "Експерт: Да не упрекваме МВР! Не са чак толкова бягствата!"}
{"url": "https://www.dnes.bg/business/2018/06/25/vseki-peti-sobstvenik-na-zemia-tyrsi-kupuvach-za-parcela-si.380322", "text": "Над 22% от притежателите на земеделски земи търсят купувач за поземлените си активи. Това става ясно от проучване на нагласите на собствениците на имоти, направено от водещата компания за професионално управление \"Агрион\".  Традиционно най-силният период за сделки с поземлени активи е лятото и тази година не прави изключение. Според нотариуси, последния месец се наблюдава сериозен ръст в броя на сделките за земеделски земи.\r\nЕдна от най-честите причини за продажба на поземлени активи е необходимостта от свежи пари за посрещане на непредвидени плащания, става ясно още от проучването. Собствениците и наследниците се решават на сделка също така, ако им предстои придобиване на друг имот, семейно тържество или за издръжка на студент. Сериозен е делът на собствениците, които продават имотите си, за да финансират обучение в чужбина.\r\r\n                    \r\n                    Според експерти в бранша през последните години се наблюдава тенденция за сериозен ръст на сделките в началото на летния сезон. Причината е, че повечето университети в Западна Европа и САЩ изискват плащането на таксата за обучение през юли или най-късно началото на август. Това провокира притежателите на имоти да бързат с продажбата, за да посрещнат разходите за образование.\r\nВодещи фактори при избора на купувач е сигурността на сделката и бързото ѝ реализиране, като потенциалите продавачи предпочитат документацията да не бъде подготвяна от тях. В повечето случаи те сключват сделка с близки и познати или със специализирана компания, която е доказала във времето, че е добър стопанин и партньор и се грижи за земите, които управлява. Голяма част от собствениците посочват именно \"Агрион\" като предпочитан партньор при сделка. Една от причините е, че компанията предлага извършването на безплатна оценка на земеделските земи.\r\nНа практика всеки собственик на имот, без значение къде се намира парцела му, може да поиска оферта или да заяви безплатна оценка. Това може да стане чрез сайта на компанията или във всеки един от регионалните офиси на земеделското дружество.\"С извършването на безплатни оценки искаме да помогнем на собствениците на земеделски земи да добият реална представа за пазарната оценка на активите им и каква цена да очакват, ако решат да продадат имота си\", казаха от ръководството на дружеството. Експертите прилагат индивидуален подход към всяко едно запитване, за да гарантират прозрачна и адекватна цена. За разлика от други компании, \"Агрион\" не използват метода на осреднената оценка за дадено землище, който изкривява ценообразуването, а формират цената на конкретния имот в съответствие със специално създаден алгоритъм, включващ различни показатели.\r\nСтойността на земеделската земя зависи от няколко основни фактора, сред които са местоположение, наклон на терена, транспортната достъпност, категория, размери на парцела, достъпност до напояване и др. Комасираните земи държат доста по-висока цена, в сравнение със средните цени за даден регион, дори ако се сравняват парцели от едно и също землище, категорични са експертите в бранша. Земеделските земи в България се разделят на 10 категории според продуктивните възможности на почвите, климатичните условия и качествата на земята.\r\nОт друга страна, безплатната оценка на терените, която прави \"Агрион\", спестява пари и време на собствениците на земя. Таксата, която вземат лицензираните оценители, за да формират цена на даден имот, често надхвърля 100 лв., без значение каква е големината на имота. Това е сериозен разход за собствениците, които най-често са пенсионери и не разполагат с големи доходи.     \r\n ", "date": "2018.06.25", "title": "Всеки пети собственик на земя търси купувач за парцела си    "}
{"url": "https://www.dnes.bg/notifikacii/2018/06/25/hiperprezidentski-rejim-za-erdogan-v-turciia.380316", "text": "Турският президент Реджеп Тайип Ердоган получава нов 5-годишен мандат след вчерашните избори, но този път правомощията му са значително засилени и е изправен пред решителна опозиция, пише френският в. \"Паризиен\".\r\nВчерашните президентски и парламентарни избори се смятаха за най-оспорваните от идването на Ердоган на власт през 2003 г., подчертава изданието. Имаше сериозни опасения за евентуални измами, особено в югоизточната част на страната.\n\n\r\nСъстоялите се вчера президентски и парламентарни избори освен това отбелязаха преминаването от действащата парламентарна система към искания от Ердоган \"хиперпрезидентски\" режим.\rСлед референдума, проведен миналата година, държавният глава ще получи цялата изпълнителна власт и ще може да управлява чрез укази, припомня в. \"Паризиен\", подчертавайки, че за 15-годишното си управление турският президент се е наложил като най-влиятелния лидер от създаването на съвременната турска държава. Той трансформира страната чрез множество инфраструктурни проекти.\r\nПротивниците му обаче го обвиняват в авторитарни стремежи - особено след опита за преврат през 2016 г., последван от масирани чистки, засегнали журналисти и опозиционни лидери и предизвикали притеснения в Европа, отбелязва в. \"Паризиен\".\r\nКритиците на Ердоган нарекоха вчерашните избори свой последен шанс да попречат на Турция да се превърне в авторитарна държава, подчертава в. \"Ню Йорк таймс\". Победата на турския лидер може да има тежки последствия за сътрудничеството с НАТО, сигурността в Ирак и Сирия и контрола на имиграционните потоци към Европа.\r\nТурция продължи сътрудничеството със западните си партньори по отношение на борбата с тероризма, но Ердоган подложи на изпитание НАТО, като се сближи с руския президент Владимир Путин, купи руска ракетна система и планира да повери на Русия строежа на ядрен реактор в Турция, припомня вестникът.\r\nСъщо като в други страни, където силни лидери спечелиха на избори, мнозина турски гласоподаватели изглежда са приели аргументите на Ердоган, че мощната централизирана власт е от жизненоважно значение за изграждането на силна държава и защитата срещу терористичната заплаха, отбелязва в. \"Ню Йорк таймс\".\r\nПобедата означава, че турският президент почти със сигурност ще изпълни желанието си да стане управлявалия най-дълго турски лидер, надминавайки основателя на страната Мустафа Кемал Ататюрк. Според новата система, създадена с миналогодишния референдум, Ердоган може да остане на власт до 2032 година, подчертава американското издание.\r\nИкономическите проблеми може да накарат турския президент да бъде по-внимателен при конфликти със западните страни, но може да доведат и до нарастване на безредиците и политически предизвикателства от страна на една обединена опозиция. Бекир Агърдър, основател на социологическата агенция \"Конда\", прогнозира, че Ердоган ще срещне затруднения при управлението на страната, припомняйки, че 49 на сто от гласувалите на референдума не подкрепиха предложените от него конституционни промени, отбелязва в. \"Ню Йорк таймс\".\r\n\"Той не може да управлява останалите 49 на сто\", подчерта Агърдър в интервю, дадено преди вчерашните избори. \"Това е репетицията. Истинските избори ще бъдат след две или три години\", добавя той. (БТА)", "date": "2018.06.25", "title": "\"Хиперпрезидентски\" режим за Ердоган в Турция"}
{"url": "https://www.dnes.bg/obrazovanie/2018/06/25/filiia-bial-hliab-s-liutenica-v-uchilishte-veche-ne.380326", "text": "Ще има промяна в рецептурниците за детски градини и училища, обяви главният държавен здравен инспектор д-р Ангел Кунчев.\r\nПо думите му употребата на бял хляб ще бъде драстично ограничена.\n\n\n\n\r\n\"Според мен въобще не би трябвало да има, защото има много различни хлябове, които са по-здравословни\", коментира Кунчев пред bTV.\r\nТой допълни, че ролята на рецептурниците е когато учебните заведения искат да стъпят на някакви научни норми, да имат голям избор от рецепти и продукти, които да могат да предложат на децата.\r\nСпоред него в крайна сметка всичко било въпрос на човешко изпълнение заради обстоятелството, че има и случаи, при които на децата за закуска се дават филия хляб с малко парче сирене. \r\r\n                    \r\n                    Той коментира, че предстоят и сериозни промени в рекламата на нездравословните храни.\r\n\"Няма да се позволяват никакви реклами, дори и скрити, на храни, които не са здравословни, особено ако са насочени към деца. Тази забрана няма да покрива само радио, телевизия и преса, но и интернет пространството и социалните мрежи\", поясни Кунчев.\r\nПо думите му тази промяна ще бъде въведена плавно с участието на индустрията.\r\n\"Няма да има такива реклами като плати два чипса, плати три, както и някои напитки, в които количеството захар е високо\", посочи като пример той. \r\nКунчев коментира, че в следващите години развитието на имунизационния календар ще върви към ограничаване на броя на реимунизациите за дадени заболявания, като туберкулоза например. \r\nЩе се въвеждат и нови ваксини, като се обсъжда и въвеждането на ваксина срещу варицела, която ще бъде по желание.\r\n\"Идеята е да дадем на българските деца това, което се използва в най-развитите страни. Щом там е утвърдено, трябва и ние да го направим\", каза Кунчев.", "date": "2018.06.25", "title": "Филия бял хляб с лютеница в училище? Вече не!"}
{"url": "https://www.dnes.bg/stranata/2018/06/25/silna-muzika-boi-jandarmeriia-7-zadyrjani-v-romska-mahala.380314", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nШестима мъже и една жена са задържани след масов бой между роми от квартал \"Север\" в Ботевград и служители на жандармерията. Униформените, заедно с полицаи, са се отзовали на сигнал в събота вечерта за силна музика.\r\nКогато пристигнали пред блок №15 служителите са били посрещнати с камъни и дървета. Според жителите на блока обаче жандармеристи и полицаи са превишили правата си, защото са упражнили насилие над хора от квартала, което е и провокирало напрежението след това.\n\n\n\n\r\n\"Откакто са дошли насилие правят в махалата тези хора. За една лична карта те ни събарят децата и ги пребиват. Ние затова имаме злоба към тях и агресия. Те идват и направо те налагат\", разказаха хора от блок 15 пред, които са и свидетели на случилото се в нощта срещу неделя. Хората там са недоволни и от многото жандармерия в квартала.\r\r\n                    \r\n                    Жителите на ромската махала не отричат за нанесените щети на служебните автомобили и масовия бой, но според тях това се е случило след излизането на живеещите в блок 15, които са защитавали своите съседи.\r\n\"Ние сме отвърнали на боя. Ние видяхме страшен бой от тях и се уплашихме, и стрелбата. Защо не казват, че са стреляли с пушки, а го укриват това? На моя шурей жена му, кой я застреля? Със съчми за птици - в главата има пет, в устата има три\", разказаха още жители на махалата.\r\nВчера вицепремиерът Красимир Каракачанов се обяви в защита на полицаите. \"Работата на полицаите е да се борят за опазване на обществения ред, живота и здравето на хората в страната ни. Те ежедневно са на пост, за да имаме всички ние една по-добра и спокойна обстановка за живот. Маргиналите и екстремните субекти, които не желаят да спазват законите на страната ни, ще бъдат поставяни на мястото им с цялата сила и строгост на закона!\", написа Каракачанов от официалната си страница във Facebook.\r\nОчаква се днес да има и протест на други жители на Ботевград, които също да застанат зад служителите на реда.\n\r\n ", "date": "2018.06.25", "title": "Силна музика, бой, жандармерия: 7 задържани в ромска махала"}
{"url": "https://www.dnes.bg/world/2018/06/25/sled-izborite-v-turciia-demokraciia-ili-isliamizym.380324", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Турският президент Реджеп Таийп Ердоган затвърди властта си в ключови избори, които сам инициира година и 5 месеца по-рано от предвиденото. Така той си осигури нов 5-годишен мандат. Втори остана основният му опонент Мухарем Индже.\n\n\n\r\n\"Ердоган проведе избори по перфектен начин. Опозицията проведе прекалена демокрация. Те сбъркаха, че извъртяха номер на Мухарем Индже. Ако той бе станал лидер на партията на опозицията, щеше да има повече гласове. Ердоган губи от чара си. Оттук нататък Бог да им е на помощ на икономиката\", отбеляза журналистът Илхан Андай.\n\r\nСпоред бившия ни консул в Одрин Георги Димов поради западащото състояние на турската икономика, социалното разслоение се задълбочавало.\r\n                    \r\n                    \r\n\"Сривът на турската лира накара едни да обеднеят много, а други драстично да забогатеят. Икономиката е в много тежко състояние. Балонът ще се пръсне след изборите. Ердоган управлява автократично. За тези лидери е характерно да бъдат арогантни и постоянно да търсят срещу кого да воюват, за да подхранват авторитета си\", поясни още той в \"България сутрин\".\n\r\nДимов припомни още, че изборите се провеждат в извънредно положение, а преди това бяха арестувани журналисти и хора, поради публикациите им в социалните мрежи. \n\r\n\"С тези избори се утвърди националислямизмът\", категоричен бе той.\n\r\n\"Бяха заловени чували с фалшиви подпечатани бюлетини. А за колко още не сме разбрали? Трябва да си помислим какво следва за нас. В Кърджали, чрез видео материал, Ердоган каза, че ще присъства в тези региони. Той се държи все едно е открил огъня\", посочи Андай пред .\n\r\nЗа финал на разговора журналистът изтъкна, че разговорите между София и Анкара показали, че победата на Ердоган е вдигнала цената и на Бойко Борисов.", "date": "2018.06.25", "title": "След изборите в Турция: Демокрация или ислямизъм?"}
{"url": "https://www.dnes.bg/balkani/2018/06/25/erdogan-prevze-turciia-52-6-ot-horata-go-poiskaha-pak-za-prezident.380299", "text": "Президентът на Турция Реджеп Тайип Ердоган и неговата Партия на справедливостта и развитието (ПСР) са победители на президентските и парламентарни избори в страната, след като 97% от гласовете са обработени, информира турският Hurriyet.\r\nЗа преизбрания турския президент Реджеп Ердоган са гласували 52,6% от избирателите, на второ място остава кандидатът на Републиканската народна партия Мухарем Индже с 30,8%, на трето място се изкачва Селахатин Демирташ от Демократическата партия на народите с 8,2%, а четвърта остава Мерал Акшенер от \"Добрата партия\" със 7,4% от гласовете, съобщи \"Фокус\".\n\r\nСред партиите на парламентарните избори победител е Партията на справедливостта и развитието с 42,4%, на второ място остава Републиканската народна партия с 22,7%, а Демократическата партия на народите се изкачва до третото място събирайки 11,4% от гласовете. На четвърто място остава Партията на националното действие с 11,2% от гласовете, а на пето е \"Добрата партия\" с 10,1%.\r\r\n                    \r\n                    Избирателната активност на изборите е била 87,4%.\r\n\"Турция даде уроци по демокрация на света със своята близо 90 процентова избирателна активност\", заяви Реджеп Тайип Ердоган, цитиран от Anadolu Agency.\r\nСнощи той обяви победата си в президентските и парламентарни избори.\r\n\"Нашата нация ми даде отговорностите на президентството и изпълнителната власт\", заяви Ердоган пред журналисти в Истанбул, цитирайки неофициалните резултати, които ще го направят първия турски лидер в новата президентска система на управление.\r\nТой призова всички да оставят на заден план предизборните аргументи, напрежения и обиди, за да се фокусират върху бъдещето на страната.", "date": "2018.06.25", "title": "Ердоган превзе Турция! 52,6% от хората го поискаха пак за президент"}
{"url": "https://www.dnes.bg/stranata/2018/06/25/skorost-strah-smyrt-smetkata-ptp-tata-ni-struvat-1-mlrd-godishno.380300", "text": "Загубите от катастрофите у нас възлизат на над 1 млрд. лева годишно, сочат част от данните в доклад на вътрешния министър Валентин Радев до Министерския съвет. \r\nВ документа се посочва, че само изплатените пари по \"Каско\" и задължителната застраховка \"Гражданска отговорност\" възлизат на около 700 млн. лева за последната отчетна година.\n\n\n\r\nДопълнено е и че това са само част от направените разходи във връзка с вече състояли се катастрофи.\r\nПроверка на \"Монитор\" показва, че останалите пари възлизат на близо 400 млн. лева. Те са основно изплатени за обезщетения за загинали и пострадали, както и за подобряване на пътната инфраструктура, за превенция и за закупуване на нова техника за служителите на Пътна полиция, с която да се предотвратяват инцидентите. Така сумата набъбва на над 1 млрд. лева годишно.\r\r\n                    \r\n                    Само за сравнение в САЩ загубите от катастрофите се изчисляват на 1,2 млрд. долара годишно, където населението е над 320 млн. души.\r\nДанните от доклада показват още, че през 2017 година в страната са регистрирани 6888 тежки пътнотранспортни произшествия, при които са загинали 682 и са ранени 8680, от които 6737 леко и 1943 тежко.\r\n\"За първи път след тригодишен ръст на жертвите на пътнотранспортните произшествия през 2017 година тази тенденция бе преустановена и се постигна намаление по всички показатели, на тежките пътнотранспортните произшествия с 516, на убитите с 26 и на ранените с 694\", посочва пък една от положителните точки в документа.\r\nЕдин от изводите в доклада посочва, че смъртността по нашите пътища е една от най-високите сред държавите членки на ЕС – 95 убити на 1 милион жители за 2017 г. при средно ниво за Европейския съюз – 49, а в някои страни членки и под 30 загинали. \r\nТова не е случайно. Тези големи разлики са отражение на различията в основните фактори, определящи безопасността на движението - поведението на участниците в движението, нивото на безопасност на пътната инфраструктура, пасивната и активна безопасност на автомобилния парк, качеството на доболничната и специализираната медицинска помощ.", "date": "2018.06.25", "title": "Скорост, страх, смърт…  Сметката: ПТП-тата ни струват 1 млрд. годишно"}
{"url": "https://www.dnes.bg/sofia/2018/06/25/mladost-tyrsi-ekspert-po-investicii-zaplata-560-leva.380301", "text": "560 лева заплата предлага столичният район \"Младост\" за експерт, готов да оглави отдел \"Инвестиции и контрол по строителството\". Това става ясно от обява, публикувана в сайт за търсене на работа.\r\nИнтересът към момента е голям, съобщиха за \"Дарик\" от администрацията на района.\r\nПоне степен \"бакалавър\" в областта на архитектурата и строителството на сгради и съоръжения, както и четири години професионален опит изискват от станалия изключително популярен столичен район \"Младост\" за длъжността началник отдел \"Инвестиции и контрол по строителството\".\r\nЕкспертът, който ще заеме поста, ще трябва да отговаря за планирането и провеждането на строителната и инвестиционната политика на района, както и спазването на закона при ново строителство.\r\r\n                    \r\n                    Ще отговаря за обществените поръчки в района, както и за одобряването и подписването на платежни документи за проекти, финансирани от Столичната община. Възнаграждението му за всички тези отговорности пък ще бъде 560 лева.\r\nРайонът стана печално известен в цялата страна, след като доскорошната му кметица Десислава Иванчева, беше арестувана за подкуп от предприемач, чиито строителни книжа по думите му умишлено се бавили от кметицата.\n\r\n ", "date": "2018.06.25", "title": "\"Младост\" търси: Експерт по инвестиции, заплата 560 лева"}
{"url": "https://www.dnes.bg/zvezdi/2018/06/25/iuliiana-doncheva-na-53-ot-jurnalist-do-politik.380105", "text": "\n\r\nНа днешния 25 юни рожден ден празнува популярната родна бизнес дама и телевизионна водеща Юлияна Дончева. Родена през 1965 г. в Шумен, тя е била народен представител (2001-2005) с листата на НДСВ, заместник-председател на парламентарната група на НДСВ и после на парламентарната коалиционна група на отцепилата се партия \"Новото време\". \n\r\nДва пъти се кандидатира от партията \"Новото време\" за кмет - на София и на Велико Търново.\n\r\n\n\r\nЗавършила е природо-математическа гимназия, а след това и Университета по архитектура, строителство и геодезия по специалност \"Геодезия, картография, фотограметрия\".\r\n                    \r\n                    \r\nСпециализира \"Евроинтеграция и МИО\" в Университета за национално и световно стопанство.\n\r\nОмъжена е за ММА боеца Станислав Недков - Стъки. Има и предишен брак зад гърба си.\n\r\nИма двама сина. Единият е от първия й брак - Йоан Дако. Вторият ѝ син е роден през 2014 г. и е кръстен на баща си - Станислав.\n\r\nПреди депутатската си кариера, прави заедно с актрисата Албена Чакърова светското предаване \"Звезди в ефира\", а после става водеща на предаването за мода \"Стил\" отново по БНТ.\n\r\nИма и телевизионна кариера в Италия, където изгрява на екрата на RAI2.\r\n ", "date": "2018.06.25", "title": "Юлияна Дончева на 53: От журналист до политик"}
{"url": "https://www.dnes.bg/sofia/2018/06/25/stotici-avtobusi-iz-sofiia-ne-voziat-protestirat.380302", "text": "Автобуси и камиони ще блокират центъра на София. Протестното шествие ще продължи от 10 ч. до 13:30 ч. като в него ще се включат 150 камиона и 200-250 автобуса от 12 браншови организации, коментира пред \"Труд\" Магдалена Милтенова – координатор на автобусните превозвачи.\r\nТе ще протестират срещу внесения в парламента законопроект за Българска автомобилна камара.\n\n\r\n\"Със закона на определен кръг от хора ще се дадат огромни правомощия, което е предпоставка за корупция\", каза Милтенова. \r\nПроектът предвижда лицензите в сектора да се дават от камарата, като по този начин се изземат функции на държавата. Министърът на транспорта ще има само съвещателен глас. \r\r\n                    \r\n                    Един от текстовете предвижда, ако превозвач не работи един месец, лицензът му да бъде отнеман. Но има автобуси, които возят само ученици или туристи на морето и не работят целогодишно.\r\nДнес камионите ще бъдат разположени преди разклона за ж.к. \"Дружба\", покрай двореца \"Врана\" и по магистрала Тракия до комплекс \"Черната котка\".\r\nАвтобусите пък се събират на две места - пред храм-паметник \"Св. Александър Невски\" и по продължението на бул. \"Цариградско шосе\", от страната на хотел \"Плиска\" до разклона за \"Дружба\". \r\n ", "date": "2018.06.25", "title": "Стотици автобуси из София: Не возят – протестират!"}
{"url": "https://www.dnes.bg/obshtestvo/2018/06/25/s-menta-premetnala-godinite-100-godishnata-baba-cveta.380303", "text": "Огромна кошница плодове, бяло и червено вино, красив букет, икона, книги и парична сума получи като подарък за 100-годишния си юбилей Цветана Гуджева от село Труд.\r\n\"„Нека да си свежа като този букет цветя и още дълги години да се радваш на близките си и да гледаш внуци и правнуци!\", пожела кметът на община \"Марица\" Димитър Иванов на баба Цветана. Той я зарадва и с 2 томчета за любимата ѝ баба Ванга.\r\nБаба Цветана се похвали, че няма никакви болежки, а в болница е стъпвала само веднъж в живота си - за профилактичен преглед. Кръвното ѝ налягане е като на космонавт – 120 на 80.\r\n\"Започнах да печеля пари още на 5 години - помагах при отглеждането на буби в селската църква\", разказа столетницата пред \"Дарик\".\r\r\n                    \r\n                    Когато получила възнаграждението за труда си, тя била изключително развълнувана, защото за пръв път виждала толкова пари накуп.\r\n\"Веднага изтичах при майка ми да ѝ покажа колко банкноти имам\", спомни си рожденичката.\r\nНа 17 години тя и 14-годишният ѝ брат остават без баща и започват работа на полето, за да помагат на семейството. Цял живот баба Цветана се занимава със земеделие. Тя има 3 деца – дъщеря и двама сина, единият от които е починал преди 2 години. Не спира да работи до 65 години, когато спира, за да гледа шестте си внука и 9 правнука.\r\nСтолетницата си хапва от всичко с апетит, но най-много обича сладкиши, като любими са ѝ едновремешните лимонови резенки. Тя почти не пие алкохол - единствено по чаша мента по празници.\r\nВъзрастната жена, която се е родила в къщата, където чества и 100-годишния си юбилей, не гледа телевизия. Почти през целия ден чете книги и вестници, често посещава и библиотеката в читалището. Изобщо не ползва очилата си, които са ѝ от 50 години и предпочита да чете на двора, на естествена дневна светлина.\r\nБаба Цветана спазва стриктно Коледните и Великденските пости, както и тези в сряда и събота. Помни имената и рождените дати на всичките си близки. Позитивната нагласа и вярата в Бога са нещата, които винаги са ѝ помагали да преодолява и най-трудните предизвикателства в живота.", "date": "2018.06.25", "title": "С мента преметнала годините! 100-годишната баба Цвета"}
{"url": "https://www.dnes.bg/index/2018/06/25/receptata-dnes-tortelini-s-domaten-sos-parmezan-i-chesyn.380080", "text": "\r\n300 г тортелини\r\n200 г доматено пюре\r\n1 голяма глава лук\r\n150 г пармезан\r\n2 щипки риган\r\n3-4 супени лъжици зехтин\r\n1 скилидка чесън\r\n \r\n\r\n \r\nСварете тортелините според указанието на опаковката. Не забравяйте да подсолите водата. След като са готови ги отцедете.\r\n \r\nНарежете лука на ситно и го запържете в зехтина. Към него добавете и доматеното пюре. Разбъркайте. Гответе няколко минути, докато сосът започне да къкри. Тогава добавете тортелините, ригана и намачкания на ситно чесън. Разбъркайте всичко и гответе така още няколко минути.\r\n \r\nСервирайте тортелините, поръсени обилно с пармезана. По желание може да замените ригана с пресен или сушен босилек.\r\n\r\n", "date": "2018.06.25", "title": "Рецептата Dnes: Тортелини с доматен сос, пармезан и чесън"}
{"url": "https://www.dnes.bg/stranata/2018/06/25/sofiia-plodviv-varna-bum-na-varicela-i-skarlatina.380304", "text": "Бум на варицела и скарлатина отбелязват епидемиолозите в страната, показват данни на регионалните здравни инспекции.\r\nМакар и заболяването да се проявява целогодишно, сборните групи в детските градини и заниженият санитарен контрол определено допринасят за нарастналия брой на инфектираните, съобщиха педиатри. \r\nОбикновено, при шарките има леко покачване на заболеваемостт през пролетта, поясниха те.\r\nНай-много са заразените в София, Варна и Пловдив.\r\nОт общо 132 дихателни инфекции, регистрирани в Столичната регионална здравна инспекция в София за петте работни дни на миналата седмица, 88 са с шарка. 74 са случаите на варицела, със скарлатина са регистрирани 12, а 2 други с паротит. \r\r\n                    \r\n                    За същото време във Варна случаите на скарлатина са 27, а тези с варицела – 31. \r\nВ Пловдив само до преди две седмици заразите са били най-много – 60 случая на варицела и в от скарлатина. Прези последните седем дни обаче те са започнали да намаляват, отчитат от Регионалната здравна инспекция. Там те вече са съответно 39 и 13.\r\nПодобна е ситуацията и в останалите региони на страната. Педиатри предполагат, че една от причините са сборните групи в детските ясли и градини през лятото, където според тях санитарният контрол не е достатъчен. Към причините е и тази, че в страната ни няма ваксина срещу варицела, тъй като медикаментът не е регистриран, пише \"Монитор\".\r\nВ Европейския съюз тя е залегнала в имунизационните календари. Нашата страна е единствената държава в ЕС, в която ваксината не е регистрирана.\r\nРодителите обаче не могат да я внесат за децата си от Гърция, Румъния и дори от Македония, където тя се продава. Ваксината е жива и е на специален транспортен режим, коментира доц. Атанас Мангъров, завеждащ детското отделение в Инфекциозната болница в София. \r\nСлагат се две дози и педиатри не биха се наели да я поставят, след като не са наясно как тя е доставена и съхранявана. \r\nМежду 30 000 и 40 000 пипват болестта у нас всяка година. Повечето от тях са деца. Усложненията до които може да се достигне при неправилно лечение са варицелен енцефалит в мозъка, от какъвто почина момченце през зимата и редица белодробни заболявания, включително и вътрешни абцеси.", "date": "2018.06.25", "title": "София, Плодвив, Варна… Бум на варицела и скарлатина!"}
{"url": "https://www.dnes.bg/snimka-na-denia/2018/06/25/liato-li-ponedelnik-petyk-valeji-i-gyrmeji.380305", "text": "Днес над западната половина ще има временни увеличения на облачността и на места, главно в планинските райони, ще превали и прегърми.\r\nНад Източна България ще преобладава слънчево време. Ще духа слаб до умерен вятър от изток-североизток.\r\nМаксималните температури ще са между 24 и 29 градуса, в София около 24 градуса, сочи  на синоптиците от БАН.\r\nВ планините ще се развива купесто-дъждовна облачност и на места ще има краткотрайни валежи от дъжд и гръмотевици. Ще духа до умерен югоизточен вятър. Максималната температура на височина 1200 метра ще е около 16 градуса, на 2000 метра - около 8 градуса.\rПо Черноморието ще бъде предимно слънчево с временни увеличения на облачността. Ще духа до умерен североизточен вятър. Максимални температури по крайбрежието 22-24 градуса. Температурата на морската вода е 24-25 градуса. Вълнението на морето ще бъде 2-3 бала.\r\nВъв вторник и сряда, под влияние на средиземноморски циклон, ще се създаде обстановка с валежи и гръмотевични бури. Има повишена вероятност валежите да са интензивни и значителни по количество.\r\nВ четвъртък и в петък валежите ще бъдат на по-малко места и по-краткотрайни, особено в петък. Ще има и повече слънчеви часове и ще се затопля, обещават метеоролозите.\r\n ", "date": "2018.06.25", "title": "Лято ли? Понеделник – петък: Валежи и гърмежи!"}
{"url": "https://www.dnes.bg/eu/2018/06/25/evro-ekskurziia-u-nas-evtiniia-a-v-daniia-skypotiia.380306", "text": "Ако българин реши да си направи екскурзия из европейски държави това лято, страната, която трябва старателно да избягва, е Дания, защото потребителските цени в тази скандинавска държава са със 142% над средното за ЕС равнище, а в родината са 48% под това ниво. \r\nС други думи, на него ще му се наложи да плаща около 3 пъти повече за същите стоки и услуги.\r\nСпоред последния годишен доклад на Евростат Дания изпреварва по скъпотия дори Люксембург - малкото княжество, което традиционно бие всички страни членки по доходи на глава от населението, по инвестиции и по ред други показатели за благосъстояние и богатство.\r\nШвеция и Финландия са горе-долу на същото равнище на цените, но те, както и Норвегия, която не е член на ЕС, поне са традиционно държави с висок стандарт на живот, в които туристът не е добре дошъл особено ако е с нисък бюджет.\r\r\n                    \r\n                    България продължава по традиция да е страната с най-ниските цени, каквато е почти от годината на влизането си в ЕС. Според доклада обаче  това не се отнася за всички видове стоки, пише \"\".\r\nПри храните и безалкохолните напитки, потребителската електроника и транспортните услуги страната ни отстъпва първото място по евтиния.\r\nСпециално при транспорта България дори не е сред трите най-евтини държави в общността. На тези места са подредени Словакия, Чехия и Румъния.\r\nЗа съжаление на българина, един от най-големите му разходи продължава да е храната. Въпреки че нейният дял от общите му разходи е паднал вече на 37% (преди 10 години беше 45%), той продължава да плаща за храна значително. \r\nНай-евтина в ЕС е храната в Румъния и Полша, което е естествено, след като и двете са традиционно големи селскостопански производители, а Полша се превърна и в един от най-големите европейски износители на храна.\r\nДания, Швеция и Австрия са трите страни членки с най-скъпа храна, като в Дания стойността ѝ достига до 150% над средната за ЕС.\r\nПри алкохола разликите в цените са драстични - в Ирландия тези стоки са със 174% по-скъпи от средното в ЕС. Тук разликите идват най-вече по линия на различното данъчно третиране. По европейски регламент има само минимални задължителни ставки на акциза върху алкохола и цигарите, към които се придържа например България. Горната граница е по избор на всяка държава. Но втора и трета позиция по скъп алкохол са Великобритания и Финландия.\r\nБългария твърдо държи първо място по евтин алкохол и тютюневи изделия, следвана от Румъния и Унгария.\r\nБлагоприятното данъчно третиране - само 7% ДДС върху туристическите пакети при 20% за всичко останало, което се прилага у нас, води до първото ни място по евтини ресторанти и хотели. \r\nДругата причина за евтиния туризъм вероятно е и твърде голямата конкуренция при хотелите, които почти се утроиха за последните 15 години. Но второ място в ЕС по евтино настаняване и изхранване е Румъния, а на трето - Чехия.\r\nДания, Швеция и Финландия заемат първите три места по скъпи хотели и ресторанти в ЕС. В Дания тези услуги струват 151% над средните за ЕС цени, а в Швеция - 146%. И трите скандинавски държави не поощряват много туризма, въпреки че народите им обичат да пътуват по света.\r\nОблеклата - друга стока, която все по-често европейските потребители купуват от азиатски държави, също показват сравнително малки ценови различия. Дрехите струват най-скъпо в Швеция, Дания и Финландия. Най-евтини са те в България, Унгария и Великобритания. Разликата в цените между Швеция и България обаче е около 1,5 пъти. Отделен е въпросът, че това са средни цени най-вече на масовите дрехи. Луксозните и модни облекла в България традиционно струват по-скъпо, отколкото в редица западноевропейски държави, защото у нас вносът им е нищожен като количество.\r\nБългария отстъпва първото място по евтин транспорт поради една основна причина - в тази група Евростат включва не само колко плащаме, за да пътуваме с обществен транспорт, а и личните транспортни средства, т.е. леките коли.\r\nПоради това най-евтината държава се оказва Словакия, следвана от Чехия и Румъния. Това е логично - и в трите държави има по няколко завода на родни и чужди производители на автомобили, докато в България се произвеждат само автомобилни части. Всъщност по цени на коли България е чак на осмо място отзад напред, т.е. колите са по-евтини освен в посочените три държави още в Литва, Полша, Естония и Латвия.\r\nДанните в доклада на Евростат се основават на наблюдението на над 2400 потребителски стоки и услуги в Европа, по които се изчислява и паритетът на покупателната способност. \r\nВ тях не се включват стоки и услуги, които се плащат частично или напълно от държавата, като например лекарства.\r\n ", "date": "2018.06.25", "title": "Евро екскурзия: У нас евтиния, а в Дания – скъпотия!"}
{"url": "https://www.dnes.bg/notifikacii/2018/06/25/politicheski-provokacii-vyv-futbola-imat-li-miasto-na-terena.380327", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nФутболистите на Швейцария Гранит Джака и Джердан Шакири изразиха радостта си от победата над Сърбия, показвайки жест, наподобяващ двуглавия орел на албанския флаг.\r\nБутонките на Шакири също се откроиха - едната му обувка беше декорирана с флага на Швейцария, а другата с Косовското знаме.\r\nВ студиото на  журналистът Крум Савов и Бисер Банчев от Института по балканистика към БАН коментираха въпроса има ли място политиката на терена.\r\nЧесто срещано е изкушението на политиците да се снимат с футболисти, баскетболисти и волейболисти, но има граница, която не бива да се преминава\", каза Бисер Банчев.\rЖурналистът Крум Савов добави, че \"няма по-добро място от Световното първенство\" за подобен тип целенасочени провокации.\r\n\"Това са силно националистически послания, които не се случват за първи път\", вметна той, като напомни за видеото през октомври 2014 г., когато на мач между Сърбия и Албания се появява се дрон, развяващ сръбското знаме.\r\n\"Формално защитават цветовете на държавата, която им е дала убежище, но хората с този тип мислене не се приобщават. Беше въпрос на време кога ще избухнат\", каза Савов.\r\nКоментиращите в студиото на Bulgaria ON AIR се обединиха около убеждението, че символиката, демонстрирана в случая от двамата футболисти е недвусмислена.\r\nКрум Савов обясни, че от ФИФА и УЕФА са безкомпромисни в такива случаи, но изрази мнение, че в случая трябва бързо да се реагира със санкции, за да се покаже, че такова поведение е недопустимо.\r\nБисер Банчев посочи разнообразни примери за подобни политически провокации на терен, като предупреди, че те се следят основно от фанатизирани фенове и в това се крие опасността от междунационално напрежение.\r\n\"От известно време съществува професионална цензура - камерите не показват безредици и боеве в агитките\", алармира Крум Савов.\r\nЗа финал, експертът Бисер Банчев засегна вчерашната среща в Брюксел между президентите на Косово и Сърбия, които са се съгласили, че проблемите трябва да се решават по мирен път.\r\nБанчев предположи, че може би футболистите са имали предвид и разговорите между двамата държавни глави.", "date": "2018.06.25", "title": "Политически провокации във футбола. Имат ли място на терена?"}
{"url": "https://www.dnes.bg/cars/2018/06/25/platili-ste-danyka-na-kolata-no-ima-li-go-v-e-sistemata.380323", "text": "Колата ви може да остане без документ за техническа изправност, ако при проверката на документите при годишния преглед онлайн не се получи потвърждение за платен годишен данък, съобщава \"Монитор\". \n\r\nТака може да се окаже, че въпреки че носим в себе си квитанция от общината и сме изрядни за годината, прегледът ще бъде прекратен автоматично.\n\r\nПромяната в изискванията идва след изменения в наредбата за периодичните прегледи за проверка на техническата изправност на пътните превозни средства (Наредба Н-32). В нея е записано, че ГТП ще бъде прекратяван, когато в информационната система няма информация за платен пътен данък на превозното средство.\n\r\nПо традиция преди да започне прегледа на вашата кола се проверяват всички документи на хартия. След започване на инспекцията ще се сверяват с резултатите от автоматичната проверка в информационната система за данък върху превозното средство и задължителната застраховка \"Гражданска отговорност\" на автомобилистите. Същото важи и за задължителна застраховка \"Злополука\" на пътниците, когато такава се изисква.\r\n ", "date": "2018.06.25", "title": "Платили сте данъка на колата: Но има ли го в е-системата?"}
{"url": "https://www.dnes.bg/rusia/2018/06/25/novostite-v-pensiite-butat-reitinga-na-putin.380320", "text": "Замисълът - в Русия да се вдигне възрастта за пенсия, бележи спад на рейтинга най-вече на Владимир Путин, както и на управляващите, констатира \"Ведомости\".\n\r\n\"Ефективна дискусия за пенсионната реформа\" е единственият начин това да се промени, сочи изданието. По данни на Фонд \"Обществено мнение\" (ФОМ) изборният рейтинг на президента Путин се е сринал за седмица от 62 на 54 процента.\n\r\nРуското правителство е назначено от Путин и в очите на хората тъкмо той е отговорен за вземаните решения; рейтингът му впрочем \"започна да се движи от поскъпването на бензина\", посочва Григорий Кертман от ФОМ.\n\r\nМнозина виждат в планираната реформа \"несправедлива мярка\", но \"трагедия няма, рейтингът на президента все още е висок, а той впрочем още не е заявил позицията си\", коментира Валерий Фьодоров, шеф на социологическата агенция ВЦИОМ.\n\n\r\r\n                    \r\n                    Събитията ще се развият според това доколко ще успее властта да обясни същината, параметрите на реформата и дългосрочните последици. Това обаче е дългосрочна задача, а реформата бе обявена едва преди 10 дни, отбелязва Дмитрий Бадовски, ръководител на мозъчния център ИСЕПИ.\n\r\nРуските власти ще трябва да направят недвусмислена стъпка, за да покажат, че са на страната на гражданите. Но засега няма никакъв отговор в името на какво всички трябва да затегнат коланите.\r\nПри положение че обществото е отвикнало от реформи, това се приема с обида, изтъква политологът Михаил Виноградов, предава БТА.\n\r\nОсновната цел на правителството е да повиши пенсиите както на днешните, така и на бъдещите пенсионери, заявява в интервю за \"Известия\" министърът на труда и социалната защита Максим Топилин.\n\r\nРуските синдикати и партиите излизат на улицата, предупреждава обаче \"Комерсант\" в заглавие на статия за протести, готвени за тази седмица \"практически във всички региони\" на Русия.\n\r\nПървите митинги се състояха още в петък. Местните власти невинаги разрешават акциите - позовават се ту на световното по футбол в Руската федерация, ту на призиви \"за бунтове\", отправяни в интернет, пише изданието.\n\r\nСпоред опозиционния \"Новая газета\" протестите са \"неизбежни, тъй че властите ще ги оглавят\" и същевременно са готови на отстъпки. Кремъл може да е сключил съюз със синдикатите и по-специално с Федерацията на независимите профсъюзи в Русия (ФНСП).\n\r\nЗащото е къде по-удобно да склони на компромис с лоялни активисти, отколкото да си има работа с политизиран протест като акциите на опозиционера Алексей Навални, обясняват експерти на всекидневника, цитиран от Би Би Си.\n\r\nФНСП включва синдикати, не само лоялни към властта - те са най-големите собственици и работодатели в страната и \"по принцип действат твърде съгласувано с властите, защото се страхуват да не изгубят имуществото си\", коментира Сергей Храмов, оглавяващ Съюза на профсъюзите в Русия.\n\r\nРуските синдикати \"нямат радикална нагласа против реформата\" и \"някак не вдъхновяват хората\". Затова е скучно човек да протестира с ФНПР и комунистите, а с Навални не е скучно, затова пък е опасно, казва политологът Алексей Макаркин.\n\r\nЗа да се втурнат хората масово на улицата, освен възмущение трябва да усещат, че са силни, че \"ще накарат властта да се съобразява с тях\". Ако пък няма усещане за сила, а обезсърчение, повечето ще си останат вкъщи, резюмира аналитикът Абас Галямов.\n\r\nРуската рок група \"Център\" е записала два нови клипа, озаглавени \"Сбогом, пенсио\" и \"Пенсията се сбогува с теб\", съобщава \"Новие известия\".", "date": "2018.06.25", "title": "Новостите в пенсиите бутат рейтинга на Путин"}
{"url": "https://www.dnes.bg/zvezdi/2018/06/25/djon-snou-i-igrit-si-kazaha-da-v-realnostta.380333", "text": "Актьорите Кийт Харингтън и Роуз Лесли, чиито персонажи са двойка в сериала \"Игра на тронове\", се ожениха, съобщиха ТАСС и Франс прес. В сериала Кит е в образа на Джон Сноу, а Роуз - в този на Игрит.\r\nСватбата се състоя в шотландската област Абърдийншир, където е отрасла Лесли. Церемонията бе в църква близо до Инверури. След като сключиха брак, младоженците се отправиха към притежавания от бащата на булката замък, където бе организиран прием по повод радостното събитие.\r\nНа тържеството присъстваха редица актьори, включително Питър Динклейдж, Мейзи Уилямс, Софи Търнър и Емилия Кларк, които партнират на Харингтън и Лесли в сериала.\r\nТридесет и една годишните Харингтън и Лесли се срещнаха в Исландия през 2012 г., на снимачната площадка на \"Игра на тронове\".\r\nСериалът \"Игра на тронове\" на телевизия НВО е адаптиран по поредицата фентъзи романи \"Песен за огън и лед\" на Джордж Р.Р. Мартин, припомня БТА.\r\n ", "date": "2018.06.25", "title": "Джон Сноу и Игрит си казаха \"Да\" в реалността"}
{"url": "https://www.dnes.bg/crime/2018/06/25/i-pak-jena-dade-3-bona-za-da-pomogne-na-policai.380335", "text": "Видинчанка на 87 години е станала жертва на телефонна измама по схемата \"участие в полицейска операция за залавяне на измамници\". Това съобщават от ОД на МВР-Видин.\r\nЖената подала сигнал за измамата в РУ-Видин, като съобщила, че била убедена в телефонни разговори да окаже съдействие за залавяне на престъпници. За целта пенсионерката оставила плик с около 3000 лева на стълбите на необитаема сграда в града, съобщава БТА.\r\nТова е трети случай на подобна измама през този месец, след като в началото на юни в два последователни дни двама видинчани - на 75 и 69 години, станаха жертва на телефонни измамници, като им предадоха общо 2000 лева и златни бижута.\r\nОт полицията напомнят, че служителите на МВР не търсят финансово съдействие от гражданите при провеждане на операции за залавяне на престъпници.", "date": "2018.06.25", "title": "И пак: Жена даде 3 бона за да помогне на \"полицаи\""}
{"url": "https://www.dnes.bg/obrazovanie/2018/06/25/poreden-boi-v-uchilishte-momicheta-si-dyrpat-kosite.380337", "text": "Видеоклип, на който се вижда насилие в училище отново разбуни духовете в интернет. Боят е между две момичета и е станал в салона по физическо.\r\nНа видеото ясно се вижда как едното момиче хваща другото за косата и започва да го удря и скубе. Момичето с черната рокля се опитва да се измъкне, но дълго време не успява.\n\n\n\n\r\nМайката на потърпевшата Ренета Загорова обясни пред bTV, че видеоклипът се е разпространил в цяла Павел Баня изключително бързо. \"Аз го получих от брат си, за броени часове се е разпространил\", коментира тя.\r\nПо думите ѝ това е вторият подобен видеоклип в рамките на 10 дни. Според нея на първото видео жертва на насилието е насилничката на дъщеря ѝ.\r\r\n                    \r\n                    \"Явно навлиза някаква нова мода между децата. Планират се такива събирания и побоища върху момичета\", коментира Загорова.\r\nПо думите ѝ между двете момичета е имало неразбирателство, но никога не се е стигало до физическа саморазправа. Загорова е разговаряла и с родителите на другото момиче, като и двете семейства съветвали децата си да не влизат в контакт едно с друго.\r\nСпоред историята нажената насилието е станало във физкултурния салон, в който по това време не е имало учител. \r\n\"Това, което ми каза дъщеря ми – тя била в салона и ритала топка, когато другото момиче влиза и се насочва директно към нея\", каза Загорова. По думите ѝ трябвало да има учител в салона на училището, но в този ден децата имали колоездене и той бил навън.\r\nСамият преподавател Георги Георгиев обяснил, че момичетата нямали видими белези от боя.\r\nВ същия ден отсъствала директорката на училището Ганка Гогова. Тя приела семейството на потърпевшото момиче в дома си, където разговаряли. Преценила, че със ситуацията могат да се справят от ръководството на училището и не подала сигнал за насилието.\r\nСпоред класния ръководител на двете момичета Иван Калчев видеоклипът може да е провокация, защото камерата започва да снима преди самия побой. ", "date": "2018.06.25", "title": "Пореден бой в училище: Момичета си дърпат косите  "}
{"url": "https://www.dnes.bg/obshtestvo/2018/06/25/razbraha-se-prevozvachite-se-vidiaha-s-borisov-pribirat-avtobusite.380340", "text": "\nПревозвачите прекратяват протестите си и ще изтеглят автобусите и камионите, с които излязоха по улиците, за да покажат недоволството си.\r\nРешението им идва след среща с премиера Бойко Борисов в Министерския съвет, на която той им обеща изтегляне на спорния законопроект за Българска автомобилна камара. \n\n\nПревозвачите пък обещаха, че ще продължат да работят за спиране и криминализиране на нерегламентирания превоз.\r\n\"Договорил съм се с колегите, някои от нещата, които считам за нередни, да се поправят\", заяви Борисов, цитиран от \"Фокус\".\r\n\"В този законопроект, с който бях запознат, целта и мотивите бяха само едни - браншът да има камара, която във вид на неправителствена организация да съдейства, да дава предложения\", обясни Борисов, но коментира, че не би приел \"детайли, които притесняват бранша\".\r\r\n                    \r\n                    Законопроектът предвиждаше лицензи да се дават от Камарата, а ако превозвач не работи един месец, лицензът му да бъде отнеман. Според протестиращите законопроектът е изцяло лобистки и не отговаря на нуждите на бранша.\r\nБорисов поиска заинтересованите страни да седнат в спокойна обстановка и да обсъдят проблемите, така че секторът да бъде успокоен и дисциплиниран.\r\n\"Направете така, че контролът да е на 100% ефективен, без да има лобистка линия, по която да ни упрекват\", коментира премиерът.\r\nСъщевременно той посочи, че е изключително недоволен, че според предложенията в законопроекта Министерството на транспорта трябва да има съвещателен глас.\r\n\"Не бих го допуснал. Принципалът и отговорникът за този сектор е министърът на транспорта. Лицензите се издават там\", коментира Борисов.", "date": "2018.06.25", "title": "Разбраха се! Превозвачите се видяха с Борисов, прибират автобусите"}
{"url": "https://www.dnes.bg/zvezdi/2018/06/25/na-54-g-bridjit-nilsen-rodi-momiche-sled-4-momcheta.380329", "text": "\n\r\nБриджит Нилсен стана майка за пети път. Според светските таблоиди щастливото събитие се е случило в петък.\r\n\"Радваме се да приветстваме красивата ни дъщеря в живота си. Беше дълъг път, но си струва\", каза тя, цитирана от \"Дейли мейл\".\n\r\nАктрисата, модел, певица и риалити звезда и 39-годишният й съпруг Матиа Деси оповестиха пред сп. \"Пийпъл\", че дъщеричката им Фрида се появила на бял свят в Лос Анджелис и тежи 2,9 кг.\r\nВ края на май блондинката, известна и с брака си с холивудския актьор Силвестър Сталоун, съобщи в Instagram радостната вест, че 23 години след раждането на четвъртия си син отново ще става майка.\r\nБриджит Нилсен има зад гърба си четири брака - с Каспър Уиндинг, Силвестър Сталоун, Себастиан Коупланд и Раул Майър.\r\nИма и четирима синове. Най-големият от тях, Джулиън, е на 34 години, а най-малкият, Раул младши - на 23 години.", "date": "2018.06.25", "title": "На 54 г. Бриджит Нилсен роди момиче – след 4 момчета!"}
{"url": "https://www.dnes.bg/knigi/2018/06/25/midylmarch-i-mobi-dik-nai-dobrite-romani-na-vsichki-vremena.380332", "text": "Книгата \"Ана Каренина\" от Лев Толстой (1828 - 1910) зае трето място в списъка на в. \"Дейли телеграф\" с най-добрите романи в историята на човечеството, предаде ТАСС.\r\nСписъкът е съставен въз основа на мнението на литературни критици. \"Дейли телеграф\" припомня, че класикът на американската литература Уилям Фокнър (1897 - 1962) смятал \"Ана Каренина\" за най-добрата литературна творба в историята.\r\nСписъкът се оглавява от романа \"Мидълмарч\" от английската писателка Джордж Елиът (1819 - 1880), чието истинско име е Мери Ан Еванс, съобщава БТА.\r\nНа второ място е \"Моби Дик\" от американския писател Херман Мелвил (1819 - 1891). Четвърто и пето място заемат съответно \"Портрет на една дама\" от Хенри Джеймс (1843 - 1916) и \"Сърцето на мрака\" от Джоузеф Конрад (1857 - 1924).\r\r\n                    \r\n                    В челната десятка са също \"По следите на изгубеното време\" от Марсел Пруст (1871 - 1922), \"Джейн Еър\" от Шарлот Бронте (1816 - 1855), \"Позор\" от Джон Максуел Кутси, \"Мисис Далауей\" от Вирджиния Улф (1882 - 1941) и \"Дон Кихот\" от Мигел де Сервантес (1547 - 1616).\r\n ", "date": "2018.06.25", "title": "\"Мидълмарч\" и \"Моби Дик\" - най-добрите романи на всички времена"}
{"url": "https://www.dnes.bg/travel/2018/06/25/semeino-v-akvaparka-mama-tatko-i-dvete-deca-obshto-200-leva.380321", "text": "Ако сте решили тази година семейно да се забавлявате с децата си на аквапарк край родното море - пригответе се да дадете 200 лева.\r\nВ Несебър цената за вход за възрастен е 42 лв., което означава, че за да влязат двамата родители с децата си, ще трябва да дадат 84 лв. За малчуганите пък ще трябва да дадем 21 лв., ако височината им е от 91 см до 1,30 м. Ако обаче са по-високи, ще бъдат таксувани като възрастни.\r\nОт безплатен вход могат да се възползват само бебетата и децата не по-високи от 90 см.\r\nТака излиза, че за да заведат двете си деца на водни пързалки, родителите ще трябва да се бръкнат с цели 126 лева само, за да прекрачат прага на увеселителния парк, пише \"Монитор\".\r\r\n                    \r\n                    Ако пък искаме да сложим ценните си вещи в сейф, ще трябва да доплатим 7 лв. и отделно още 5 лв. за депозит, който се връща при освобождаване. Шкафчетата също се таксуват - 5 лв. е едното, като отново ще трябва да внесем и депозит от още 5 лв., който ще ни бъде възстановен на излизане от парка. По този начин за един сейф и две шкафчета ще трябва да се бръкнем с 27 лв.\r\nДопълнително ще ни струват и снимките, които професионален фотограф ще ни направи, докато се спускаме по пързалките. Всички питиета и храна също ще трябва да плащаме отделно.\r\nВажно е да се отбележи обаче, че в самия аквапарк нямаме право да плащаме в брой. На входа всички посетители получават гривни, с които могат да се разплащат вътре на баровете и допълнителните атракциони, като няма ограничение за сумата, която ще заредим.\r\nРазбира се, фирмата предлага и отстъпки, ако закупим билетите си онлайн. Цената за възрастен е 39,90 лева, но в тази сума е включен и транспорт за Слънчев бряг, Елени, Свети Влас, Несебър и Равда. Входните билети в аквапарка в Слънчев бряг са с 2-3 лева по-евтини. Там входът за възрастни е 38 лева, а за малчугани – 19 лева.\r\nБлизо десетачка обаче можем да спестим, ако купим билета от сайтовете за колективно пазаруване. Така вместо 38 лева за водни забавления в Равадиново, то ще дадем 29,80 лева.\r\nОт Комисията за защита на потребителите (КЗП) заявиха, че аквапарковете задължително трябва да имат информация за цените на услугите и предупредителни табели за евентуални ограничения по отношение на възраст и килограми на лицата, които могат да ги ползват.\r\n\"За всеки атракцион поотделно трябва да има информация за възрастовите граници под или над които не може да бъда използван. Задължително е обявяването на цената, както и на продължителността на използването на съоръжението срещу тази цена. Ако има допълнителни услуги, те също би трябвало да бъдат отбелязани на информационните табели\", обясняват експертите. Освен това потребителите трябва да бъдат предварително осведомени и за това какво се заплаща, ако оставят детето си в детски кът с аниматори например.\r\n ", "date": "2018.06.25", "title": "Семейно в аквапарка: Мама, татко и двете деца – общо 200 лева"}
{"url": "https://www.dnes.bg/crime/2018/06/25/drogiran-motocikletist-blysna-fatalno-peshehodec.380338", "text": "65-годишен пешеходец загина в Добрич, след като бе блъснат от мотор, съобщават от Областната дирекция на МВР.\r\nНа 23 юни, около 18:05 часа, е получено съобщение за възникнало ПТП на кръстовището на ул. \"Христо Ботев\" и ул. \"Гривица\" в град Добрич. \r\nУстановено е, че 22-годишен водач на мотоциклет \"Сузуки\" е блъснал пресичащия пътното платно пешеходец на 65 г. от областния град. Вследствие на инцидента, пешеходецът е починал на място.\r\nПри извършената проверка на водача на МПС е установено, че същия е неправоспособен и управляван мотоциклета след употреба на наркотични вещества. \r\nВодачът на мотоциклета е задържан за 24 часа. По случая е образувано досъдебно производство.", "date": "2018.06.25", "title": "Дрогиран мотоциклетист блъсна фатално пешеходец"}
{"url": "https://www.dnes.bg/sofia/2018/06/25/vijte-kyde-niama-da-ima-voda-utre-v-sofiia.380351", "text": "На 26 юни 2018 г. (вторник) във връзка с подмяна на сградно водопроводно отклонение на ул. \"Балкан\", кв. \"Ботунец\", се налага спиране на водоподаването от 09:00 до 16:00 часа на клиентите на \"Софийска вода\", живеещи в района на ж.к. \"Ботунец\" 1. \n\r\nПри продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноски на ул. \"Васил Левски\" №2.\n\r\nНа 26 юни 2018 г. (вторник) във връзка с изграждане на сградно водопроводно отклонение на ул. \"Троянски проход\", ж.к. \"Лагера\", се налага спиране на водоподаването от 09:30 до 19:30 часа на клиентите на \"Софийска вода\", живеещи в района на ул. \"Мокренски проход\", от ул. \"Мъглен\" до бул. \"Акад. Иван Евстатиев Гешов\".\r\n                    \r\n                    \r\nПри продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на ул. \"Троянски проход\", ъгъла с ул. \"Мокренски проход\".\n\r\nНа 26 юни 2018 г. (вторник) във връзка с подмяна на сградно водопроводно отклонение на ул. \"Ненко Германски\", с. Лозен, се налага спиране на водоподаването от 09:00 до 18:30 часа на клиентите на \"Софийска вода\", живеещи в района на ул. \"Ненко Германски\".\n\r\nПри продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноски на ул. \"Ненко Германски\", ъгъла с ул. \"Иван Пешев\".\n\r\nНа 26 юни 2018 г. (вторник) във връзка с подмяна на сградни водопроводни отклонения на ул. \"Тайга\" и ул. 253, кв. \"Орландовци\", се налага спиране на водоподаването от 09:00 до 19:00 часа на клиентите на \"Софийска вода\", живеещи в района на ул. \"Тайга\", от ул. \"Знаме на труда\" до ул. \"Локорска\", ул. \"Димитър Гущанов\", ул. \"Железопътна\", ул. 252, ул. 228.\n\r\nПри продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноски на ул. \"Димитър Гущанов\", ъгъла с ул. \"Железопътна\"; ул. \"Тайга\", ъгъла с ул. \"Локорска\".\n\r\nНа 26 юни 2018 г. (вторник) във връзка с подмяна на спирателен кран на ул. \"Костенец\", ж.к. \"Сердика\", се налага спиране на водоподаването от 09:00 до 19:00 часа на клиентите на \"Софийска вода\", живеещи в района на бул. \"Инж. Иван Иванов\", от ул. \"Житница\" до ул. \"Костенец\".\n\r\nПри продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноски на ул. \"Костенец\", ъгъла с бул. \"Инж. Иван Иванов\".\n\r\nНа 26 юни 2018 г. (вторник) във връзка с изграждане на сградно водопроводно отклонение на бул. \"Рожен\", кв. \"Илиянци\", се налага спиране на водоподаването от 09:30 до 16:30 часа на клиентите на \"Софийска вода\", живеещи в района на бул. \"Рожен\", от ул. \"Петър Панайотов\" до ул. \"Балчо Нейков\".\r\n \r\nПри продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноски на последна спирка на автобус №83.\n\r\nРемонтните дейности ще осигурят по-добро управление на водопроводната мрежа, като максимално се ограничат зоните на евентуални бъдещи нарушения на водоснабдяването.\n\r\nЗасегнатите от прекъсването на водата могат да получат повече информация от Телефонния център на \"Софийска вода\" АД на телефон: 0800 12121 или да следят за развитието на всички текущи теренни дейности в реално време чрез  на дружеството .\n\r\n\"Софийска вода\" АД предварително се извинява на своите клиенти за причинените временни неудобства! на дружеството дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез SMS.", "date": "2018.06.25", "title": "Вижте къде няма да има вода утре в София"}
{"url": "https://www.dnes.bg/politika/2018/06/25/zemedelci-iskat-vyn-ot-bsp-shte-stanat-li-nezavisimi.380336", "text": "Земеделците Спас Панчев и Димитър Георгиев са поискали да напуснат ПГ на СП за България\" и да станат независими народни представители.\r\nРъководството на БСП обаче настоява те да депозират своите оставки като депутати, съобщи \"Фокус\".\r\nТова се случило по време на съвместно заседание на Изпълнителното бюро на БСП, коалиционния съвет на \"БСП за България\" и ръководството на парламентарната група.\r\nНа него е било обсъдено какво ще се случи с двамата народни  представители, след като партията им - \"Земеделски съюз Александър Стамболийски\", обяви тези дни, че ще напусне  Коалиция \"БСП за България\".\r\r\n                    \r\n                    Решението за напускането е било взето по време на проведения 44-ти редовен конгрес на партията, на който Спас Панчев бе преизбран за председател.\r\nСпоред Панчев то е продиктувано от желанието формацията да се яви самостоятелно на местните избори и от пренебрежителното отношение на БСП към по-малките партньори.\n\r\n\"Продължава едно такова отношение на голямата партия в коалицията, като че ли другите партии са длъжни само да гласуват и няма място те да участват по друг начин\", заяви той вчера пред БНР.\r\nОкончателното решение за бъдещето на двамата депутати трябва да се вземе от заседанието на цялата парламентарна група, което ще се проведе тази вечер.\r\n ", "date": "2018.06.25", "title": "Земеделци искат вън от БСП, ще станат ли независими?"}
{"url": "https://www.dnes.bg/festivali/2018/06/25/vitosha-2018-sybira-folklora-na-zapadnite-balkani.380347", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\n22-то издание на Международния фолклорен фестивал \"Витоша 2018\" ще бъде посветено на културното наследство на обединена Европа в продължение на 6 дни. \n\r\nНа две сцени в Народно читалище \"Витоша\", в квартал \"Павлово\" и в парка пред Националния дворец на културата, 11 ансамбъла от Европа и страни от Западните Балкани ще запознаят публиката с фолклорните традиции и творчеството си.\n\r\nДиректорът на Международния фестивал Нестор Несторов обясни, че откриването на фестивала е утре от 19:30 часа. \"6 са фестивалните дни. Утре в НДК ще има репетиции, защото в самия фестивал има конкурсна част с 12 души международно жури - разказа Несторов в студиото на \"България сутрин\" по . - Основната част от откриването е дефилето, което участниците ще направят по булевард \"Витоша\".\r\n                    \r\n                    \r\nИнициативата по традиция се провежда в столичния район \"Витоша\", а през годините в нея са участвали изпълнители от най-различни страни. Този месец обаче фестивалът е обвързан със Западните Балкани, чиито фолклор ще бъде представен у нас.\n\r\nВ София днес пристигат ансамбли от Гърция, Румъния, Босна и Херцеговина, Сърбия, Черна гора, Турция, Македония, Косово, а заедно с тях ще се представят и техни колеги от други части на Европа.\n\r\nЗаместник-кметът на район \"Витоша\" Кънчо Кънчев обясни, че по традиция тази инициатива се провежда на площад \"Знаме на мира\", но тази година има някои промени.\n\r\n\"През тази година взехме решение фестивалът да бъде като събитие от председателството. Имахме възможност да направим такава концепция. Тази година основната сцена ще бъде на НДК\", допълни Кънчев пред Bulgaria ON AIR. Той обясни, че участниците са над 330 души.", "date": "2018.06.25", "title": "\"Витоша 2018\" събира фолклора на Западните Балкани"}
{"url": "https://www.dnes.bg/snimka-na-denia/2018/06/25/v-kraia-na-iuni-poroi-grym-i-mylnii-opasni-do-oranjevo.380370", "text": "Оранжев код за опасни дъждове и гръмотевици обявиха синоптиците за девет области в страната утре.\r\nПредупреждението е в сила за Габровска, Великотърновска, Пловдивска, Старозагорска, Сливенска, Бургаска, Ямболска, Хасковска и Кърджалийска.\r\nСиноптиците прогнозират, че в тези райони ще има интензивни валежи и гръмотевични бури. Валежите ще са значителни, главно след обяд и през нощта срещу сряда. Прогнозата е за очаквани количества дъжд от 30 до 50 л/кв.м, но на места ще са за кратко време, пише \"Дарик\".\n\n\r\nВ други 15 области е обявен жълт код за опасни валежи и гръмотевици. Предупреждението е в сила за областите Монтанска, Врачанска, Плевенска, Ловешка, София-област, столицата София, Пазарджишка, Смолянска, Русенска, Търговищка, Разградска, Шуменска, Силистренска, Добричка и Варненска.\rВ тези райони утре също се очакват интензивни валежи и гръмотевични бури. Валежите ще са значителни, главно след обяд и през нощта срещу сряда. Очакваните количества в Монтаско, Врачанско и Плевенско са 15-30 литра на квадратен метър, а в останалите области, където е обявен жълт код, 20-30 л/кв.м.\r\nСпоред синоптичните прогнози, макар и интензивни, в тези области валежите ще са краткотрайни.\r\nМаксималните температури утре ще са между 22 и 27 градуса, в София - около 22 градуса.\r\nИ край морето ще е облачно и дъждовно, очакват се гръмотевици. Ще духа умерен до силен вятър от север-североизток. Максималните температури ще са 22-24 градуса, близки до температурата на морската вода.\r\nНад планините облаците ще са повече, и там ще има валежи и гръмотевици. По-значителни те ще са в масивите от Централна и Източна България. Ще духа умерен и силен вятър от изток-североизток. Максималната температура на височина 1200 метра ще е около 14, на 2000 метра - около 8 градуса.\r\nМетеорологичната обстановка ще остане сложна и в средата на седмицата. Над страната ще премине средиземноморски циклон, на много места ще има валежи, главно в югоизточната й половина - и гръмотевични бури.\r\nВалежите ще са интензивни и значителни по количество. Температурите ще бъдат доста по-ниски от обичайните - максималните в сряда ще са предимно между 20 и 25 градуса, но в районите с по-интензивни и продължителни валежи ще остават под 20 градуса.\r\nПрез нощта срещу четвъртък и до обяд в Североизточна България валежите ще продължат, докато в останалата част от страната временно ще отслабнат и спрат.\r\nОколо и след обяд от югозапад отново ще завали, ще се развият и гръмотевични бури. Остава и вероятността за значителни количества валеж, по-голяма - в Западна и Централна България.\n\r\n ", "date": "2018.06.25", "title": "В края на юни: Порои, гръм и мълнии - опасни до оранжево!"}
{"url": "https://www.dnes.bg/balkani/2018/06/25/makedoniia-v-nato-samo-ako-grajdanite-odobriat-imeto.380359", "text": "НАТО ще покани Бившата югославска република Македония само ако Скопие ратифицира договора за името с Гърция и ако споразумението получи одобрението на гражданите на страната на референдума през есента, заяви в понеделник генералният секретар на Алианса Йенс Столтенберг, цитиран от гръцката информационна агенция АНА-МПА.\n\n\n\n\r\nВ изявление при пристигането си на срещата на министрите на външните работи и отбраната от страните членки на ЕС в Люксембург, Столтенберг отново потвърди, че решението за започване на присъединителни преговори с Македония ще бъде взето на срещата на върха на НАТО на 12 юли.\r\nСпоред неговите думи, Алиансът ще изчака окончателното ратифициране на договора преди да отправи покана за пълноправно членство на бившата югорепублика, пише \"Фокус\".\r\r\n                    \r\n                    Генералният секретар подчерта \"историческото значение\" на договора от Преспа и подчерта, че пред Скопие се отваря \"историческа възможност\" да стане членка на НАТО.\r\nСтолтенберг призова македонците да се възползват от \"уникалната възможност\" и да подкрепят договора за името, като отбеляза, че в противен случай страната няма да бъде поканена в Северноатлантическия алианс.\r\n ", "date": "2018.06.25", "title": "Македония в НАТО – само ако гражданите одобрят името!"}
{"url": "https://www.dnes.bg/sofia/2018/06/25/avtobusi-i-tramvai-v-edno-trase-na-konstantin-velichkov.380376", "text": "Автобусните линии с номера 11, 60, 72, 102, 83, 45 и 77 ще се движат в трасето на трамваите по линии 11, 22 и 3 по бул. \"Константин Величков\" и бул. \"Възкресение\" (в участъка между пазара \"Красна поляна\" до бул. \"Сливница\"), съобщиха от Столичната община.\n\r\nТова е една от новите мерки за по-бърз и удобен градски транспорт.\n\r\nЗа целта превозните средства ще имат общо трасе и общи спирки. За безопасност и удобство на пътниците ще се изградят перони на спирките и ще бъдат поставени съответните указателни знаци.\n\r\nАнализът на Центъра за градска мобилност показва, че в този участък автобусите натрупват в пиковите часове закъснения до 10 минути. При отделянето им от общия автомобилен трафик това закъснение ще бъде прекратено.\r\n                    \r\n                    \r\nОчаква се промяната да е факт още това лято.\n\r\nСлед като промените станат факт, следващата локация, на която е предвидено изграждането на обособено трасе, е бул. \"Мадрид\", където трамваи и автобуси отново ще имат общ участък. \n\r\nПредстои да се анализират всички варианти за изграждане на възможно най-много такива трасета и нови бус ленти в града.\r\n ", "date": "2018.06.25", "title": "Автобуси и трамваи в едно трасе на \"Константин Величков\""}
{"url": "https://www.dnes.bg/kino/2018/06/25/djurasik-sviat-2-izgoni-fenomenalnite-2-ot-vyrha.380374", "text": "Динозаврите все още добре се котират в бокс-офис класацията, като \"Джурасик свят 2: Рухналото кралство\" надмина очакванията и реализилра 150 милиона долара от продажба на билети в САЩ и Канада, съобщи \"Асошиейтед прес\".\r\nСумата не надминава рекорда от 208,8 милиона долара, поставен през 2015 г. от предишната част на \"Джурасик свят\", но показва, че 25-годишната поредица още среща силен отклик сред любителите на киното.\r\nВъв филма, режисиран от Хуан Антонио Бейона, в който участват актьорите Крис Прат и Брайс Далас Хауърд, динозаврите отново са заплашени от изчезване. Този път заради вулкан, който е на път да изригне.\r\nСлед като миналата седмица дебютира с приходи от 182,7 милиона долара , анимацията на \"Пиксар\" \"Феноменалните 2\" се срина с 56 процента и постъпления от 80, 9 милиона долара. Лентата зае второ място в бокс-офиса, пише БТА.\r\r\n                    \r\n                    На трета позиция е филмът \"Бандитките на Оушън\" с прихподи от билети на стойност 11,7 милиона долара. Четвърти и пети са филмите \"Tag\" и \"Соло: История от Междузвездни войни\", реализирали съответно 8,2 милиона долара и 4 милиона долара.", "date": "2018.06.25", "title": "\"Джурасик свят\" 2 изгони \"Феноменалните\" 2 от върха"}
{"url": "https://www.dnes.bg/bulgaria/2018/06/25/ot-iuli-sys-7-po-visoki-fakturi-za-parno-i-topla-voda.380385", "text": "Парното и топлата вода ще поскъпнат с  около 7% от юли заради ръст на  цената на природния газ. Това стана  ясно на открито заседание на Комисията за  енергийно и водно регулиране.\r\nЕнергийният регулатор намалява исканото от  \"Булгаргаз\" увеличение от 18% на 10,81% с мотива надвзет приход от   предишните цени.\n\n\r\nВъпреки това обаче ръстът е достатъчен, за да \"повлече\" със себе си и цените на топлоенергията.\r\n\"Това е  минималното повишение, което ние определяме въз основа на  твърде  високите цени на суровия петрол и на петролните деривати на   международния пазар. Цени, върху които нито \"Булгаргаз\", нито   правителството на България, могат да влияят. Финалното решение, което ще  вземем  и на 29 юни, е да бъде предложената цена или много близка до  нея\", обясни шефът на регулатора Иван Иванов.\r\r\n                    \r\n                    Изпълнителният директор на \"Булгаргаз\" Николай Павлов посочи, че  решението на КЕВР ще затрудни доставките на природен газ в страната. От  дружеството смятат, че има опасност да не са в състояние да изпълняват  лицензионните си задължения.\r\nОкончателно решение за новите цени КЕВР ще вземе на закрито заседание.\r\n \r\n\r\n ", "date": "2018.06.25", "title": "От юли със 7% по-високи фактури за парно и топла вода "}
{"url": "https://www.dnes.bg/politika/2018/06/25/borisov-kym-deputati-i-prevozvachi-dai-v-kat-ako-se-razberete.380361", "text": "ДАИ не може да контролира ефективно транспорта, видя се през годините. При никое правителство. Това каза премиерът Бойко Борисов след среща с превозвачи, най-вече от автобусния бранш.\r\nСутринта те изкараха автобуси на протест пред храм-паметника \"Александър Невски\", но по-късно го отмениха след разговор с премиера в Министерския съвет.\n\n\n\r\nНа срещата Борисов е разпоредил на един от вносителите на проектозакона за Българска автомобилна камара да го изтегли.\r\nПо повод предложението ДАИ (не стана ясно дали има предвид Изпълнителна агенция \"Автомобилна администрация\") да отиде в КАТ, Борисов заяви - седнете, изговорете го, наложете го, защото и за тях ще е добре. Думите му бяха към депутатите, както и към представителите на бранша, съобщи .\r\r\n                    \r\n                    \"Така че изтегляте законопроекта, сядате в спокойна обстановка всички заинтересовани страни и го довеждате дотам секторът да бъде успокоен, дисциплиниран\", поръча Борисов. Той поиска на 100% ефективен контрол и без никаква лобистка линия, \"по която да ни упрекват\". \r\nЧаст от бранша скочи срещу законопроекта, който прехвърля част от правомощията на \"Автомобилна администрация\" на камарата, която ще бъде създадена.\r\nТой предложи, ако все пак се реши да се създаде камара, в нея \"да бъдат разделени камионите от рейсовете\".\r\nПо-късно стана ясно, че браншови организации готвят мащабен национален контрапротест на 4 юли с искане законът за Българска автомобилна камара да се върне за разглеждане от Народното събрание. Това обявиха ръководителите на Съюза на международните превозвачи (СМП), Българската асоциация на сдруженията в автомобилния транспорт (БАСАТ) и Конфедерацията на работодателите и индустриалците в България (КРИБ).\r\nПредседателят на БАСАТ Илиян Филипов заяви, че срещу камарата са против \"няколко сдружения с малка членска маса\". \r\n", "date": "2018.06.25", "title": "Борисов към депутати и превозвачи: ДАИ в КАТ, ако се разберете!"}
{"url": "https://www.dnes.bg/stranata/2018/06/25/na-punktovete-kardam-i-durankulak-konfiskuvat-surovo-meso.380377", "text": "Засилва се контролът на ГКПП-Кардам и ГКПП-Дуранкулак на моторни превозни средства и на личния багаж на преминаващите за суровини и храни от свинско месо, които крият риск да пренесат вируса на африканската чума, съобщиха от областната епизоотична комисия. В румънския окръг Тулча към момента има регистрирани 15 огнища на болестта.\r\nЗабранява се вносът в областта на свинско месо и суровини от него от страни от ЕС и трети страни и за лична консумация. На границата ще се проверяват автомобили и личен багаж на влизащите. При установяване на свинско месо или суровини от него те ще бъдат конфискувани и предавани за унищожение, съобщи \"Фокус\".\r\nБолестта е особено опасна и нанася огромни икономически щети, ако заразата засегне ферми за отглеждане на свине, заяви директорът на Областната дирекция по безопасност на храните д-р Анелия Андонова.\r\r\n                    \r\n                    В най-големите комплекси в Добричкия регион - в селата Козлодуйци и Дъбовик, се отглеждат съответно 45 000 и 12 000 свине, посочи д-р Борислав Каменов, началник на отдел \"Здравеопазване на животните\" в областната дирекция.\r\nТой посочи, че вече е подготвена схема с вероятните направления на придвижване на дивите свине, които най-често изминават разстоянието от землището на тервелското село Нова Камена до крайморското Батова, като при това животните могат да пробягат за денонощие 90 километра. Ловните дружини ще намалят популацията на дивата свиня като част от превантивните мерки срещу разпространението на африканската чума.\r\n\"\r\nОбщините в Добричкия регион трябва да определят терени, на които да се събират умрелите животни. В свинефермите трябва да се засилят дезинфекционните дейности и да се проверят огражденията, за да не се допусне контакт с диви животни, разпореди областната епизоотична комисия.\r\nТрябва да се извърши ", "date": "2018.06.25", "title": "На пунктовете Кардам и Дуранкулак – конфискуват сурово месо "}
{"url": "https://www.dnes.bg/temida/2018/06/25/ivancheva-v-bolnica-zashto-advokatyt-i-mylchi.380395", "text": "Хванатата с подкуп кметица на столичния район \"Младост\" Десислава Иванчева, който съдът отстрани от поста, е влязла по спешност в затворническата болница \n\n\n\n\r\nИнформацията съобщи пред \"\" адвокатът й Марин Марковски, но отсече, че няма да коментира защо, тъй като това е деликатна тема.\r\nПреди време той съобщи, че Иванчева ще съди България в Страсбург заради лошите условия в затвора. \r\nИванчева беше задържана на 17 април през зрелищна акция в центъра на София. \r\nТогава до Спортната палата й щракнаха белезници по обвинение, че заедно със заместничката си Биляна Петрова взела 56 хил. евро подкуп от предприемача Александър Ваклин. \r\r\n                    \r\n                    Според спецпрокуратурата посредник в корупционната сехма бил бившият кмет на \"Младост\" Петко Дюлгеров.\r\nОбвинението твърди още, че тримата поискали от Ваклин 500 хил. евро.\r\nНе един път по време съдебните заседания по мярката за неотклонение и отстраняването от длъжност на кметицата тя се е оплакваше от лошите условия в килията, заради които дори пъпчасала. \r\nВ сряда с аргумента, че здравословното й състояние е влошено, Иванчева и адвокатът й ще поискат от състав на специализирания съд да я пусне на свобода.", "date": "2018.06.25", "title": "Иванчева в болница. Защо? Адвокатът й мълчи!"}
{"url": "https://www.dnes.bg/stranata/2018/06/25/pacient-postaviat-mi-falshivi-diagnozi-za-pari-ot-zdravnata-kasa.380386", "text": "\n\r\nСигнал за поставяне на неистински диагнози и представяне на неизвършени медицински прегледи за заплащане пред Здравна каса-Русе бе насочен към Изпълнителна агенция Медицински одит (ИАМО) чрез платформата за сигнали  от пациент, който твърди, че медици злоупотребяват със здравословното му състояние с цел допълнително финансиране от НЗОК. \r\nТой алармира за два медицински прегледа, които, по думите му, не са извършени. \r\n\"Тъй като не съм подписвал амбулаторните листи, с които са отчетени тези прегледи и най-вероятно някой се е подписал вместо мен, това деяние, освен неморално поведение на лекари, ще нарека и престъпление\", посочва авторът на сигнала.\r\r\n                    \r\n                    \"На други проведени медицински прегледи са ми поставени очевидно неистински диагнози, с цел да бъда диспансеризиран и лекарите-специалисти да имат възможност по-често да ме извикват за прегледи и изследвания\", пише още той.\r\nПовече подробности за здравословното състояние на пациента, начина му на живот и качеството на лечението от кардиолога д-р Цоню Стефанов, МБАЛ \"Медика - Русе\", можете да прочетете в приложения файл \"\" .\r\nАко видите нередност, проблем, с който се сблъсквате всеки ден и искате да подадете сигнал - направете го онлайн в !\r\nПлатформата на Investor Media Group ще ви даде възможност не само да придадете гласност на проблема, но и да изпратите сигнал до отговорните институции.", "date": "2018.06.25", "title": "Пациент: Поставят ми фалшиви диагнози за пари от Здравната каса!"}
{"url": "https://www.dnes.bg/balkani/2018/06/25/s-viara-v-razvitieto-na-raiona-radev-pozdravi-erdogan.380373", "text": "Държавният глава Румен Радев поздрави Реджеп Тайип Ердоган по повод преизбирането му за президент на Република Турция.\r\n \r\n\"Вярвам, че конструктивният и интензивен диалог ще продължи възходящото си развитие в интерес на мира, стабилността и сигурността на Югоизточна Европа и за справяне с общите предизвикателства в региона\", заявява българският президент в поздравителния си адрес.\n\n\n\r\n \r\nРумен Радев изразява увереност, че отношенията между България и Турция и занапред ще бъдат пример за приятелство, добросъседство и ползотворно сътрудничество.\r\n \r\n\"Вярвам, че вотът на турския народ, изразен на 24 юни 2018 г., ще бъде в основата на стабилното и успешно развитие на съседна Република Турция и на нейния просперитет във всички сфери\", посочва още Румен Радев в писмото си до своя турски колега Реджеп Тайип Ердоган. \r\n                    \r\n                    \r\nПрезидентът на Турция успя да спечели 52,6% от вота на избирателите, с което затвърди позицията си. След референдума на 16 април миналата година турският президент има още по-разширени правомощия. \n\r\n\"Турция даде уроци по демокрация на света със своята близо 90 процентова избирателна активност\", заяви Реджеп Тайип Ердоган, цитиран от Anadolu Agency.\n\r\n\"Нашата нация ми даде отговорностите на президентството и изпълнителната власт\", заяви Ердоган, цитирайки неофициалните резултати, които ще го направят първия турски лидер в новата президентска система на управление.\r\n ", "date": "2018.06.25", "title": "С вяра в развитието на района: Радев поздрави Ердоган"}
{"url": "https://www.dnes.bg/temida/2018/06/25/meizer-se-izmykna-5-hil-leva-i-svoboda-sled-blizo-2-g-tymnina.380398", "text": "След близо две години в ареста Анита Мейзер излиза от килията срещу 5000 лв. парична гаранция.\n\r\nРешението е на Варненския апелативен съд,  който приключи делото срещу нея. След два месеца съдиите ще обявят решението си за съдбата на скандалната мисис. \n\n\n\n На първа инстанция тя получи осъдителна присъда.\n\r\nОкръжните магистрати признаха Мейзер за виновна по две обвинения – че е причинила по непредпазливост смъртта на съпруга си Николай, а освен това е предложила подкуп на полицейски служител. \n\r\nТя получи три години и половина затвор по първото обвинение и 4 години и половина за затова, че е предложила подкуп от 30 000 евро на разследващия полицай. \r\n                    \r\n                    \r\nСпоред първоинстанционния съд Мейзер трябва да търпи по-тежкото. \n\r\nОкръжен съд - Варна й наложи и глоба в размер на 8 000 лева, както и обезщетение на майката на Николай в размер на 150 000 лв.\n\r\nАнита Мейзер бе арестувана на 15 август 2016 г., след като 40-годишният културист и бивш охранител Николай Димов бе убит в дома им във Варна.\n\r\nСамата тя промени на няколко пъти показанията си, дадени пред разследващите и пред съда. \n\r\nЗа последно тя смени версията си пред Апелативния съд във Варна. \n\r\nТогава заяви, че не е поставяла свински опашки на 40-годишния си мъж и не е била в апартамента, когато той е починал. \n\r\nПреди това Мейзер твърдеше, че в нощта на 14 август 2016 г. е сложила на Николай една свинска опашка на ръцете му зад гърба и по две на краката и на врата. След това отишла в друга стая, за да вземе телефона му и да заснеме как той ги къса. Когато се върнала, го заварила паднал от масажната маса и мъртъв. \n\r\nСпоред втората версия мисиската е тръгнала за магазина 20 минути след полунощ на 14 август, за да купи яйца и кухненска хартия. По това време Николай лежал по очи на масажната маса, като имал само една свинска опашка на краката, а пакетът с останалите бил на малка масичка до него. Заръчал й да не се бави повече от половин час, за да правят после секс. \n\r\nКогато Мейзер се прибрала отново в жилището, тя говорила дълго време с приятел по телефона, отишла до апартамента на дъщеря си в същата кооперация и чистила след котката си. Това й отнело между 40 и 60 минути и едва след това открила тялото на Николай, паднало от масажната маса. \n\r\nВ първия момент си помислила, че съпругът й се прави на умрял, както обичал да се шегува. Мейзер седнала върху трупа и след като се уверила, че Николай няма пулс, се паникьосала. \n\r\nПобягнала към кухнята, за да търси веро и ножици, с които да среже свинските опашки. По думите й няколко пъти \"лашкала\" тялото, отричайки обаче да се е опитвала да го изнесе със сак на колелца от жилището, както твърдеше по-рано. \n\r\nОбратът в показанията си Мейзер обясни с уверенията, които получила за условна присъда.", "date": "2018.06.25", "title": "Мейзер се измъкна! 5 хил. лева и свобода след близо 2 г. тъмнина"}
{"url": "https://www.dnes.bg/akoshtete-vqrvaite/2018/06/25/jenite-ot-zodiaka-koito-nai-lesno-razvejdat-myjete.380378", "text": "Много жени се срещат с женени мъже, а в немалко случаи успяват дори да се превърнат от любовница в законна съпруга. Астрологът, психологът и парапсихологът Сергей Ланг вярва, че много зависи от знака на зодиака и от влиянието на звездите, дали една жена има предпочитания към обвързаните мъже. И е направил своеобразна класация жените от кои зодиакални знаци най-често разрушават семействата.\n\r\n\n\r\nДамите от зодия Близнаци са убедени, че перфектният мъж е жененият мъж. И съответно усилията им са насочени именно натам, без да изпитват угризения, че причиняват проблеми в семейството му. Тя пуска целия си чар, ако разбере, че обектът на нейния интерес е с халка. И дори удвоява усилията да го спечели. Когато обаче постигне успех - рядко се стига до сватба. Просто за жената Близнаци това е игра с висок залог.\r\n                    \r\n                    \r\n\n\r\nЕдва ли някой ще се изненада, че почетното второ място се заема от Лъвиците. Те обичат съперничеството и искат винаги да побеждават. Включително и на любовния фронт. При тях главната цел е женения мъж, защото има повече предпоставки за борбата за сърцето му. Дамите от тази зодия са добри любовници, а семейните мъже често им обръщат внимание. И не случайно те са разбили много двойки.\r\nВижте останалите в ", "date": "2018.06.25", "title": "Жените от зодиака, които най-лесно развеждат мъжете"}
