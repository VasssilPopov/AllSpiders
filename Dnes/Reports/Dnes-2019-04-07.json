{"url": "https://www.dnes.bg/evroizbori-19/2019/04/07/gerb-veche-registrirani-za-evrovota-ot-cik.406874", "text": "Централната избирателна комисия регистрира днес ГЕРБ за участие в предстоящите на 26 май избори за членове на Европейския парламент. Това съобщиха от пресцентъра на ГЕРБ.\r\nКакто председателят на Националния предизборен щаб на ГЕРБ и зам.-председател на партията Цветан Цветанов съобщи - само за ден и половина ГЕРБ е събрала 47 200 подписа, но в ЦИК са били депозирани 9 999, колкото са необходими по закон. Всички документи на ГЕРБ за регистрация в европейските избори са били приети без забележка от състава на Комисията.\n\n\n\r\nОт ГЕРБ припомнят, че този петък, по традиция, са се регистрирали първи за евровота. В продължение на близо седмица младежите от ГЕРБ даваха денонощни дежурства пред входа на ЦИК, за да гарантират, че партията ще се регистрира преди всички останали.", "date": "2019.04.07", "title": "ГЕРБ вече регистрирани за евровота от ЦИК"}
{"url": "https://www.dnes.bg/stranata/2019/04/07/3000-voenni-na-granicata-zaradi-opasnostta-ot-migrantska-vylna.406866", "text": "Няма непосредствена опасност от мигрантска вълна за България, успокои вицепремиерът и министър на отбраната красимир Каракачанов, във връзка с напрежението в лагера \"Диавата\" край Солун.\n\n\r\nВъв връзка със зачестилите коментари, че има напрежение свързано с мигрантите в Гърция, през последните 4 дни сме в непрекъснат контакт с премиера Бойко Борисов и министъра на вътрешните работи Младен Маринов. Няма място за притеснение\", увери военният министър в официалната си страница във Facebook. \n\r\nТой допълни, че има рутинни планове за съвместни действия на МВР и МО, ако напрежението в Гърция ескалира и се наложи България да реагира превантивно, или при настъпила кризисна ситуация. Следим обстановката. До момента няма опасност за България.\n                    \n                    \n                \r\n\"Въпреки всичко, за да има допълнителна гаранция на националната сигурност на страната ни, утре рано сутринта, заедно с началника на генералния щаб на армията ген. Боцев, ще докладваме на министър–председателя на Р България Бойко Борисов, че Българската армия има готовност, при нужда, да изпрати на границата 3 хил. военнослужещи с необходимите единици транспортна техника и спомагателни съоръжения, в помощ на силите на реда, за възпиране на евентуални групи от нелегални мигранти\", завършва Каракачанов.", "date": "2019.04.07", "title": "3000 военни на границата – заради опасността от мигрантска вълна"}
{"url": "https://www.dnes.bg/technology/2019/04/07/problemite-s-boeing-737-glavoboliia-za-avtonomnite-koli.406867", "text": "Генералният директор на  Daimler - Дитер Цетше заяви, че разследването на двете катастрофи на самолети Boeing 737 MAX показва колко тежко обществото приема, че технологиите за автономно управление са причината за трагедиите.\n\r\nЗаради двата инцидента, регулаторните органи бяха принудени да забранят полетите от модела до края на разследванията. Целта е да се разбере, дали именно причината за падането на самолетите е автопилота. Според Цетше, това ще се отрази много лошо на имиджа на автономните автомобили.\n\r\n\"Много важно е да се обърне внимание на психологическа стана на въпроса. Ако погледнете на ситуацията с Boeing, то можете да си представите какво се случва, когато подобно система излезе от строя\", отбеляза Цетше, докато коментираше разработката на напълно автономни транспортни превозни средства.\n                    \n                    \n                \r\nШефът на Daimler допълни, че автомобилните производители трябва да въвеждат тези системи поетапно, като това ще им позволи да си извоюват доверието на обществеността.\n\r\n\"Дори автономните системи да бъдат 10 пъти по-безопасни, отколкото ако се управляват от хора, достатъчен е един голям инцидент, за да се усложни безкрайно въвеждането на тези технологии\", каза още Цетше.\n\r\nИзявлението на шефа на Daimler бе подкрепено от проучване на Американската автомобилна асоциация (AAA), което показва, че 71% от анкетираните (над 1000 души) се страхуват да пътуват с изцяло автономни превозни средства. Отношението към подобни машини може да се промени, но това няма да стане за един ден и по тази причина на първо време на пътищата трябва да се появят полуавтономни технологии.", "date": "2019.04.07", "title": "Проблемите с Boeing 737 – главоболия за автономните коли"}
{"url": "https://www.dnes.bg/stranata/2019/04/07/izpisaha-dvama-ot-postradalite-vyv-varna-preglejdat-shofiora.406868", "text": "Жена и едно от двете деца, пострадали при катастрофата с автобуса във Варна, са вече изписани, съобщиха от пресцентъра на МБАЛ“Св.Анна“.\r\nОколо 14.30 ч в неделя в здравното заведение по спешност бяха приети общо седем потърпевши, след като час по -рано автобус по линия №7 се вряза в къща на кръстовище в квартал „Младост“. Петима са минали през шокова зала и имат предимно лицеви травми.\n\r\nОще се установява състоянието на шофьора, който по предварителна и непотвърдена информация, му е прилошало и загубил контрол над волана и така нацелил къщата. \r\nДокторите му правят образна диагностика, има сериозни травми на двете колена. Според друга версия шофьорка на „Фолксфаген“ се е блъснала в автобуса, той не успял да вземе завоя и връхлетял върху къщата.", "date": "2019.04.07", "title": "Изписаха двама от пострадалите във Варна, преглеждат шофьора"}
{"url": "https://www.dnes.bg/sport/2019/04/07/shtastie-radost-i-emociia-kubrat-pulev-za-celuvkata-s-djeni-sushi.406869", "text": "Превъзмогнах себе си, ударите, аркадата и целувката бе израз на радост и на щастие, на емоция. Така Кубрат Пулев коментира станалата скандална целувка между него и репортерката Джени Суши. \n\r\n\"Джени Суши дойде още докато се снимах с българите след мача ми с румънеца. В четвъртия рунд усещах, че губех мача, нямаше нужда да ми казват от ъгъла\", спомня си Кубрат вечерта на мача.\n\n\n\n\n\r\nТой сподели, че познавал Джени Суши, въпреки че тя отрича двамата да се познават. \n\r\n\"Не знам кой я покани на партито след мача, тя просто си дойде, пиеха и танцуваха. Говорихме си съвсем нормално с нея\", обяснява боксьорът. \n                    \n                    \n                \r\n\"Сядаше до мен, а аз ставах, защото не исках чак такава близост. Още вечерта  й казах - виж това с целувката беше майтап, ни го излъчвайте. Не искам да плюя по нея, не я мразя, въпреки че си измисля какви ли не глупости. Търси неморално дивиденти, има жени, които наистина са били сексуално насилвани\", отсече спортистът пред bTV.\n\r\nКубрат Пулев заяви, че съжалява за случилото се и ако можеше да върне времето назад не би го направил отново. \n\r\n\"На Андреа първия ден й беше много гадно заради хорските мнения и тя се повлия. На другия ден ме подкрепи, каза: \"Познавам какъв човек си\". На Суши явно са й дали лош съвет, един ден може да станем приятели\", завърши Пулев.\r\n ", "date": "2019.04.07", "title": "Щастие, радост и емоция... Кубрат Пулев за целувката с Джени Суши"}
{"url": "https://www.dnes.bg/politika/2019/04/07/cvetanov-v-evropa-ni-chuva-ima-zalojeni-rezultati.406870", "text": "По традиция предизборните слогани на ГЕРБ са изпълнени със съдържание и техният избор не е случаен. Никога не сме гледали на какви слогани са залагали други политически сили през годините, интересували сме се само от това да гарантираме приемственост между основните предизборни послания на партията, заяви председателят на предизборния щаб на ГЕРБ Цветан Цветанов. \n\r\n\"В нашия слоган „Европа ни чува“ има заложени много резултати – за европейската перспектива на Западните Балкани, за охраната на границата на ЕС, за диалога между ЕС и Турция и за всички досиета, които успяхме да затворим по време на европредседателството. Всичко това ни дава основание да смятаме, че наистина Европа ни чува\", настоя Цветанов. \n\n                    \n                    \n                \r\nТой обясни, че след евровота ще бъде направен щателен анализ на изборните резултати, като в подбора на кандидати за кметове и общински съветници ще се взима под внимание тяхната активност и обществено одобрение по време на европейските избори. Зам.-председателят на ГЕРБ също така анонсира, че кандидатът за кмет на Добрич ще бъде партиен член, но все още е рано да се говори за име, тъй като номинационните събрания не са стартирали.\n\r\nПо темата с днешното интервю на кмета на София и зам.-председател на ГЕРБ Йорданка Фандъкова – Цветан Цветанов обясни, че думите й са извадени от контекста може би с цел да се търси някаква интрига. \n\r\n\"С Йорданка Фандъкова сме в отлични отношения и между нас съществува голямо доверие“, категоричен бе Цветанов. По думите му неговата оставка е била доказателство за високия политически и морален стандарт, който съществува в ГЕРБ. „Ние сме много по-различни от всички останали. Затова нека преди да ни оценяват – политическите ни опоненти да видят себе си. Дори в момента има няколко народни представители от БСП с повдигнати обвинения, които освен, че не напускат постовете си – вършат активна партийна работа. При ГЕРБ има стандарт и това е силата ни“, подчерта зам.-председателят на ГЕРБ.", "date": "2019.04.07", "title": "Цветанов: В \"Европа ни чува\" има заложени резултати!"}
{"url": "https://www.dnes.bg/mish-mash/2019/04/07/kak-da-premahnete-statichnoto-elektrichestvo-po-drehite.406705", "text": "Едно от най-досадните неща, които могат да се случат с дрехите и които вероятно всеки е изпитвал, е статичното електричество. Наелектризирането на една дреха може да пренесе напрежение върху останалите дрехи и косата, предизвиквайки неприятни усещания. Съществуват някои трикове, които помагат за неутрализирането на статичното електричество. С тях ще улесните живота си.\r\n\r\nВместо традиционните пластмасови или дървени закачалки за дрехи, използвайте метални. Металът е проводник на електричество и ще помогне за извеждането му от дрехите ви.\r\n\r\nАко досега не сте използвали омекотител за дрехи при прането, опитайте. Изберете препарат за целта, съдържащ антистатик. Той ще помогне на дрехите ви да са едновременно меки и да не се наелектризират.\r\n                    \n                    \n                \r\nКогато сте навън и внезапно дрехите ви се наелектризират, опитайте да разтриете съвсем малко количество течен сапун или лосион (ако имате в чантата си). Те имат антистатичен ефект.\r\n", "date": "2019.04.07", "title": "Как да премахнете статичното електричество по дрехите "}
{"url": "https://www.dnes.bg/football/2019/04/07/levski-zavyrshi-s-1-0-v-mach-ot-pyrva-liga-sreshtu-cherno-more.406872", "text": "Левски постигна победа над Черно море с 1:0 в двубой от 28-ия кръг на Първа лига, игран на стадион \"Тича\".\n\r\nЗрителите станаха свидетели на здрав мач, който бе изпълнен основно с твърди единоборства в средата на терена и много малко опасности пред двете врати. Все пак \"сините\" съумяха да поведат в резултата, благодарение на Станислав Костов (16').\n\r\nПрез втората част домакините леко вдигнаха темпото и се опитваха да притесняват повече защитата на 26-кратните шампиони, но в крайна сметка твърдите единоборства продължиха да преобладават и резултатът остана непроменен.\n\r\nТака Левски вече има на сметката си 58 точки и се доближи на 3 от втория ЦСКА, който вчера завърши наравно 0:0 с лидера Лудогорец.\n                    \n                    \n                \r\nДвата отбора започнаха равностойно срещата и не предприемаха излишни рискове, от което пострадаха интересните положения пред вратите на Иван Дюлгеров и Николай Михайлов.\n\r\nПри първия изстрел в мача бе открит и резултата. В 16-ата минута Станислав Котов получи топката на лявото крило. Нападателят нахлу в наказателното поле и с прецизен удар по земя преодоля Дюлгеров.\n\r\nВ 25-ата минута Васил Панайотов опита късмета си с мощен изстрел от далечно разстояние. Ударът му обаче нямаше точност и топката мина високо над вратата.\n\r\n\n\r\n ", "date": "2019.04.07", "title": "Левски завърши с 1:0 в мач от Първа лига срещу Черно море"}
{"url": "https://www.dnes.bg/obshtestvo/2019/04/07/panov-zavejda-delo-v-strasburg-jena-mu-ako-toi-ne-poluchi-pravosydie-koi.406871", "text": "Лозан Панов ще съди България в Страсбург заради наложената му от Софийския административен съд глоба за недеклариране на имот пред Сметната палата. \n\r\nСъпругата на Панов - Елисавета - беше категорична, че имотът е бил деклариран пред инспектората на Висшия съдебен съвет.\n\n\n\r\nЩо се отнася до нейния апартамент, купен от фирмата „Артекс”, преди да се омъжи за Панов, тя беше категорична, че ниската цена е била заради срива на цените по онова време. Фактът, че собствениците на фирмата архитектите Мирянове са им кумове, не е повлиял.\n\r\n\"Ако председателя на най-висшата съдебна инстанция не може да получи правосъдие какво остава за вас и за мен\", коментира Елисавета Панова.\n                    \n                    \n                \r\nНа въпрос дали Лозан Панов трябва да остане на поста си, тя заяви: Смятате, че трябва да спре да се бори? Не, напротив, трябва да си признаем, че живеем в завладяна държава и просто останалите да изберат дали да продължат да живеят в нея, или да се изправят.\n\r\nЖената на Панов обясни и че единственото, което й е останало, е да покаже всички документи по закупуване на имота си. Тя обясни и че ниската цена се дължи на по-голямата първоначална вноска, която е направила.\n\r\n„465 евро на квадрат са, понеже годината на сключване на сделката е 2013 г. Има достатъчно анализи за състоянието на пазара в интернет за този период. В началото на 2013 е началото на пика на имотната криза. В този период никой не инвестираше в строителство. Хората предпочитаха да влагат спестяванията си в депозити. Банковият сектор се ползва с добър имидж. Това е първият компонент, който играе роля върху цената. Вторият компонент, аз закупих не сграда, аз закупих право на строеж, защото сградата е една картинка, което означава, че аз поемам риск. Следващият момент е с първоначалната вноска. Никой не е готов да даде 50% от цената предварително, а 10 до 30% максимум. Това са факторите за цената”, обясни Елисавета.\n\r\nТя призна, че семейство Мирянови, собствениците на фирма „Артекс“, са й близки, като те са и кумуве на сватбата й с председателя на ВКС. Панова каза, че личен проблем я свързал с Весела Мирянова. \n\r\n\"Аз не се срамувам от познанството си със сем. Мирянови. Построили са едни от най-качествените жилищни сгради през последните 25 г. в София, срамувам се от начина, по който се управлява държавата ни, от тресавището, в което се превърна. Същото това тресавище поглъща и почтените хора вече“, смята Елисавета Панова.", "date": "2019.04.07", "title": "Панов завежда дело в Страсбург, жена му: Ако той не получи правосъдие, кой?"}
{"url": "https://www.dnes.bg/usa/2019/04/07/trymp-obviniava-mylyr-predava-informaciia-na-presata.406873", "text": "Президентът на САЩ Доналд Тръмп заяви днес, че екипът на специалния прокурор Робърт Мълър, разследващ предполагаемата намеса на Русия в американските избори, подава незаконно информация на медиите, съобщи ТАСС.\n\r\n\"Както изглежда, екипът на Боб Мълър от 13 мразещи Тръмп и разгневени демократи незаконно предава информация на пресата, докато в същото време фалшиви новини на медиите създават собствени истории с източници или без\", написа Тръмп в Twitter.\n\r\n \n                    \n                Специалните служби на САЩ обвиняват Русия в намеса в американските президентски избори през 2016 година. С разследването се зае от май 2017 година бившият директор на ФБР Мълър, припомня БТА.\n\r\nТръмп и неговите помощници нееднократно отхвърляха подозренията в каквито и да било неправомерни контакти с руски официални лица в периода на предизборната кампания. \n\r\nМосква също многократно опроверга твърденията, че се е опитала да повлияе на изборите в САЩ.\r\n ", "date": "2019.04.07", "title": "Тръмп обвинява Мълър: Предaва информация на пресата!"}
{"url": "https://www.dnes.bg/stranata/2019/04/07/samoorganizaciia-babi-v-pomosht-na-zakysali-pensioneri.406858", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nБаби-доброволки се грижат за болни и трудно-подвижни пенсионери, като им пазаруват и помагат в домакинстовото. Социалната практика е разпространена в доста села във Великотърновско. Възрастните хора се организират сами без да търсят съдействието на местните власти и без да получават пари за това.\r\n86-годишната Анка Милева е сама в къщата си от години, тъй като дъщеря й живее в Дряново. Преди две години си счупила крака и вече почти не излиза извън дома и градината си. Оттогава за нея се грижи съседката й Райна Иванова.\n\r\n\"И кмета, и комшийката Райна, всичките, ми помагат! Баба Райна всеки ден иде да ме види какво правя, като тръгне за хляб и вика: \"Имаш ли нужда от нещо?\", разказва Анка.\n                    \n                    \n                \r\n82-годишната Райна Иванова пък не пропуска ден без да се отбие при съседката си и да я нагледа.\n\r\n\"Ами с какво да й помагам – купувам й хляб. Това ми е единствената помощ. И единствената ми разтуха- тя сама и аз съм сама! Приказваме си бабешки работи! Ей тъй от човещина, нито ми е роднина, нито нищо\", споделя бабата.\n\r\nСоциалната практика в селото е от години и е на доброволни начала. От Община Велико Търново подготвят европроект за патронажната грижа, в който ще ползват опита на възрастните доброволки. В него ще бъде предвидено възрастните жени, които се грижат за болни старици, да получават допълнителен доход към пенсиите си.\r\n ", "date": "2019.04.07", "title": "Самоорганизация: Баби в помощ на закъсали пенсионери"}
{"url": "https://www.dnes.bg/balkani/2019/04/07/migrantite-napuskat-lagera-diavata-ostavat-okolo-50-dushi.406859", "text": "Мигрантите, които направиха импровизиран лагер край Солун в четвъртък, са го напуснали, съобщи АНА-МПА. \n\r\nОт четвъртък стотици мигранти се събраха край бежанския лагер Диавата край Солун в отговор на анонимна информация в социалните мрежи, че границата със Северна Македония, която се намира на 60 километра, ще бъде отворена и ще могат да продължат към Западна Европа. В петък броят им достигна 2000, предава БТА.\n\n\r\nВ петък и събота избухнаха сблъсъци с полицията при опит на мигрантите да пробият кордона и да се насочат към границата.\n\r\nПрез цялата нощ от лагера са заминавали наети от властите автобуси, с които мигрантите са откарвани към центрове за настаняване в различни части на Гърция. До тази сутрин са извозени 874 души, а в импровизирания лагер остават около 50 мигранти.\n                    \n                    \n                \r\nДнес турските власти задържаха 950 души, насочили се към границата с Гърция пак след фалшива информация в социалните мрежи, че границата ще бъде отворена, съобщи Анадолската агенция.\r\n ", "date": "2019.04.07", "title": "Мигрантите напускат лагера Диавата, остават около 50 души"}
{"url": "https://www.dnes.bg/temida/2019/04/07/treva-amfeti-kokain-i-sydyt-reshi-pol-boevski-ostava-v-aresta.406860", "text": "\nПол Боевски остава в ареста, реши Софийският градски съд. \n\r\nСинът на шампиона ни по вдигане на тежести Гълъбин Боевски е обвинен за разпространение на дрога. \n\r\nНа 4 април той е бил заловен с 2,31 грама коноп, 17,44 грама амфетамин и 4,42 грама кокаин.\n\n\r\nЧаст от дрогата била скрита в колата му, а останала - в неговия дом и в апартамента на приятелката му.\n\r\nРешенението на съда не е окончателно, в случай че Боевски обжалва делото е насрочено за 11 април пред Софийския апелативен съд. \n\r\nСамият Гълъбин Боевски беше осъден през 2012 година на 9,4 години затвор в Бразилия за трафик на кокаин, скрит в куфар. Той категорично отхвърли обвиненията и уточни, че е купил куфара непосредствено преди пътуване. След известен престой в затвора той се прибра у нас, а причините за предсрочното му освобождаване така и не станаха известни.\n                    \n                    \n                \r\nИмето на Пол Боевски нашумя преди 11 години, когато като ученик беше приет в болница, след като се простреля в главата с внесен в училище газов пистолет. Случаят доведе до оставката на баща му като общински съветник от ГЕРБ.", "date": "2019.04.07", "title": "Трева, амфети, кокаин... И съдът реши: Пол Боевски остава в ареста!"}
{"url": "https://www.dnes.bg/akoshtete-vqrvaite/2019/04/07/top-4-zodii-koito-se-strahuvat-da-ne-gi-naraniat.406288", "text": "Хората са уязвими създания и много неща могат да ги засегнат. Просто някои от тях прикриват това по-добре и не обичат да говорят за чувствата си. Болката и тъгата са част от живота на всеки, но някои зодиакални знаци се справят много по-трудно с тези емоции. Ето и кои зодии са в непрестанен страх, че ще бъдат наранени от някого.\r\n \r\nРиби\r\n \r\nДрамата винаги присъства в живота на Рибите. Те приемат нещата тежко и много лесно могат да се разстроят, дори от нещо, което се струва незначително на другите. Винаги очакват някой да ги нарани, понякога дори сами предизвикват другите, само за да се окажат прави и да се убедят, че наистина всеки може да им причини болка, дори най-близките и искрените хора. Сякаш живеят за болката. Обичат да са в компания на други хора, не искат да са самотни, но очакват предателства.\r\n \r\nЛъв\r\n \r\nЕгото на Лъвовете е огромно, затова те много лесно могат да бъдат смачкани и наранени. Тези зодии се защитават, крият колко са уязвими, защото не искат да изглеждат слаби или да си позволят да загубят гордостта си. За тях е много важно да бъдат харесвани, хората да одобряват работата и поведението им, да служат като пример. Имат нужда от любовта и уважението на другите. Ако не ги получат, се депресират и обвиняват. В постоянен страх са, че някой няма да ги хареса, че някой ще ги критикува и ще изгубят лидерските си позиции.\r\n \r\n", "date": "2019.04.07", "title": "Топ 4 зодии, които се страхуват да не ги наранят"}
{"url": "https://www.dnes.bg/rusia/2019/04/07/novichok-afera-britanec-pita-rusiia-zashto-e-ubila-priiatelkata-mu.406861", "text": "Чарли Роули, британецът, чиято приятелка загина, след като бе отровена с нервнопаралитичното вещество Новичок през юли 2018 г., се е срещнал вчера с посланика на Русия в Обединеното кралство, съобщи в. \"Сънди мирър\", предаде Франс прес и БТА.\n\r\nСпоред вестника, който публикува снимка от срещата, той е разговарял час и половина с Александър Яковенко.\n\r\n\"Исках да го попитам: \"Защо вашата страна уби приятелката ми?\", обясни той, цитиран от таблоида. \"Но не бих казал, че получих отговор. Получих само руска пропаганда\", добави Роули и окачестви като \"абсурдни\" обясненията, дадени му от Яковенко.\n\r\n\"Посланикът постоянно твърдеше, че веществото не е било произведен в Русия Новичок, защото ако е било произведено там, щяло да избие всички\", заяви Роули. \"Продължавам да мисля, че Русия е извършила атаката\", добави той.\n                    \n                    \n                \r\nТрагедията с Роули и приятелката му Доун Стърджис се разигра на 30 юни 2018 г., когато двамата бяха намерени в критично състояние в град Еймсбъри. Те са били в контакт с веществото, което е било в намерен от Роули флакон от парфюм. И двамата бяха приети в болница, но Стърджис не оцеля.\n\r\nПо-рано същата година бе извършено нападението с Новичок срещу бившия руски шпионин Сергей Скрипал и дъщеря му Юлия в съседния град Солсбъри. Британското правителство хвърли вината за него на руските власти. Кремъл отрича да има нещо общо. ", "date": "2019.04.07", "title": "Новичок афера: Британец пита Русия защо е убила приятелката му"}
{"url": "https://www.dnes.bg/notifikacii/2019/04/07/boriana-kalein-s-oshte-edin-medal-srebro-na-topka.406862", "text": "Боряна Калейн завоюва и сребърен медал при първата за годината Световна купа по художествена гимнастика в италианския град Пезаро.\n\r\nБългарската гимнастичка, която вчера спечели бронзовото отличие в многобоя, днес завоюва сребро на финала на топка.\n\r\nВъзпитаничката на Мариана Памукова представи отлично композицията си и получи оценка от 21.700 точки (12.800 за трудност и 8.900 за изпълнение).\n\r\nКалейн има еднаква оценка 21.700 с руската звезда Дина Аверина, но българката има повече за изпълнение - 8.900 срещу 8.700. Така рускинята остана трета. Първа на топка е Арина Аверина (Русия) с 22.400 точки.\n\r\nДругата българка Катрин Тасева също изигра страхотно съчетание с топка и зае четвъртото място с 21.350 точки (12.500 за трудност и 8.850 за изпълнение).\n                \n                \r\nНа финала на обръч Боряна Калейн зае четвърто място с 21.150 точки, а Катрин Тасева е шеста с 20.650 точки.\n\r\nЗлатното отличие спечели Арина Аверина с 22.500 точки, а втора и трета са съответно Дина Аверина с 22.400 и Катарина Галкина (Беларус) с 21.200 точки.\n\r\nВ момента ансамблите играят съчетанията с пет топки, а по-късно днес са финалите на бухалки и лента при жените и на три обръча и два чифта бухалки при ансамблите.", "date": "2019.04.07", "title": "Боряна Калейн с още един медал – сребро на топка "}
{"url": "https://www.dnes.bg/evroizbori-19/2019/04/07/abv-otgovori-na-bsp-lenin-stiska-kasketa-i-nikoi-ne-mu-go-krade.406850", "text": "Ако на БСП много им липса марката \"Коалиция за България\" сме готови да обсъдим тяхното приемане във формацията, обяви пред журналисти председателят на АБВ Румен Петков. \n\n\n\"Не знам как може да откраднеш нещо, което не принадлежи. Ние сме внесли в ЦИК документи\", обясни той по повод претенциите на БСП за собствеността на марката \"Коалиция за България\".\n\r\n\"Ако на БСП много им липса закъснялата носталгия по марката „Коалиция за България, сме готови да обсъдим тяхна молба още днес, само двама от партньорите все още имат резерви да ги приемем\", коментира Петков и направи интересно сравнение: \"Ще ги посъветвам да се вгледат в предшественика. Ленин стиска каскета и никой не му го краде. На тях все някой нещо им краде\", заяви лидерът на АБВ, цитиран от \"Фокус\".\n                    \n                    \n                \r\nПредседателят на политическата формация \"Коалиция за България\" и лидер на АБВ Румен Петков внесе в ЦИК документите за регистрация за европейските избори на 26 май на формацията. Листата на политическата група е оглавена от проф. Боян Дуранкев. \n\r\n\"Коалиция за България“ е съставена от общо 7 партии- ПП АБВ, ПП \"Обединен блок на труда Български лейбъристи\", ПП \"Българска партия Либерали\", ПП \"Възраждане на Отечеството\", ПП \"Българска левица\", ПП \"Движение за социален хуманизъм\" и политически движение ПП \"Социалдемократи\".", "date": "2019.04.07", "title": "АБВ отговори на БСП: Ленин стиска каскета и никой не му го краде"}
{"url": "https://www.dnes.bg/stranata/2019/04/07/riosv-haskovo-s-akt-za-izpuskane-na-otpadychni-vodi.406851", "text": "РИОСВ - Хасково е съставила акт на кланица в кърджалийското село Енчец за изпускане на отпадъчни води в дере над допустимите норми. \n\r\nДва акта на физически лица са изготвени и за реализация на строителни дейности в защитени зони без проведена процедура по оценка за съвместимост, съобщава регионалната екоинспекция в Хасково в отчета си за месец март.\n\r\nИнспекторите са извършили 121 проверки на 119 обекта. Дадени са 59 предписания за отстраняване на констатирани нарушения. Съставени са 5 акта и са издадени 2 наказателни постановления на стойност 1100 лева. Те са по Закона за водите и Закона за биологичното разнообразие, уточняват от институцията.\n\r\nПочистени са 14 нерегламентирани сметища - в местността \"Каменец\" край Хасково, покрай общински път Карманци - Винево, до хлебозавода в Хасково, 3 микросметища от битови и строителни отпадъци до ТЕЦ Хасково, нерегламентирано сметище от негодни автомобилни гуми в Кърджали, терен между селата Оряхово и Васково в община Любимец, две сметища в местност \"Траса\" край Кърджали, както и сметища в селата Книжовник и Долно Войводино, община Хасково, селата Чуково и Прогрес, община Момчилград.", "date": "2019.04.07", "title": "РИОСВ - Хасково с акт за изпускане на отпадъчни води"}
{"url": "https://www.dnes.bg/zvezdi/2019/04/07/koe-e-po-lesno-jiviiat-efir-ili-da-prispish-dete.406761", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Живият ефир или приспиването на детето е по-трудно за журналистите на Bulgaria ON AIR Десислава Атанасова и Златимир Йочев? Водещата на Новините ON AIR и едно от лицата на сутрешния блок \"България сутрин\" са част от 10 популярни личности, които се включиха в кампания „Да отгледаш дете …“, която стартира по повод десетото юбилейно издание на „Форум бременност и детско здраве“ на водещия здравен сайт Puls.bg. \n\r\nФорумът ще се проведе на 20 и 21 април, в НДК.  \n\r\nДни преди най-голямото специализирано събитие, посветено на бременността, раждането и грижата за детето, предаването \"Фамилно\" по , попита 5 майки и 5 татковци какво е най-трудното и най-забавното в родителството.\n                    \n                    \n                \r\n\"Игрите на открито и общуването с връстници от моето детство бих искала да присъстват и в това на малката ми дъщеря\", казва водещата на Новините ON AIR. \r\nЗлатимир пък мечтае дъщеря му да изживее всички хубави моменти, през които са преминали родителите й.  \n\r\nА коя е била най-голямата беля, която са правили Деси и Злати като деца, вижте във видеото. ", "date": "2019.04.07", "title": "Кое е по-лесно – живият ефир или да приспиш дете?"}
{"url": "https://www.dnes.bg/notifikacii/2019/04/07/beleznici-za-narkodilyr-otkriha-v-doma-mu-77-000-leva-i-valuta.406853", "text": "\n\r\n26-годишен мъж от Пазарджик, сочен за наркодилър, е арестуван от полицията в града, съобщава МВР.\n\r\nПолицейската акция за противодействие на разпространението и притежанието на наркотици е проведена от служители на РУ – Пазарджик. В хода на предприетите действия екипи от сектор \"Криминална полиция\" задържали дилър за района на областния град. \n\r\nПри проверка на апартамента, в който живеел 26-годишният мъж, полицаите открили девет полиетиленови пликчета, съдържащи суха листна маса от глави и съцветия – марихуана, видно от направения полеви наркотест. \n\r\nОт жилището са иззети и над 77 000 лева, 4755 евро, неголямо количество британски паунди и щатски долари. Предстоят действия за изясняване произхода на парите. \n                \n                \r\nСлужители от сектора са задържали и двама негови клиенти - тийнейджърка и 37-годишен мъж от областния град, които са взели от него неголеми количества марихуана. \n\r\nВ рамките на операцията, на един от входовете на Пазарджик, автопатрул от полицейския участък \"Изток\" спрял лек автомобил, управляван от 41-годишен местен жител. При последвалата проверка у него бил открит полиетиленов плик с бучка светлокафяво вещество – малко над 6 грама хероин. \n\r\nТримата мъже и младото момиче са задържани в ареста за срок до 24 часа. Спрямо 26-годишния се води разследване за разпространение на наркотични вещества. \r\n ", "date": "2019.04.07", "title": "Белезници за наркодилър, откриха в дома му 77 000 лева и валута"}
{"url": "https://www.dnes.bg/obshtestvo/2019/04/07/iaponska-mosht-40-tonen-buldozer-shte-pomaga-v-stroeja-na-hemus.406852", "text": "\n\r\nДържавната компания \"Автомагистрали\" ЕАД, която ще изгражда новите 134,14 км от \"Хемус\", разширява наличната си строителна и транспортна техника с 20 тежкотоварни автомобила и 11 тежки строителни машини.\n\r\nСред тях има булдозери, колесни багери, верижни багери, челни товарачи, валяци и комбинирани багери. Сред най-впечатляващите машини е 40-тонния булдозер, разработен в Япония. \"Той е толкова мощен, че може да прегази танк. Не му отстъпват по сила и новите верижни багери с тегло 36 т. и 22 т. Кофата на такъв багер \"яде\" скалата като пясък\", похвали се главният инженер на фирмата Евгени Генчев, цитиран от пресцентъра на МРРБ.\n                    \n                    \n                \r\nСпоред експертите наличието на новата техника ще улесни и ускори работата по новото трасе на \"Хемус\", тъй като скалната маса, пръстта и асфалтът на този тежък участък ще бъдат милиони кубици. \n\n\nЗа покупката на тежките машини се използват средства на \"Автомагистрали\" ЕАД. Отпуснатите от правителството 1,124 млрд. лв. без ДДС за изграждане на новите 134,14 км са по сметка на МРРБ в БНБ и от тях не може да се плаща авансово, а само срещу свършена работа, припомнят от строителното министерство.\n\r\nНовото оборудване подсилва съществуващия машинен парк на \"Автомагистрали\" ЕАД. Дружеството вече притежаваше 169 различни типове техника. Отделно има над 60 микробуса, леки автомобили и други.\n\r\nГордостта на компанията е машината \"Крамер\", която се използва за ремонт, поддръжка и изграждане на виадукти и мостови съоръжения и е единствена в България. Обслужва се от специален екип, а работата й на ден осигурява близо 2000 лв. приход за компанията, тъй като се отдава под наем на частните строителни фирми.\n\r\n“Автомагистрали” ЕАД планира да купи и високотехнологична лазерна технология, с която може да се контролира строителството от въздуха. Тя ще улесни значително и процеса на проектиране и ще съкрати времето, необходимо за неговото извършване.\n\r\nИзграждането на новите 134,14 км от \"Хемус\" бяха възложени на \"Автомагистрали\" ЕАД през декември 2018 г. от Агенция \"Пътна инфраструктура\" с договор по т.нар. \"ин хаус\" процедура, предвидена в Закона за обществените поръчки. Очаква се строителството на новия участък да започне през пролетта на 2019 г.", "date": "2019.04.07", "title": "Японска мощ: 40-тонен булдозер ще помага в строeжа на \"Хемус\""}
{"url": "https://www.dnes.bg/index/2019/04/07/zaradi-migrantite-i-pri-nujda-armiiata-gotova-za-pomosht-po-granicata.406842", "text": "Армията е готова да помогне на полицията при мигрантска криза по границата с Гърция, заяви вътрешният министър Младен Маринов в интервю пред БНР.\n\r\nЗаради проблемите с мигрантите край Солун остава засилено присъствието на полиция и жандармерия по българо-гръцката граница. \n\n\"Предприели сме мерки по усилване на територията около границата. Гранична полиция и сили на жандармерията, които работят в малките населени места по българо-гръцката граница, са в готовност за реакция при евентуално приближаване на такива групи. В постоянна връзка сме с гръцките и македонските колеги, както и с турските\", посочи МВР шефът. \n\r\nТой уточни, че обстановката се следи изключително внимателно и се обменя информация със службите на съседните държави.\n                \n                \r\n\"Имаме и разработен план за действие при кризи. С вицепремиера Каракачанов сме в контакт по отношение на използване на армията в определени ситуации\", подчерта Маринов. Той все пак успокои, че към момента обстановката в Северна Гърци е под контрол.\n\r\nМаринов посочи, че групата мигранти, която има намерение да тръгне към Северна Македония, е около 600-700 души. Тази цифра обаче се променя, уточни той и посочи, че органите на реда трябва да бъдат готови за всякакво развитие на ситуацията.\n\r\nПо думите на министъра и на българо-сръбската граница полицейските патрули са усилени. Има също съвместни патрули със сръбската гранична полиция, добави той.\r\n ", "date": "2019.04.07", "title": "Заради мигрантите и при нужда: Армията готова за помощ по границата"}
{"url": "https://www.dnes.bg/stranata/2019/04/07/kola-propadna-v-izkop-na-vik-v-plovdiv.406855", "text": "Кола пропадна в изкоп на ВиК ремонт на кръстовището на булевардите \"Васил Априлов\" и \"Шести септември\" в Пловдив. При инцидента няма пострадали, съобщава \r\nСлед като цял ден в събота живеещите в района нямаха вода заради спукан водопровод, нов проблем остави на сухо десетки жители на централния пловдивски район.\r\nСлед отстраняването на първата авария в късния следобед вчера, вода бликна отново от ремонтирания участък и автомобил хлътна в посипаното с чакъл място. Рано тази сутрин изкопът беше запълнен отново.", "date": "2019.04.07", "title": "Кола пропадна в изкоп на ВиК в Пловдив"}
{"url": "https://www.dnes.bg/obshtestvo/2019/04/07/ponedelnikyt-dyjdoven-vremeto-ostava-toplo.406854", "text": "Дъждовно ще бъде времето в първия работен ден на седмицата, сочи прогнозата за времето.\n\r\nПрез нощта над по-голямата част от страната облачността ще бъде значителна и на места в Източна България ще има превалявания. Минимални температури между 5 и 10 градуса.\n\r\nВ  понеделник през деня, след временно разкъсване и намаление на облачността от югозапад, тя ще започне отново да се увеличава. Ще започнат и валежи, които до вечерта ще обхванат почти цялата страна и ще продължат и през нощта срещу вторник. \n\r\nНа места, главно в Южна България, те ще са интензивни и с гръмотевици. Ще духа до умерен вятър от изток-югоизток. Максимални температури между 15 и 20 градуса.\n\r\nНад Черноморието в сутрешните часове все още ще има превалявания, но те ще спрат, а облачността временно ще се разкъса. Вечерта облачността отново ще се увеличи и през нощта срещу вторник по южното крайбрежие ще има валежи. \n\r\nЩе духа до умерен изток-югоизточен вятър. Максималните температури ще бъдат между 12 и 15 градуса. Температурата на морската вода е 9-11 градуса. Вълнението на морето ще бъде 2-3 бала.\n\r\nНад планините ще бъде облачно с валежи, на места и с гръмотевици. Над 2000 метра валежите ще са от сняг. Ще духа умерен южен вятър. Максималната температура на 1200 метра ще е около 9 градуса, а на 2000 метра - около 3-4 градуса.\n\r\nВъв вторник ще бъде предимно облачно и на много места ще има краткотрайни, в отделни райони интензивни валежи с гръмотевици. Ще духа умерен вятър от изток. \n\r\nПреобладаващите минимални температури ще бъдат между 5 и 10 градуса, а максималните - между 13 и 18 градуса. В сряда облачността ще се разкъса, но на места, главно в следобедните часове, все още ще има краткотрайни превалявания с гръмотевици. Дневните температури ще се повишат с 3-4 градуса.", "date": "2019.04.07", "title": "Понеделникът – дъждовен, времето остава топло"}
{"url": "https://www.dnes.bg/stranata/2019/04/07/katastrofa-s-gradski-reis-vyv-varna-prati-7-dushi-v-bolnica.406857", "text": "7 души пострадаха при катастрофа на автобус от градския транспорт на кръстовището на бул. \"Сливница\" и ул. \"Вярност“, съобщи варненското МВР. \r\nИнцидентът е станал около 13:40 часа днес, съобщи \"Фокус\".\r\nАвтобусът се е ударил в две коли и стена на къща, съобщита от Пътна полиция. \r\nКатастрофата е станала малко след кръстовището на бул. „Сливница“ и ул. „Вярност“ във Варна.\r\nПострадалите при инцидента са пътували в автобус от градския транспорт, движещ се по линия 7 . \r\nНа мястото се извършва оглед. По първоначални данни до 14.30 часа в болница са откарани водачът на автобуса, контрольорът и още петима граждани, сред които две деца на 7 и 14 г. \r\nВсички пострадали са били контактни, но към момента все още няма точна информация за състоянието им.", "date": "2019.04.07", "title": "Катастрофа с градски рейс във Варна прати 7 души в болница "}
{"url": "https://www.dnes.bg/obshtestvo/2019/04/07/voivodinovo-na-protest-zaradi-prisydite-na-dvamata-bratia.406856", "text": "Село Войводиново отново излиза на протест тази вечер. Недоволството на жителите на пловдивското село е заради условните присъди на братята, които в началото на януари пребиха 33-годишния ефрейтов Валентин Димов. \r\n \r\nПротестът на хората от Войводиново е насочен срещу ниските, според тях, присъди на братята Борис и Асен Пакетови. Двамата се признаха за виновни за нанасянето на средна телесна повреда и сключиха споразумение с прокуратурата, което бе одобрено от съда. В четвъртък 18-годишният Борис получи 1 година условно с тригодишен изпитателен срок, а 22-годишният му брат Асен - 3 години условно с 5 години изпитателен срок.\n\n\r\n \r\nКметът на село Войводиново Димитър Тосев заяви, че не могат да променят окончателното решение на съда, но хората имат право на възмущение и той ще ги подкрепи.\r\n \r\n„Трябва да има по-строги наказания, за да са превенция за останалите. Очаквах по- високи присъди, за това ще има и гражданска позиция по случая“, заяви Тосев, предаде \"Дарик\".\n                    \n                    \n                \r\nПротестът ще е от 19:00 ч. пред кметството на Войводиново, като кметът на селото ще съобщи на хората как вървят делата в Административния съд срещу заповедите за бутането на незаконните ромски постройки.", "date": "2019.04.07", "title": "Войводиново на протест – заради присъдите на двамата братя"}
{"url": "https://www.dnes.bg/index/2019/04/07/vyprosyt-za-ispanskoto-zlatno-sykrovishte-i-uchastieto-na-sssr.406863", "text": "Преди 80 години, през април 1939 година, диктаторът Франко обявява края на гражданската война в Испания. Една от тайните на тази война е свързана със съдбата на изнесеното в СССР злато. \"Операция Хикс\" е било кодовото наименование на програмата на Наркома на СССР и на НКВД за подпомагане на републиканците в Испания, припомня .\n\r\nЗа първи път това понятие се появява в протоколите от заседанията на Политбюрото в края на септември 1936 година. По това време метежниците-франкисти вече са създали свой плацдарм в южната част на страната, завладявайки големи територии. Те получават щедра помощ от нацистка Германия и фашистка Италия: самолети, танкове, артилерийски оръдия, снаряди, авиобомби и стрелково оръжие. Мусолини изпраща в Испания и италиански войници. Те образуват цял корпус, включващ и ескадрила бомбардировачи.\n                \n                \r\nХитлер изпраща в Испания специална авиационна ескадрила, известна под името \"Кондор\". На 26 април 1937 година ескадрилата \"Кондор\" изравнява със земята малкото градче Герника, център на древна култура. Благодарение на известната картина на Пабло Пикасо, трагедията на Герника става символ за безсмислената жестокост на войната.\r\nЩо се отнася до съветската помощ за републиканските сили в Испания, тя е подробно описана от военния историк Юрий Рибалкин. \"Операция Хикс\" е програма за оказване на военно-техническа помощ на републиканското правителство. Тя предвиждала участие на военни съветници, подготовка на военни специалисти за републиканската армия и военни акции на съветски доброволци. Юрий Рибалкин пише, че в годините на гражданската война СССР е предоставил на Испания около 650 самолета, няколко хиляди артилерийски оръдия, танкове, картечници, няколко торпедни катера и почти половин милион винтовки. При това СССР е доставял не само остарели модели оръжия, а и модерните за времето изтребители И-15 и И-16, наричени от испанците \"Катюшки\" и \"Наташки\". \n\r\nВ сравнение с помощта от Германия и Италия, обемът на съветските помощи е бил доста скромен. Юрий Рибалкин пише в монографията си, че това се е дължало на ограничените икономически възможности на СССР, но и на политически причини: \"Позицията на Сталин към Испанската република се е променяла в зависимост от настроенията му, от обстановката по фронтовете и от международното положение. Постепенно интересът на Сталин към Испания намалял и дори се е превърнал в неприязън.  Известни са многобройни молби за помощ на републиканското правителство към СССР, които Сталин просто е игнорирал.“\n\r\nОбщият брой съветски военни съветници по време на цялата война е възлизал на около 600 души, но още в началото на 1939 година техният брой е бил намален до 84 души. Военните съветници се сменяли много често. Много от тях неочаквано били отзовавани в родината, където ги подлагали на репресии. Руският историк отбелязва, че от Москва нерядко постъпвали \"противоречиви и странни указания\", защото Сталин и Ворошилов определяли направленията на главните удари, тактиката и конкретните действия на отделните подразделения, без да познават бойните условия и състоянието на войските.\n\r\nЮрий Рибалкин отделя особено внимание на непосредственото участие на съветски войници в бойните действия срещу Франко. Загубите в жива сила са били огромни. Съветската бойна техника отстъпвала значително на новите германски самолети, които Хитлер предоставил на франкистите. Много от съветските летци са имали само по 30 до 40 летателни часа преди да бъдат изпратени в Испания.\n\r\nЗа съжаление военният историк споменава само бегло ролята на НКВД в Испания. А тя заслужава  много по-голямо внимание. Сталинският терор, който достига своя апогей през 1937-1938 година, постепенно овладява и Испания. Главните врагове на НКВД там се оказват не поддръжниците на Франко, а \"троцкистите и техните последователи\", независимо от факта, че много от тях воювали храбро на страната на републиканците. На чекистите е била възложена и една извънредно деликатна операция. Става дума за пренасянето на испанско злато в СССР, с което републиканското правителство плащало за съветската помощ.\r\nОколо тази история съществуват различни митове. Известно е, че Сталин е поставил задължителното условие съветската помощ да се изплаща в злато. През есента на 1936 година е взето решение за транспортирането на части от златния запас на Испанската държавна банка в СССР. Тъй като войските на Франко вече настъпвали към Мадрид, около 500 тона злато са били опаковани в 7800 сандъка по 65 килограма и укрити недалеч от пристанището на Картахена.\n\r\nИспанската гражданска война (1936- 1939)\n\r\nСлед като премиерът на Испания Кабалеро е министърът на финансите Негрин се обръщат с официална молба към СССР да съхрани част от златния резерв на страната, резидентът на НКВД в Испания Александър Орлов бил натоварен със задачата да организира транспорта. Сандъците със златото били натоварени на общо четири съветски кораба. В крайна сметка в СССР са транспортирани 510 тона злато –  около 73% от златния резерв на Испания. На 2 ноември 1936 година корабите акостират в пристанището на Одеса. Там златото било прехвърлено на специален влак и транспортирано до Москва. Испанското злато е било прибрано в мазето на една сграда – уж за временно съхранение. Но Сталин, който бил в прекрасно настроение след успеха на акцията, неочаквано заявил: \"Испанците ще видят това злато на куково лято!\".\r\nТака и става. Дълго време никой не знаел нищо за съдбата на испанското злато. Но след смъртта на Сталин в САЩ излиза книгата на бившия чекист Александър Орлов, ръководил операциите на НКВД в Испания. След като получил заповед да се върне в родината, Орлов се укрива и отказва да се подчини на Москва. Именно Орлов разказва за транспортирането на златото в СССР. Избухва огромен скандал, който не заглъхва в продължение на години.\r\n", "date": "2019.04.07", "title": "Въпросът за испанското златно съкровище... И участието на СССР"}
{"url": "https://www.dnes.bg/notifikacii/2019/04/07/oon-sys-zov-za-dvuchasovo-spirane-na-ogynia-v-libiia.406864", "text": "Мисията на ООН в Либия отправи призив за спиране на огъня за два часа в южните предградия на Триполи, за да бъдат изведени ранени и цивилни, чиито животи са застрашени от военните действия от последните дни, съобщи Франс прес.\n\r\nМисията призовава в комюнике всички въоръжени групировки, намиращи се в района на три населени места южно от либийската столица, да спрат огъня от 16 до 18 часа местно време, за да се извършат евакуации и да влязат екипи на спасители и на Либийския Червен полумесец, пише БТА.\n\r\nПравителството на националното единство на премиера Файез Сарадж активизира дипломатическите си контакти за прекратяване на бойните действия. Това заяви днес министърът на външните работи от признатото от международната общност правителство Мохамед Тахер Сияла, цитиран от ТАСС.\n                \n                \r\nНай-малко 21 души са загинали и 27 са били ранени в резултат на въоръжените стълкновения в района на либийската столица, съобщи във \"Фейсбук\" здравното министерство към правителството на националното съгласие.\n\r\nЛибийската национална армия, командвана от военачалника Халифа Хафтар, съобщи от своя страна, че 19 нейни бойци са загинали при боевете с проправителствените сили. ", "date": "2019.04.07", "title": "ООН със зов за двучасово спиране на огъня в Либия"}
{"url": "https://www.dnes.bg/zvezdi/2019/04/07/viktoriia-bekym-s-bezuprechna-viziia-kakva-e-tainata-i.406748", "text": "\r\nВиктория Бекъм е една от звездите с безупречен външен вид. Тя е на 44, има четири деца и работи активно в дизайнерската си къща. Въпреки множеството ангажименти и стреса в работата, тя успява да поддържа едни и същи килограми.\n\r\n\"Аз съм много, много дисциплинирана в начина си на работа и по отношение на това, което ям\", разказва тя в интервю за \"The Guardian\" и пояснява, че така се чувства щастлива.\n\r\n\"Очаквам много от тялото ми – аз съм на 44, имам четири деца, работя много, пътувам. За да направя всичко това, трябва да ям здравословно и да работя за фигурата си\", допълва Виктория.\n\r\nЕто какъв режим спазва съпругата на Дейвид Бекъм:\n                    \n                    \n                \r\nСпоред информация на \"Vogue\", списъкът с продукти, на които много държи Пош Спайс, включва прясна риба и зеленчуци – броколи, фасул и грах. В него няма да намерите никакви млечни продукти. \"Бях веган за повече от година, но просто чувствах, че нямам енергия\", разказва тя.\n\r\nВиктория Бекъм сподели с феновете си в Instagram своята тайна за подобряване на метаболизма. Тя обяви в своята история, че пие ябълков оцет рано сутрин. „Бъдете смели! Две супени лъжици на гладно са първото нещо, което приемам“, пише тя. Според проучванията, ябълковият оцет подобрява сърдечносъдовата система, насърчава метаболизма, предпазва от диабет и помага за стопяването на мазнините. Много хора го пият с вода.\n\r\nОсвен оцета, дизайнерката обича да закусва със шейкове от плодове и зеленчуци. Тя смесва листа от спанак, парченца киви, авокадо и ябълка. В други дни хапва купа с бадемово мляко и пълнозърнести крекери.\r\nВижте какво споделя още Виктория Бекъм в", "date": "2019.04.07", "title": "Виктория Бекъм с безупречна визия. Каква е тайната й? "}
{"url": "https://www.dnes.bg/sofia/2019/04/07/gorubliane-protestira-iskat-sreshta-s-premiera.406865", "text": "Жителите на столичния квартал “Горубляне“ блокираха движението по бул \"Цариградско шосе\" при входа за София. \r\nТова е поредният протест срещу липса на действия от страна на властите за обезщетяването на собствениците на земи в района или отчуждаването на терените за зелени площи, съобщава БНР. Протестът отново беше организиран в социалните мрежи.\n\r\nКръстовището на \"Цариградско шосе\" с улиците \"Павел Красов\" и \"Димитър Пешев\" ще бъде затворено за 3 часа, както пише в уведомителното писмо.\r\nПротестиращите поискаха среща с премиера Бойко Борисов и обявиха, че ако тя не се състои ще блокират кръстовището всеки ден.\r\nПредвидено е протестът да продължи до 19 часа.\r\nПричина за недоволството им е решението на общината да изгради парк върху техни терени.", "date": "2019.04.07", "title": "\"Горубляне\" протестира: Искат среща с премиера! "}
{"url": "https://www.dnes.bg/notifikacii/2019/04/07/mesi-schupi-nov-rekord-v-ispaniia.406849", "text": "Звездата на Барселона Лионел Меси счупи нов рекорд в Испания. Снощи аржентинецът вкара втория гол за победата на Барселона като домакин над Атлетико Мадрид с 2:0 в дербито на 31 кръг в Ла Лига.\r\nМеси опъна мрежата на столичани в 87-ата минута и по този начин стана футболистът с най-много победи в Примера дивисион - 335.\r\nМеси изпревари легендарния вратар на Реал (Мадрид) Икер Касияс, който има 334 победи в Испания, а сега играе за португалския Порто.\r\nПървият гол за домакините вкара Луис Суарес в 85-ата минута. Каталунците предвкусват 26-ата титла, тъй като вече водят с 11 точки пред втория Атлетико. До края на първенството остават седем кръга.", "date": "2019.04.07", "title": "Меси счупи нов рекорд в Испания"}
{"url": "https://www.dnes.bg/obshtestvo/2019/04/07/ministyr-kym-medicite-razbiram-spravedliviia-vi-gniav.406838", "text": "Здравният министър Кирил Ананиев се обърна към работещите в системата на българското здравеопазване в поздравителен адрес по повод Световния ден на здравето - 7 април.\n\r\n\"Убеден съм, че посрещате този празник със смесени чувства, защото често оценката за труда ви и това, което стои зад нея, не са съпоставими\", се чете в честитката на Ананиев. \n\n\n\"Разбирам причините за справедливия ви гняв, възникнали далеч преди момента, в който ми бе поверен настоящият пост. Уверявам ви, че оттогава досега вашите стремежи са моите най-важни задачи. Срещнах се лично с много от вас, очертахме предстоящите стъпки за действие в редица направления. Готов съм да продължа работата по всички ваши справедливи искания, защото вярвам, че проблемите се решават в диалог. Имате моята дума, че никога няма да огранича или спра, който и да е от вас, да изразява свободно мнението си\", заяви министърът и продължи:\n                    \n                    \n                \r\n\"Наясно съм, че стресът е голям. Пациентите ви гледат под лупа и всеки очаква специално отношение, нямате достатъчно време за близките си, не работите при най-благоприятните условия на труд, има дни, в които се занимавате повече с администрация, отколкото с медицина, но въпреки това успявате. Вашият професионализъм е доказан във времето и се проявява ежедневно\".\n\r\nСамият Ананиев признава в адреса, че си дава сметка, че за болния човек няма значение кой е министърът на здравеопазването и какви реформи провежда той. \"За пациента съществувате само вие, той е във вашите ръце и това е единственото, което има значение. С всичко това ви казвам, че вие сте хората „на първа линия“, вие сте водещият фактор, за да го има здравеопазването. С това трябва да се гордеете\".\n\r\nВ писмото си Кирил Ананиев обещава пълна подкрепа за медиците и тяхната работа, както и за гарантирането на по-безопасни условия на труд. \n\r\n\"Образованието по медицина в България е на високо ниво, медицинските ни университети са предпочитани и от чуждестранни студенти. За да обърнем процеса, така че нашите специалисти да остават тук и да не търсят реализация в чужбина, е необходимо да си съдействаме\", заявява още здравният министър.\n\r\n\"Не се отказвам от думите си, че безвремието в българското здравеопазване приключи. За да продължим започнатото – да изведем българската здравна система на качествено ново ниво, трябва да разчитаме един на друг. Пожелавам здраве, щастие и късмет на вас и вашите семейства\", завършва поздравителния адрес на Кирил Ананиев.", "date": "2019.04.07", "title": "Министър към медиците: Разбирам справедливия ви гняв!"}
{"url": "https://www.dnes.bg/obshtestvo/2019/04/07/internet-shte-ima-za-vsichki-evtin-do-2022-godina.406832", "text": "На всички потребители в България трябва да се осигури интернет на достъпна цена. Това предвижда актуализираната политика в електронните съобщения до 2022 г., съобщава \"\" и уточнява, че документът вече е пуснат за обществено обсъждане. \nИдеята е в интернет достъпа да са включени минимален брой от 11 услуги, сред които електронна поща, търсачки и социални мрежи, възможност за онлайн пазаруване и използване на електронни административни услуги.\n\r\nАко бъде установено, че цената не е достъпна за всички, за потребители с нисък доход или със специални социални потребности може да бъде отпусната помощ от държавата. Друг вариант е операторите да предоставят тарифи за бедни, а социално слабите да я ползват срещу ваучери. \n                    \n                    \n                \r\nЗа да има ефикасност при предоставянето на услугата, ще се избират два подхода. Първият е да се определи един или няколко оператора, които да гарантират наличност на цялата територия на държавата. Вторият е да има териториално разделение и да се определят доставчици за съответния регион.\n\r\nАко пък бъде установено, че разходите на операторите за доставката на интернет са по-високи от определената цена, то компаниите ще бъдат компенсирани. Това ще става чрез обществен фонд, който да покрива разликата.", "date": "2019.04.07", "title": "Интернет ще има за всички. Евтин, до 2022 година"}
{"url": "https://www.dnes.bg/obshtestvo/2019/04/07/april-e-no-kato-mai-chaka-ni-sedmica-s-dyjdove.406831", "text": "Облачна и дъждовна ще бъде почти цялата следваща седмица, показва .\n\r\nОще от неделния ден облачността ще бъде значителна и на много места, главно в Централна и Източна България, ще има превалявания от дъжд. Ще продължи да духа до умерен източен вятър, като максималните температури ще бъдат между 14 и 19 градуса.\n\r\nОблачно ще бъде и по Черноморието с превалявания от дъжд. Ще духа слаб вятър от изток-югоизток. Максималните температури ще бъдат между 12 и 15 градуса. Температурата на морската вода е 11 градуса. \n\r\nНад планините ще бъде предимно облачно, по високите части и мъгливо. На места ще има превалявания от дъжд, над около 2000 метра - от сняг. Ще духа слаб до умерен юг-югозападен вятър. Максималната температура на 1200 метра ще е около 8 градуса, на 2000 метра - около 2 градуса.\n                    \n                    \n                \r\nВ началото на следващата седмица времето ще остане предимно облачно и на много места ще има краткотрайни валежи, в отделни райони с гръмотевици. Повишава се вероятността и за локални интензивни валежи, най-вече за южните и източни райони на страната. \n\r\nВъв вторник ще вали почти навсякъде, а в следващите дни времето ще остане динамично и на много места ще правалява. В събота ще има разкъсана облачност, валежите ще са по-малко, но все пак на отделни места ще ги има. В събота вечер обаче отново ще завали на повечето места в страната и следващата неделя също ще бъде дъждовна. ", "date": "2019.04.07", "title": "Април е, но като май: Чака ни седмица с дъждове"}
{"url": "https://www.dnes.bg/stranata/2019/04/07/myj-zagina-pri-katastrofa-na-pytia-aitos-karnobat.406834", "text": "Мъж е загинал, а друг е в болница с опасност за живота след катастрофа на пътя Айтос – Карнобат, съобщава „Фокус“.\r\nСигналът за пътнотранспортно произшествие при разклона за село Чукарка е подаден след 20.00 часа снощи. При инцидента е загинал един човек, а друг е в тежко състояние, откаран в Бургаска болница. \r\nКатастрофата наложи временно ограничение на движението по път I-6 Айтос - Карнобат в участъка Черноград – Пирне.\r\n ", "date": "2019.04.07", "title": "Мъж загина при катастрофа на пътя Айтос – Карнобат"}
{"url": "https://www.dnes.bg/notifikacii/2019/04/07/bylgariia-s-dva-srebyrni-medala-na-starta-na-evro2019-po-shtangi.406833", "text": "България стартира с два сребърни медала в двубоя на Европейското първенство по вдигане на тежести в Грузия.\n\r\n17-годишната Ивана Петрова взе среброто при най-леките жени до 45 кг, а Ангел Русев повтори упражнението при най-леките мъже в категория до 55 килограма. Първенството в Батуми е първото с новите категории в щангите, които вече са по 10, а не както досега 8 при мъжете и 7 при жените. \n\r\nИвана Петрова се окичи със сребро като събра двубой от 158 кг. Младата българка спечели бронз в изхвърлянето с 69 килограма. В изтласкването Петрова вдигна над глава си последователно 83, 85 и 89 килограма и с това спечели златния медал в изтласкването. Европейската титла спечели Сазие Ердоган (Турция) с двубой 163 кг (75 кг в изхвърлянето и 88 в изтласкването), а трета е  Юлия Асаенок (Беларус) със 150 кг (69+81).  \n                \n                \r\nМалко по-късно в най-леката категория при мъжете Ангел Русев зае второто място с 256 кг двубой, като остана единствено след доминанта при мъжете в Европа в тази категория – Мирко Скарантино от Италия. \n\r\nАнгел беше четвърти в изхвърлянето със 110 кг, но взе златния медал в изтласкването със 146 кг. Постиженията му във второто движение и в двубоя за нови световни рекорди за кадети. \n\r\nЕвропейски шампион стана Мирко Скарантино с 261 кг (116 и 145), а трети се нареди Муамер Шахин (Турция) с 247 кг (112 и 135).\n\r\nВ последната категория за деня до 49 кг за жени Даниела Пандова завърши на седмо място с двубой от 161 кг (70 и 91).", "date": "2019.04.07", "title": "България с два сребърни медала на старта на Евро2019 по щанги"}
{"url": "https://www.dnes.bg/notifikacii/2019/04/07/mei-plashi-moje-i-izobshto-da-niama-brexit.406835", "text": "Налице сега е ясен избор между възможностите Великобритания да напусне Европейския съюз със сделка или изобщо да не го напусне, заяви британският премиер Тереза Мей, която се опитва да постигне компромис с опозиционната Лейбъристка партия.\n\r\n\"Тъй като парламентът даде ясно да се разбере, че ще попречи на Великобритания да напусне без сделка, сега имаме категоричен избор: да напуснем ЕС със споразумение или изобщо да не напуснем\", каза Мей тази вечер в последен, отчаян апел към законодателите да подкрепят сделка, отбелязва британския в. \"Обзървър\".\n\r\nКолкото по-дълго трае това, толкова по-голям е рискът Обединеното кралство въобще да не напусне, подчерта министър-председателката. Това ще означава да допуснем Брекзитът, за който гласуваха британците, да ни се изплъзне. Изключително важно е да изпълним това, за което гласуваха хората, а за да го направим, трябва да имаме сделка, добави тя.\n                \n                \r\nВтори референдум за членството на Великобритания в ЕС би бил \"крайно предателство\", пише в днешния брой на \"Сънди телеграф\" лидерът на Камарата на общините Андреа Ледсъм, цитирана от Ройтерс.\n\r\n\"Това ще изисква дълго отлагане, ще разпали разединяващите дебати, а и след като парламентът досега не успява да приложи резултатите от първия, нямаме причини да смятаме, че ще уважи и тези от втория референдум\", отбеляза тя.\n\r\n\"Виждането, което имахме за Brexit, се изпарява, а нямаме време да го спасим\", предупреди Ледсъм.\n\r\nПравителството на Тереза Мей планира да промени законопроекта за Brexit, включвайки в него законодателна мярка, която гарантира сключване на митническо споразумение с ЕС, в опит да си осигури подкрепата на Лейбъристката партия за споразумение, съобщи \"Сънди таймс\".\n\r\n\"Факт е, че по отношения на излизането от ЕС има елементи, по които двете основни партии са на едно мнение: и двете искаме да се прекрати свободното движение, искаме да напуснем с добра сделка и да защитим работните места. Това е основата за компромис, който може да получи подкрепа от мнозинство в парламента, а подкрепа на това мнозинство е единственият начин да осъществим Брекзит, отбеляза Brexit в коментари, разпространени от канцеларията на \"Даунинг стрийт\".\n\r\n\"Намерението ми е да постигна споразумение с европейските лидери, което ще означава, че щом договорим сделка тук, у дома, ще можем да напуснем ЕС в рамките на шест седмици\", изтъкна тя.\r\n", "date": "2019.04.07", "title": "Мей плаши: Може и изобщо да няма Brexit"}
{"url": "https://www.dnes.bg/kino/2019/04/07/armenskiiat-genocid-otblizo-s-ne-mi-kazvai-che-momcheto-e-ludo.405360", "text": "Колко навързани могат да бъдат събитията и как едно решение променя съдбата на други показва Робер Гедигян в \"Не ми казвай, че момчето е лудо\".\r\nФилмът обръща внимание на арменския геноцид като историческите събития разтърсват през личните трагедии на персонажите.\r\n80-те години на миналия век. Млад мъж от арменски произход Арам организира покушение срещу турския посланик в Париж. При атентата пострадват и невинни като велосипедистът Жил Тесие, който губи краката си.\r\nЗа да не бъде заловен Арам се присъединява към Арменската армия на освобождението в  Бейрут - огнен револционен център в света по това време. Майка му се свързва с ранения Жил в болницата и търси опрощение. По-късно с него се свързва и Арам и се опитва да го превърне в свой говорител.\r\n                    \n                    \n                Режисьорът Гедигян, който също е от арменски произход, деликатно проследява всяка човешка история, а филмът му е вдъхновен от автобиографичния разказ \"Бомба\" на Хосе Антонио Гуриаран.\r\nРолите са поверени на Симон Абкариян, Арианe Аскарид, Грегоар Льопрен-Ринге, Сирус Шахиди, Разан Джамал, и др. Гледайте \"Не ми казвай, че момчето е лудо\" на 7 април от 23.00 часа по телевизия .\r\n ", "date": "2019.04.07", "title": "Арменският геноцид отблизо с \"Не ми казвай, че момчето е лудо\""}
{"url": "https://www.dnes.bg/stranata/2019/04/07/vyzrasten-myj-zagina-pri-pojar-v-radomirsko-selo.406836", "text": "82-годишен мъж е загинал при пожар в землището на радомирското село Стефаново, съобщават от пожарната в Перник. \r\nСигналът за инцидента е подаден в 13.00 часа в събота. В района са горели са сухи треви. \r\nТялото на мъжа е намерено в близост от пожарникарите. На място са пристигнали екипи на „Спешна помощ“ и на МВР.", "date": "2019.04.07", "title": "Възрастен мъж загина при пожар в радомирско село"}
{"url": "https://www.dnes.bg/index/2019/04/07/receptata-dnes-proletna-tarta.406750", "text": " Пролет е и на пазара се продават по-вкусни зеленолистни зеленчуци. Те са пълни с полезни вещества, които дават енергия. С тях могат да станат много вкусни гозби, подходящи за сезона. Ако искате да сготвите нещо подобно и витаминозно за вашето семейство, може да опитате днешната ни рецепта, предоставена от кулинарната блогърка Десислава Киликчийска.\n\r\nЗа масленото тесто:\n\r\n250 г. брашно;\n\r\n125 г. студено масло;\n\r\n1 голямо яйце;\n\r\n1 к. л. сол;\n\r\n1-2 с. л. студена вода (при нужда).\n\r\nЗа плънката:\n\r\n1 малка тиквичка;\n\r\n2 стръка пресен лук;\n\r\n2 стръка пресен чесън;\n\r\n1 двойна шепа нарязан спанак;\n\r\n20-30 листа леворда (див чесън);\n                \n                \r\n250 г. крема сирене;\n\r\n100 г. настъргано сирене (пармезан или грана падано), може и кашкавал;\n\r\nщипка сол;\n\r\n2 с. л. олио.\n\r\nНачинът на приготвяне вижте в ", "date": "2019.04.07", "title": "Рецептата Dnes: Пролетна тарта"}
{"url": "https://www.dnes.bg/notifikacii/2019/04/07/maduro-pomoli-meksiko-i-urugvai-za-posrednichestvo-s-opoziciiata.406837", "text": "Президентът на Венецуела Николас Мадуро отправи молба към Мексико и Уругвай да подновят предложението си за посредничество, за да спомогнат за решаване на кризата между властта и опозицията, предаде Франс прес.\n\r\nМадуро съобщи за това при поредните протести на двата лагера. Привържениците на президента и тези на опозиционния лидер Хуан Гуайдо, признат за временен президент от около 50 страни, се събраха с хиляди в Каракас и други градове. \n\n\"Венецуела иска подкрепа и съдействие за голям диалог за мир, за разбирателство\", заяви Мадуро пред множеството от свои поддръжници, облечени в червено, стекли се край президентския дворец Мирафлорес.\n                \n                \r\nПрез януари Мексико и Уругвай предложиха да помогнат за диалог между Мадуро и Гуайдо. Тогава опозиционерът отказа да участва в подобни дискусии, припомня БТА.\n\r\nОсвен тези две страни Мадуро отправи същата молба към Боливия и Карибските страни.\n\r\n\"Да сложим всички карти на масата, да спрат терористичните атаки и засадите, и със съдействието на Мексико, Боливия, Уругвай и Карибите Венецуела може да организира възможно най-скоро диалог с всички сектори\", каза Мадуро.\n\r\nДосега Гуайдо отхвърля всякакви дискусии с властта, като според него това би бил \"псевдодиалог\", който ще позволи на Мадуро да печели време.", "date": "2019.04.07", "title": "Мадуро помоли Мексико и Уругвай за посредничество с опозицията"}
{"url": "https://www.dnes.bg/top-novini/2019/04/07/arestuvaha-sina-na-gylybin-boevski-s-narkotici.406839", "text": "Синът на олимпийския ни шампион по вдигане на тежести Гълъбин Боевски - Пол, е бил арестуван за притежание на наркотици, съобщава \"Телеграф\". \n\nМладият мъж е задържан в четвъртък вечерта заедно със свой приятел, а при обиска у тях и в джипа им са открити дози кокаин, амфетамини и трева, скрити в батерии на фенерче.\n\r\nОчаква се тези дни СГС да гледа мерките им за неотклонение, \r\nКакто е известно, самият Гълъбин Боевски беше осъден през 2012 година на 9,4 години затвор в Бразилия за трафик на кокаин, скрит в куфар. Той категорично отхвърли обвиненията и уточни, че е купил куфара непосредствено преди пътуване. След известен престой в затвора той се прибра у нас, а причините за предсрочното му освобождаване така и не станаха известни.  \n                \n                \r\nИмето на Пол Боевски нашумя преди 11 години, когато като ученик беше приет в болница, след като се простреля в главата с внесен в училище газов пистолет. Случаят доведе до оставката на баща му като общински съветник от ГЕРБ.\r\n ", "date": "2019.04.07", "title": "Арестуваха сина на Гълъбин Боевски с наркотици"}
{"url": "https://www.dnes.bg/eu/2019/04/07/43-zadyrjani-sled-poredniia-protest-na-jyltite-jiletki.406840", "text": "Четиридесет и трима души бяха задържани в Париж в след 21-ия ден на протести на движението на жълтите жилетки, предаде ТАСС, като се позова на данни от парижката полиция.\r\nСамо за ден в събота, в столицата са били проверени превантивно и близо 15 000 души.\r\nКъм 18,30 ч. вчера местно време по улиците на Париж са протестирали 3500 души, а в цялата страна между 22 000 и 23 000 души, показват още данните на полицията.", "date": "2019.04.07", "title": "43 задържани след поредния протест на жълтите жилетки"}
{"url": "https://www.dnes.bg/zvezdi/2019/04/07/krisi-teigyn-kachila-10-kila-no-ne-i-se-gladuva.406755", "text": "\"Не започнах да гладувам, защото твърде много обичам храната. Примирих се, че това е фигурата ми в момента, моето ново \"нормално\", след като толкова дълго време тялото ми е такова\". Това написа Криси Тейгън в Twitter. Моделът уточни, че е с 10 килограма по-тежка отколкото преди да роди второто си дете, но не ѝ пука.\n\r\nСъпругата на Джон Леджънд сподели с феновете си в социалната мрежа, че не може да се лиши от удоволствието, което й доставя вкусната храна. По думите ѝ, тя непрекъснато се изкушава и няма нищо лошо в няколко прегрешения с любими храни.\n\r\nТейгън коментира още, че нагласите на обществото карат хората да гладуват и да се подлагат на драстични диети. Тя е категорична, че няма нужда да се мъчи само защото хората очакват, че като модел трябва да е слаба.\n                    \n                    \n                \r\nКриси роди второто си дете – Майлс, в средата на май миналата година. След това тя започна да качва снимки на фигурата си и да говори открито за следродилната депресия. Звездата насърчи много майки да не се срамуват от телата си след като са създали живот и спечели хиляди симпатии.\n\r\nДокато красавицата коментира това, че не се срамува от излишните килограми, съпругът ѝ обяви пред \"E! News\", че двамата са готови и ще се справят с отглеждането на трето дете.\r\nВижте още за звездите в ", "date": "2019.04.07", "title": "Криси Тейгън качила 10 кила, но не й се гладувa"}
{"url": "https://www.dnes.bg/business/2019/04/07/boeing-namaliava-proizvodstvoto-na-737-max-8.406843", "text": "Самолетният гигант Boeing намалява производството на самолетите тип \"737 MAX 8\". Решението на компанията идва след двете фатални катастрофи с този тип самолет в Етиопия и Индонезия. \n\n\nОт средата на април производството ще се свие от 52 машини месечно на 42. \"Боинг 737 Макс 8\" беше най-продаваният самолет на компанията в последните години, съобщава Bulgaria ON AIR.\n\r\nСлед двата трагични инцидетнта американският авиационен гигант отчетен сериозен спад в поръчките на модела. А в световен мащаб почти всичи машини от този тип бяха приземени заради съмнения, че е възможно някои от системите за контрол върху самолета да са причината за двете катастрофи.\n                    \n                    \n                \r\nВ предварителния доклад за причините за катастрофата в Етиопия, при която загинаха 157 души, се посочва, че пилотите многократно са опитали да изключат система за стабилизиране, която предизвиква насочване носа на машината надолу.", "date": "2019.04.07", "title": "Boeing намалява производството на \"737 MAX 8\""}
{"url": "https://www.dnes.bg/sofia/2019/04/07/kyde-niama-da-ima-voda-v-sofiia-v-ponedelnik.406844", "text": "\"Софийска вода” временно ще прекъсне водоснабдяването в някои части на столицата, съобщават от дружеството.\n\r\nНа 08 април 2019 г. (понеделник), във връзка с подмяна на спирателен кран на ул. „Милевска планина“ жк. „Лозенец“ се налага спиране на водоподаването от 10:00 до 19:30 часа на клиентите на „Софийска вода”, живеещи в района на по ул. „Бунтовник“ от ул. „Богатица“ до ул. „Николай Лилиев“. При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Бунтовник“ ъгъла с ул. „Милевска планина“.\n                    \n                    \n                \r\nНа 08 април 2019 г. (понеделник), във връзка с изпълнение на инвестиционен проект за реконструкция на уличен водопровод на ул. „Константин Иречек“ Център, район „Красно село“, район „Красно село“ се налага спиране на водоподаването от 09:00  до 19:00 часа на клиентите на „Софийска вода”, живеещи в района на по ул. „Константин Иречек“ от ул. „Абоба“ до ул. „Яков Крайков“(нечетни номера). При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноски на адрес: ул. „Константин Иречек“ ъгъла с ул. „Абоба“.\n\r\nСлед възстановяване на водоснабдяването е възможно временно повишаване  мътността на водата.\n\r\nСлед реализацията на този инвестиционен проект клиентите на „Софийска вода” живеещи в района ще почувстват значително подобреното качество на предоставяните услуги, отчитат от дружеството.\n\r\nСъщо на 08 април 2019 г. (понеделник), във връзка с подмяна на спирателни кранове на ул. 332 жк. „Люлин“ 8, се налага спиране на водоподаването от 09:00 до 19:00 часа на клиентите на „Софийска вода”, живеещи в района на:\n\r\nпо бул. „Сливница“ от ул. „Филиповско шосе“ до бул. „Панчо Владигеров“\n\r\nпо ул. 332 от ул. 328 до бул. „Сливница“\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: бул. „Сливница“ ъгъла с ул. „Филиповско шосе“. \n\r\nРемонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.\n\r\nЗасегнатите от прекъсването на водата, могат да получат повече информация от Телефонния център на “Софийска вода” АД на телефон 0800 12121 или да следят за развитието на всички текущи теренни дейности в реално време чрез  .", "date": "2019.04.07", "title": "Къде няма да има вода в София в понеделник?"}
{"url": "https://www.dnes.bg/stranata/2019/04/07/kamion-se-obyrna-na-hemus-dvijenieto-prez-benzinostanciia.406845", "text": "Тежкотоварен автомобил се е преобърнал в района на 44 км на автомагистрала \"Хемус\" в посока Варна, съобщиха от МВР. \r\nНяма пострадали при инцидента, но движението е сериозно затруднено. Водачите да шофират с повишено внимание, призовават от \"Пътна полиция\".\r\nДо разчистване на пътните платна и изтегляне на камиона движението се осъществява през бензиностанцията в близост до пътя. Пътни полицаи са на място и подпомагат трафика.", "date": "2019.04.07", "title": "Камион се обърна на \"Хемус\", движението – през бензиностанция"}
{"url": "https://www.dnes.bg/evroizbori-19/2019/04/07/bsp-sys-signal-do-cik-za-koaliciia-za-bylgariia-na-abv.406846", "text": "АБВ носи административнонаказателна отговорност за кражба на чужда търговска марка, собственост на Българската социалистическа партия, съобщиха от пресцентъра на БСП.\n\r\nПоради тази причина социалистите са внесли в ЦИК доказателства за собствеността на марката \"Коалиция за България\". \n\n\nИмето на коалицията е познато, утвърдено и в цялото общество се свързва 20 г. единствено и само с БСП, а търговската марка \"Коалиция за България\" е собственост и принадлежи на Българската социалистическа партия, се посочва в съобщението. \n\r\nСъгласно закона, това включва правото на притежателя й да я използва, да се разпорежда с нея и да забрани на трети лица без негово съгласие да я използват, е отбелязано още в декларацията.\n                    \n                    \n                \r\nСпоред БСП, желанието на АБВ да регистрират коалиция със същото наименование има за цел единствено да въведе в заблуждение и да доведе до объркване избирателите, които ще гласуват в предстоящите избори за Европейски парламент. Това е нарушение на основните принципи за справедлив изборен процес, съгласно Изборния кодекс на страната и следователно не трябва имитираща коалиция да бъде регистрирана в ЦИК, смятат от партията.\n\r\nОт БСП припомнят, че \"Коалиция за България\" е създадена през 1999 г. от БСП и други по-малки, идейно близки партии. До 2014 г. \"Коалиция за България\" е участвала във всички проведени избори.\n\r\nОбръщаме внимание, че с регистрацията на \"Коалиция за България\" за участие в изборите за ЕП ще бъдат нарушени редица закони на страната - в това число Изборният кодекс, Законът за политическите партии, Законът за защита на конкуренцията, Наказателният кодекс, Законът за марките и географските означения и редица Европейски нормативни актове, отбелязват от БСП.\n\r\nСпоред тях ЦИК трябва да се съобрази с изложените аргументи и българското законодателство и не трябва да допуска до регистрация коалиция от партии с наименование \"Коалиция за България\" за участие в изборите за членове на Европейския парламент през май 2019 г.\n\r\nОбявяваме се категорично против подобен род практика за разрушаване на демократичността и опорочаваща изборния процес, посочват социалистите и допълват, че са готова да защитават правата си пред съда, всички международни органи и институции.", "date": "2019.04.07", "title": "БСП със сигнал до ЦИК за \"Коалиция за България\" на АБВ"}
{"url": "https://www.dnes.bg/evroizbori-19/2019/04/07/gerb-trygva-kym-evrovota-s-evropa-ni-chuva.406848", "text": "\"Европа ни чува\" ще бъде мотото на ГЕРБ за предстоящите избори за европарламент на 26 май.\n\r\n\"Това е нашето послание, с него ще излезем пред българските избиратели на 26 май\", обяви председателят на Столичния общински съвет Елен Герджиков по време на представянето на слогана. \n\n\n\"Европа чува хората, които имат какво да кажат, които имат ясна представа накъде да вървят като национална икономика и като обединена Европа\", заяви Герджиков, цитиран от \"Фокус\".\n\r\nТой изтъкна, че с този слоган от ГЕРБ искат да кажат, че само подкрепяйки силната листа на партията може да се гарантира, че България ще бъде важна част от европейския дневен ред.\r\n                    \n                    \n                Герджиков посочи, че слогънът трябва да даде оценка за това накъде трябва да продължи в развитието си страната ни. Той изрази надежда, че българите знаят, виждат и оценяват постигнатото от партията. По думите му Европа е солидарна, помага ни, но и не дава даром.\r\n\"Всеки проект трябва да бъде изпълнен спрямо строгите критерии на европейските институции, за което трябва много работа на ниво държавно управление\", посочи Елен Герджиков. Той представи успехите в развитието на София и останалите градове, управлявани от кметове на ГЕРБ, подчертавайки, че видимите резултати също имат своята тежест. \n\r\n\"Европа ни чува, когато показваме видими резултати и когато правим тези политики, които са последователни“, заяви и заместник-председателят на ГЕРБ и председател на Националния предизборен щаб на партията Цветан Цветанов.\n\r\nТой уточни, че идеята на ГЕРБ е да говори за европейския дебат и бъдещето на Европа. \"Винаги, когато сме правили подготовката си за всеки национален избор сме се стремяли слоганът да съответства на това, което сме успели да направим през всичките тези години\", заяви Цветанов.\n\r\nТой обърна специално внимание на успешното Българско европредседателство и го определи като \"успехът на България\".\r\nЦветанов припомни успехите на еврокомисар Мария Габриел, която е водач на листата на ПП ГЕРБ за евровота. \"Изключително подготвен евродепутат и бъдещ еврокомисар тя получи подкрепата и приза за политик на ЕП в категория \"Равенство между половете\", припомни Цветанов. Според него постигнатото в областта на цифровизацията и по отношение на Западните Балкани е също значимо.\r\nЦветан Цветанов обяви, че следващата неделя партията ще представи платформата си за предстоящата европейска кампания.", "date": "2019.04.07", "title": "ГЕРБ тръгва към евровота с \"Европа ни чува\""}
{"url": "https://www.dnes.bg/obshtestvo/2019/04/07/i-radev-pozdravi-lekarite-i-zaiavi-sistemata-e-natovarena-s-problemi.406847", "text": "Президентът Румен Радев се обърна към лекарите и медицинските работници по повод днешния им празник и ги призова да помогнат за връщане на доверието в българското здравеопазване.\r\n \r\n\"На този ден цялото ни общество се обръща към вас с признателност и благодарност за професионализма, всеотдайността, благородството, състраданието и хуманността, с които е изпълнен вашият ежедневен труд. Вашето професионално и житейско призвание е да дарявате здраве на хората и да спасявате човешки живот\", заявява държавният глава в свое приветствие по повод 7 април - Световния ден на здравето. \n\n\n\"Никой не се съмнява, че само хора с огромни сърца могат да се посветят на толкова отговорна професия, изискваща неизчерпаема енергия, силна воля и себеотрицание\", посочи още Радев, цитиран от своята пресслужба.\r\n \r\nВ поздравлението си президентът посочва, че знанията и уменията на медиците допринасят за възхода и развитието на страната ни във всички области на обществения и икономически живот, защото здравето на хората е най-голямата ценност за всяко общество.\r\n \r\nДържавният глава подчертава, че в този ден не може да не бъде направена равносметка за състоянието на системата на здравеопазване в България, която е натоварена с немалко проблеми и именно медицинските работници са призвани да върнат доверието на хората, а човекът да бъде поставен в центъра на системата и тя да работи в негова полза.\r\n \r\n\"Необходимо ни е подобряване на достъпа до здравни грижи и повишаване на качеството и ефективността на лечението. Проблемите в детското и майчиното здравеопазване трябва да намерят адекватно решение. Високите нива на сърдечно-съдови и онкологични заболявания, както и високият брой хоспитализации на глава от населението, високата смъртност и ниската продължителност на живота у нас изискват неотложни мерки и програми за преодоляване на негативните тенденции\", се казва още в обръщението на президента.\r\n \r\nРумен Радев открои и ниското заплащане, условията на труд и неравенствата в разпределението на финансовия ресурс в системата на здравеопазването, както и квалификацията и професионалното развитие, които по думите му са сред основните причини за дефицита на кадри в почти всички специалности.\r\n \r\nНа всички лекари и медицински специалисти президентът Радев пожелава здраве, лични и професионални успехи, стремеж за усъвършенстване и воля за преодоляване на предизвикателствата.", "date": "2019.04.07", "title": "И Радев поздрави лекарите и заяви: Системата е натоварена с проблеми"}
{"url": "https://www.dnes.bg/health/2019/04/07/10-faktora-vrediashti-na-syrceto.406703", "text": "Сърцето е основният мотор на нашия организъм. То не спира да работи, понася всякакви сътресения и се влияе от всяка малка промяна или стресов фактор, който може да влоши неговите жизненоважни функции.\r\nЗдравето на сърцето и кръвоносните съдове може да се наруши от различни фактори като наднормено тегло, наследствена обремененост, тютюнопушене, злоупотреба с алкохол, лошо хранене.\r\nНо има и някои неподозирани и изненадващи фактори в ежедневието ни, които могат да повишат риска от поява на проблеми със сърдечносъдовата система.\r\n\r\nИзследване на учени от Университета в Йорк са открили, че хората, които се чувстват самотни, имат с до 29% по-висок риск от поява на сърдечносъдови заболявания и 32% по-висок риск от инфаркт.\r\n                    \n                    \n                Социалните и интимни връзки подобряват здравето на сърцето и допринасят за неговото дълголетие.\r\n\r\nСъществува пряка връзка между здравето на устната кухина и сърцето. Възпалителните заболявания на венците, пародонтозата, влошеното кореново състояние на зъбите оказват опасно вредно влияние върху сърцето, но и върху костите, ставите, мозъка, очите. Денталното здраве е много важно и не трябва да се неглижира.\r\n\r\nСпоред редица изследвания, усложнения по време на бременност като прееклампсия, гестационен диабет, спонтанен аборт и високо кръвно налягане могат да повишат риска от сърдечносъдови заболявания в бъдеще, пише prevention.com.\r\n\n\r\n", "date": "2019.04.07", "title": "10 фактора, вредящи на сърцето"}
