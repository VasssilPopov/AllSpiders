{"url": "https://www.dnes.bg/blizak-iztok/2019/10/11/erdogan-obiasni-zashto-voennata-operaciia-se-kazva-izvor-na-mira.425816", "text": "Наличието на много минерални извори в граничната територия e причина трансграничната военна операция на турската армия, която продължава трети ден в Североизточна Сирия, да бъде наречена \"Извор на мира\". Това посочи турският президент Реджеп Ердоган.\n\r\nВ реч пред голяма група активисти на управляващата ПСР той заяви: \"Ние неслучайно избрахме това име за нашата операция. Нашата граница откъм сирийска страна изобилства с минерални извори. Поради тази причина нарекохме операцията \"Извор на мира\", защото не можем да позволим в операцията да пострадат цивилни хора. Нашите действия са само срещу онези, които ни нападат, които поставят капани пред нашата сигурност. Главната ни цел е да изкореним терористичните групировки и да установим мир, сигурност и спокойствие в района от Манбидж до иракската граница и съм сигурен, че за кратко време ще разпръснем черните облаци, носещи се вече осем години над сирийския народ\", каза Ердоган.\n\n\nТурският президент посочи още, че Турция е страната, която е най-заплашвана от ДАЕШ и в същото време е страната, която води най-сериозната борба срещу терористичната групировка.\n                    \n                    \n                \n                \n                \n                \r\n\"Досега сме арестували над 17 хиляди чуждестранни граждани за участие в ДАЕШ. Наложихме забрана за влизане в Турция на около 77 хиляди души от общо 151 държави. Екстрадирахме 7600 души. Нашата страна никога не е използвала терористични групировки за някакви свои цели, напротив - винаги е смачквала главите им\", каза Ердоган.\n\r\nНастоящата военна операция на Турция има няколко цели, коментира експертът Месут Джашън. Те са прочистването на района от сирийските кюрдски терористични групировки, създаване на зона за сигурност на турската граница и осигуряване на безопасно завръщане на сирийските бежанци от Турция, както и запазването на териториалната цялост на Сирия, пише БТА.\r\n ", "date": "2019.10.11", "title": "Ердоган обясни защо военната операция се казва \"Извор на мира\""}
{"url": "https://www.dnes.bg/balkani/2019/10/11/georgievski-ultimatumyt-na-bylgariia-otmenia-dogovora-za-dobrosysedstvo.425842", "text": "Бившият македонски премиер Любчо Георгиевски смята, че най-новите условия, които България постави на Северна Македония за получаване на дата за започване на присъединителни преговори с ЕС, означават анулиране на Договора за добросъседство, предадоха македонските медии, цитирани от БТА.\n\n\r\n\r\n\"Възприемам най-новия ултиматум от българското правителство като суспендиране на Декларацията за приятелство от 1999 г. и на Договора за добросъседство от 2017 г.\", написа Георгиевски в профила си във Facebook.", "date": "2019.10.11", "title": "Георгиевски: Ултиматумът на България отменя Договора за добросъседство "}
{"url": "https://www.dnes.bg/zvezdi/2019/10/11/sbogom-na-kydricite-tom-holand-s-kysa-kosa.425782", "text": "Том Холанд се раздели с емблематичната си къдрава коса. Актьорът се е подстригал и вече е с много къса коса. Това се вижда от видео, специално направено за фен. Клипът се появи в социалната мрежа Twitter.\r\nСпоред коментари в интернет пространството, той е решил да направи тази промяна в прическата си, заради ролята си на ветеран от американската армия в криминалния сериал \"Cherry\", който скоро трябва да започне да се излъчва.\r\nФеновете смятат, че Холанд е напълно неузнаваем с късата си коса.\r\n \r\n\"Защо отразя косата си, защо?\", \"Ти се подстрига, но пак оставаш най-секси\", пишат почитателите му.\r\n \r\nПотребителите на социалните мрежи коментират, че с новата прическа звездата прилича на Еминем. Други пък го сравняват с Джъстин Тимбърлейк и с героя от \"Stranger Things\" - Eleven.\r\n \r\nАктьорът скоро обяви, че за известно време ще си вземе почивка от социалните мрежи.\r\n \r\n", "date": "2019.10.11", "title": "Сбогом на къдриците: Том Холанд с къса коса"}
{"url": "https://www.dnes.bg/blizak-iztok/2019/10/11/sasht-se-iztegliat-ot-siriia-kiurdite-pak-se-chuvstvat-izostaveni.425449", "text": "Внезапното изтегляне на Съединените щати от позициите им в Северна Сирия нанесе на сирийските кюрди болезнен удар, който възроди сред общността им спомените как са били изоставяни в миналото от американците и други международни съюзници, на чиято подкрепа са осланяли стремежите си.\n\r\nОглавяваните от кюрди сили бяха близо четири години партньор на САЩ в борбата срещу групировката \"Ислямска държава\" (ИД). След изтеглянето те бяха нападнати от страна на техния враг Турция.\n\r\nТурция иска да създаде контролирана зона в Северна Сирия покрай границата - ивица, която би минавала отчасти през сърцевината на кюрдското малцинство, което си извоюва известна автономия по време на гражданската война в Сирия. \n                    \n                    \n                \n                \n                \n                \r\nПрез последния век кюрдите са били близо до основаването на своя държава или автономни райони, но мечтите им са били попарвани, след като те са били изоставяни от световните сили. Една стара кюрдска поговорка отразява историята на разочарованията: \"Ние нямаме други приятели освен планините\".  Асошиейтед представя един поглед към това минало.\n\r\n\n\r\nКюрдите са етническа група, наброяваща около 20 милиона души, разпръснати из четири държави - 10 милиона в Турция, 5 милиона в Иран, 3,5 милиона в Ирак и малко над 2 милиона в Сирия. Те говорят индоевропейски език, близък до иранския фарси, и са предимно мюсюлмани сунити.\n\n\n\r\nС площ 191 хиляди квадратни километра кюрдската зона образува дъга през планини от Югоизточна Турция до Северозападен Иран. Кюрдите са разделени не само от граници, но и от племенни, политически и фракционни разногласия, от които регионалните сили често са се възползвали, за да ги манипулират.\r\n\n\r\nС разпада на Османската империя след Първата световна война на кюрдите е обещана независима държава чрез Севърския договор от 1920 г. Той обаче не е ратифициран и \"Кюрдистан\" е нарязан на парчета. Оттогава има почти непрестанни кюрдски въстания в Иран, Ирак и Турция.\n\r\nДве събития са се врязали в спомените на кюрдите като предателства на Вашингтон.\n\r\nПрез 1972 г. САЩ подпомагат с оръжия бунта на иракските кюрди срещу Багдад. Те правят това от името на Иран, управляван тогава от американския съюзник шах Мохамад Реза Пахлави, който се е надявал да притисне иракското правителство в текущ граничен спор. Три години по-късно шахът подписва с Багдад споразумение за границата и закрива канала за оръжия. Тогавашният кюрдски лидер Мустафа Барзани моли за подкрепа държавния секретар на САЩ Хенри Кисинджър, но американската помощ е прекратена. Иракското правителство смазва кюрдското въстание.\n\r\nС иранска помощ иракските кюрди надигат глава отново през 80-те години на миналия век по време на войната между Иран и Ирак. Армията на иракският лидер Саддам Хюсеин провежда жестока опустошителна кампания, като използва отровен газ и насилствено преселва 100 хиляди кюрди в южна пустиня.\n\r\nВторото събитие е през 1991 г., след като оглавяваната от САЩ война в Персийския залив освобождава Кувейт от иракските сили. Тогавашният президент Джордж Х. У. Буш подканва иракчаните да се надигнат срещу Саддам. Кюрдите на север и шиитите на юг се разбунтуват, а Саддам реагира с брутални гонения. Въпреки че Буш не е обещавал изрично помощ, кюрдите и шиитите се чувстват изоставени. Все пак САЩ налагат забранена за полети зона над Северен Ирак, която осигурява известна кюрдска автономия. След падането на Саддам през 2003 г. Вашингтон е гарант новата конституция на Ирак да запази тази автономна зона. САЩ обаче не допускат независимост на кюрдите.\r\n\n\r\nКюрдите в Сирия се надяваха на пълна автономия в североизточния ъгъл на страната, където са съсредоточени. Дамаск не я разрешава, а Анкара е яростно против. Все пак те се сдобиха с автономия до степен, немислима преди войната, включително преподаване на родния език в училищата, създаване на собствена полиция и административен съвет, който управлява текущите работи.\n\r\nСАЩ намериха в кюрдите ефективен партньор на терен в борбата с \"Ислямска държава\". Въоръжени от САЩ и подкрепени от американски войници и огнева мощ, оглавяваните от кюрдите сили сложиха край на териториалния контрол на ИД с цената на хиляди убити кюрди в годините на сражения. Тези сили сега контролират близо една трета от територията на Сирия.\n\r\nКюрдите се надяваха, че съюзът ще придаде тежест на техните амбиции за автономия. Съюзът обаче породи търкания между САЩ и Турция. Анкара смята за терористична групировка водещата милиция на сирийските кюрди, която е свързана с кюрдски бунтовници в Турция. През август 2016 г. Турция прати войски в Сирия и завзе зона в западния край на границата. След това тя прегази ключовия анклав Африн, което доведе до преселването на десетки хиляди кюрди.\n\r\nСега кюрдите се опасяват, че ще се случи същото в по-голям мащаб, ако Турция завземе останалата част от зоната, която иска - на изток до иракската граница и в дълбочина от 30 до 40 км в Сирия. \r\n \r\n/БТА/\r\n ", "date": "2019.10.11", "title": "САЩ се изтеглят от Сирия, кюрдите пак се чувстват изоставени"}
{"url": "https://www.dnes.bg/index/2019/10/11/kak-da-se-pravim-s-trafika-v-sofiia-ideite-na-osnovnite-igrachi.425846", "text": "\nПетимата основни кандидат-кметове за София се включиха в дебат на тема \"Транспорт\".\n\r\nЙорданка Фандъкова (ГЕРБ), Мая Манолова (Независим), Борислав Игнатов (\"Демократична България\"), Борис Бонев (\"Спаси София\") и Ангел Джамбазки (ВМРО) предложиха решения на основните транспортни проблеми на столицата.\n\r\nПредизборната дискусия е организирана от Института за пътна безопасност. \n\r\nЕдин от основните проблеми на София е трафикът и ежедневните пътнотранспортни инциденти.\n\r\nСпоред Йорданка Фандъкова (ГЕРБ), катастрофите в столицата могат да се намалят чрез подобряване на инфраструктурата, намаляване на трафика, въвеждане на т.н. \"успокоени зони\", осветени и повдигнати пешеходни пътеки.\n                \n                \n                \r\n\"Създадохме експертен съвет, в който поканихме всички, които искат да допринесат за подобряване на безопасността на движението. Столичната община е първата община, която възложи външен одит и обследване на осем кръстовища. Имаме нужда от добра инфраструктура, която да се анализира непрекъснато, от технологични решения и обучения на децата\", коментира тя, цитирана от bTV.  \n\r\nМая Манолова (независима, подкрепена от БСП) заяви, че ако бъде избрана за кмет на София ще въведе извършване на одит на проектите за изграждане на нови елементи в транспортната инфраструктура.\n\r\n\"Ще настоявам за отваряне на данните за пътно-транспортните произшествия – да е ясен техният брой, причини и последствията. Маркировката в София не е достатъчно надеждна\" , заяви Манолова.По думите на арх. Борислав Игнатов (\"Демократична България\"), в тази насока може да се вземе пример от Швеция, където жетвите за миналата година в градска среда са нула.\n\r\n\"Трябва да се промени философията на организацията на движение в София – осъвременяване на Генералния план за организация на движението и Транспортно-комуникационния план на София, \"успокоена зона\" и повдигнати пешеходни пътеки\", каза Игнатов.\n\r\nИнфраструктурата, организацията и контрол са ключови, според Борис Бонев (независим, \"Спаси София\") за безопасността по столичните улици. \n\r\n\"Изграждане на повдигнати пешеходни пътеки и кръстовища, тротоарни уширения, осигуряване на инфраструктура, която дестимулира бързото шофиране. В момента временната организация на движението при ремонти е причина за повишаване на ПТП-тата. Столичната община трябва да настоява да се поставят камери, които да следят за средната скорост на движение\", изтъкна Бонев.\n\r\nАнгел Джамбазки (ВМРО) посочи, че жертвите на пътя не могат да се ограничат, ако има неправоспособни водачи. \"По отношение на инфраструктурата – трябва да се изтласкат автомобилите от централната градска част, да има транспорт, който да направи ненужно влизането в центъра с автомобили. Изграждане на инфраструктура, която да не позволява жилищните квартали да са състезателни писти\", допълни той.\n\r\nИнфраструктурата, организацията и контрол са ключови, според Борис Бонев (независим, \"Спаси София\") за безопасността по столичните улици. \n\r\n\"Изграждане на повдигнати пешеходни пътеки и кръстовища, тротоарни уширения, осигуряване на инфраструктура, която дестимулира бързото шофиране. В момента временната организация на движението при ремонти е причина за повишаване на ПТП-тата. Столичната община трябва да настоява да се поставят камери, които да следят за средната скорост на движение\", изтъкна Бонев.", "date": "2019.10.11", "title": "Как да се правим с трафика в София? Идеите на основните играчи "}
{"url": "https://www.dnes.bg/zvezdi/2019/10/11/pishtnata-ashli-greym-stavam-vse-po-goliama.425836", "text": "Ако имате поне едно дете, сигурно знаете, че в края на бременността ежедневните дейности стават все по-трудни – завързването на връзките, изкачването на стълби, спането по корем. Голям процент от жените не харесват тялото си в този период, нищо че се вълнуват от раждането на бебето. Нервни и избухливи, повечето не дават да ги снимат. Но това не важи за нея.\r\n\"Ставам все по-голяма и по-голяма и се опитвам да приемам новото си тяло всеки ден. Това си е пътуване, а аз съм толкова благодарна, че имам така подкрепяща общност\", казва Ашли Греъм. Пухкавият модел разби стереотипите на пух и прах за пореден път, публикувайки топлес клип в Instagram.\r\nКаквото и да си говорим, трябва да признаем, че никой дори и не подозираше, че plus size хубавицата ще става майка, защото тя по принцип си е закръглена. Ето защо бременността ѝ си пролича на доста по-късен етап и така тя успя да запази новината в тайна за по-дълго време.\r\n                    \n                    \n                \n                \n                \n                Е, сега, под натиска на хормоните, Ашли е решила да покаже как формите на тялото ѝ се променят с бързи темпове. Затова се е снимала гола. Видеото, което предизвика голям интерес в социалната мрежа, показва големия ѝ корем и гърди, които тя е прикрила с ръце.\r\n\"Абсолютна красавица. Маминото тяло е същински подарък\", написа последователка на Греъм под клипа.\r\nПо-рано Ашли, която очаква първата си рожба, сподели, че въпреки напредналата бременност, тя продължава да спортува. Въобще, докато едни жени предпочитат да не се показват в социалните мрежи докато износват бебето си, на Ашли въобще не ѝ пука.\r\nЯвно тя има желание да държи последователките си в течение как прави йога, какво бельо носи, как се храни... Въпреки че някои кадри са определено смущаващи (едва ли бихте си  сложили снимка на стриите), нейните постове се приемат положително.\r\n\r\n ", "date": "2019.10.11", "title": "Пищната Ашли Греъм: Ставам все по-голяма"}
{"url": "https://www.dnes.bg/mish-mash/2019/10/11/ese-s-nindja-tehnika-kak-domashnoto-s-bezcvetno-mastilo-poluchi-otlichen.425692", "text": "Историята на нинджите сама по себе си е интересен предмет, но една японска студентка минава на изцяло ново ниво. \n\r\nЕими Хага винаги се е интересувала от нинджи - нещо като тайни агенти и убийци в Средновековна Япония. След като влязла в университета Мие в Япония, тя се записала в курс по история на нинджите. Професорът дал задача на своите студенти: Да напишат есе за посещението си в музея на нинджите Игариу.\n\r\n\"Щом професорът каза, че ще дава висока оценка за креативност, веднага ми хрумна, че ще направя есето си различно от това на всички останали\", казва Хага. \n\r\nПомислила малко и й хрумнало да използва древната техника абуридаши.\n\r\nТя прекарала часове в обработка на соеви зърна, за да приготви специалното мастило, с което е написала есето си. \n                    \n                    \n                \n                \n                \n                \r\nТрикът сработил. Еими накиснала соевите зърна за през нощта, после ги прецедила. Прекарала 2 часа да разрежда получената смес с вода, за да получи правилната концентрация. \n\r\nПосле писала есето си с четка върху тънка японска хартия \"ваши\". \n\r\nЩом думите й изсъхнали, те станали невидими.Естествено, така рискувала професорът просто да изхвърли наглед празния лист, затова прикачила обикновена бележка, на която с обикновено мастило написала \"Загрейте хартията\". \n\r\nПред BBC проф. Юджи Ямада казва, че бил изненадан, щом видял есето й. \n\r\n\"Бях виждал есета, написани с код, но не и такива с абуридаши\", обяснява професроът. \n\r\n\"Да сме честни, съмнявах се, че думите ще се виждат ясно. Но щом загрях хартията над газовата печка, думите веднага се отличиха и си казах \"Добра работа!\", казва проф. Ямада. \n\r\nТой не се поколебал да даде пълен брой точки на студентката, въпреки че не изчел докрай есето й. Той решил, че е добре да остави част от хартията ненагрята, в случай, че медиите поискат снимка. \n\r\nСамата Еими обяснява, че есето й има повече стил, отколкото съдържание. \n\r\n\"Бях уверена, че професорът поне ще оцени усилията ми да напиша креативно есе\", казва тя. \n\r\n\"Така че наистина не се притеснявах, че ще получа ниска оценка, въпреки че съдържанието му не беше нищо специално\", допълва японката. \n\r\n ", "date": "2019.10.11", "title": "Есе с нинджа техника: Как домашното с безцветно мастило получи отличен"}
{"url": "https://www.dnes.bg/sofia/2019/10/11/okonchatelno-ivancheva-ostava-pod-domashen-arest.425861", "text": "Десислава Иванчева, Биляна Петрова и Петко Дюлгеров окончателно остават под домашен арест. Апелативният специализиран наказателен съд не уважи искането на подсъдимите мярката им да бъде изменена в по-лека, съобщи БНТ.\r\nМотивът на апелативните съдии за това решение е, че осъдените за поискан, но неполучен подкуп на първа инстанция, могат да се укрият или да извършат ново престъпление.\r\n\r\nРешението е окончателно и не подлежи на обжалване.", "date": "2019.10.11", "title": "Окончателно: Иванчева остава под домашен арест "}
{"url": "https://www.dnes.bg/mish-mash/2019/10/11/istinskiiat-dvorec-na-djeimi-lanistyr.425833", "text": "Името на Николай Костен-Валдау се свързва най-често с играта му в сериала \"Игра на Тронове\". Там датчанинът влезе в ролята на Джейми Ланистър – брат, любовник и баща на трите деца на Серсей Ланистър. Николай започна сериала като един от най-мразените персонажи, защитавайки своята любима и връзката между тях на всяка цена.\r\nС напредването на епизодите обаче Джейми израсна както на години, така и на акъл, като все повече виждаше пробойни в плана на Серсей за завладяване на Седемте кралства. И точно когато се превърна в един от любимците на публиката, Николай посрещна съдбата си, държейки в ръцете си това, което най-много обича – Серсей.\r\n \r\nНяколко месеца след като \"Игра на Тронове\" приключи, актьорът отново напомня за себе си, но този път не от екрана. Той кани феновете на гости като ги развежда из дома си в Холивуд. Николай е централна тема в архитектурното списание Architectural Digest. Пред него той признава, че HBO му е осигурявал хотели или къщи в Западен Холивуд, когато е трябвало да бъде в града по работа.\r\n \r\nВсе пак, скандинавският интериор може да се забележи и тук. \"Говорих с приятел по телефона и му показвах къщата. Той веднага ми заяви, че обзавеждането прилича доста на това, което е в дома ми в Дания\", казва Николай.\r\n \r\nХоливудският му дом включва три спални, басейн, изискани бани, както и кухня, която е изцяло боядисана в бяло. Според Николай, това придава чувство за пространство и светлина.\r\n \r\n", "date": "2019.10.11", "title": "Истинският дворец на Джейми Ланистър "}
{"url": "https://www.dnes.bg/notifikacii/2019/10/11/vma-shte-otbeleji-evropeiskiia-den-na-donorstvoto.425801", "text": "На 14 октомври, понеделник, от 11.00 часа, в централно фоайе на Военномедицинска академия (ВМА) ще се проведе традиционното отбелязване на Европейския ден на донорството.\n\nЕжегодно Съветът на Европа организира кампанията с цел повишаване осведомеността за важността на донорството и трансплантацията на органи като възможност за спасяване и подобряване на животи. \r\n\r\nПо традиция, на този ден ВМА изказва своята признателност и благодарност към близките на донорите, които въпреки трудния за тях момент, са разрешили експлантацията на органите. Както и към всички екипи, които са ангажирани с трансплантационния процес. \r\n\r\nТази година \"Дървото на живота\" в памет на донорите ще бъде допълнено с имената на трима души, дали през 2019 година шанс за втори живот на пациенти във ВМА.", "date": "2019.10.11", "title": "ВМА ще отбележи Европейския ден на донорството"}
{"url": "https://www.dnes.bg/temida/2019/10/11/4-godini-zatvor-za-ubiec-bil-priiatel-s-jertvata-si.425823", "text": "На четири години затвор беше осъден мъж за убийство по непредпазливост. Присъдата е на Окръжния съд в Добрич. \n\r\nПричината за смъртта е умишлено нанесена тежка телесна повреда. Инцидентът е станал в село Пчеларово, област Добрич,\n\r\n36-годишният осъден трябва да изтърпи наказанието си при първоначален общ режим.\n\r\nНа 29 април 2018 г. жертвата била поканена на вечеря в дома на подсъдимия, с когото били приятели. В семейството на домакина обаче възникнало напрежение и гостът решил да си ходи. \n\r\nНа тръгване, пред входната врата на къщата, той направил на висок тон устна забележка на приятеля си да не се кара с жена си и по думите на подсъдимия посегнал с ръце да хване тениската му. \n                    \n                    \n                \n                \n                \n                \r\nТогава 36-годишният осъден нанесъл на пострадалия два удара в областта на главата и той паднал по гръб на циментовата настилка пред входа на къщата. \n\r\nСлед кратко време нараненият мъж успял да се изправи, да се качи на велосипеда си и да си тръгне.\r\nНа следващата сутрин пострадалият бил открит в тежко състояние.\n\r\nПървоначално бил откаран в дома на неговия брат. \n\r\nСлед като било установено, че състоянието му не се подобрява, бил транспортиран до добричката болница, където на 7 май 2018 г. починал, въпреки оказаното му интензивно лечение. \n\r\nСпоред изготвената при разследването съдебно медицинска експертиза, причината за смъртта била тежка мозъчна травма.\n\r\nДелото премина по реда на съкратеното съдебно следствие, като първоначално определеното на мъжа наказание от 6 години лишаване от свобода бе редуцирано с една трета. \n\r\nСъдът приложи процедурата, след като подсъдимият призна вината си и всички факти, изложени в обвинителния акт.", "date": "2019.10.11", "title": "4 години затвор за убиец, бил приятел с жертвата си "}
{"url": "https://www.dnes.bg/sport/2019/10/11/kabakov-s-nov-prestijen-nariad-shte-sviri-na-germaniia.425843", "text": "Българският съдия Георги Кабаков получи престижен наряд за мач от европейските квалификации по футбол.\r\n\r\nСлед като през миналата седмица ръководи първо мача в Шампионската лига между Реал Мадрид и Брюж, а след това и сблъсъка за първото място в efbet Лига между Лудогорец и Левски, сега водещият български съдия ще ръководи срещата между Естония и Германия.\r\n\r\nКабаков, заедно с асистентите Мартин Маргаритов, Диян Вълков и Станислав Тодоров, ще ръководят срещата от група \"С\" на 13-и октомври, неделя, от 21:45 часа.\r\n\r\nГермания заема второто място в група \"С\" зад отбора на Холандия, като двата отбора имат по 12 точки след пет кръга. Бундестимът ще гони задължителни три точки, защото \"лалетата\" също имат привидно лесно гостуване в Беларус.\r\n\r\n\r\n ", "date": "2019.10.11", "title": "Кабаков с нов престижен наряд, ще свири на Германия"}
{"url": "https://www.dnes.bg/rusia/2019/10/11/iran-niama-da-vleze-v-ruskata-sfera-na-vliianie.425803", "text": "Въпросът за сътрудничеството с Русия все още създава противоречия сред иранския елит. До този извод стигат експерти на американската изследователска корпорация \"Ранд\", публикувала аналитичен доклад за вътрешнодържавните дискусии в Ислямската република. При все че Москва и Техеран гледат еднакво на ред проблеми, авторите ги наричат партньори по принуда, пише Игор Субботин, \"Независимая газета\".\n\r\nВ доклада за дебатите на държавно равнище в Иран се казва, че ситуацията в иранската икономика изисква страната да запази връзките си с външния свят. Стъпка към изолация бяха, както знаем, екстериториалните санкции на САЩ заради действията на Иран, \"неотговарящи\" на духа на ядрената сделка - Съвместния всеобхватен план за действия (СВПД). Според учените този демонтаж на дипломатически и икономически комуникации се възприема по различен начин в Иран.\n                    \n                    \n                \n                \n                \n                \r\n\"Радетелите за твърд курс отдавна приканват да се стремим към по-самостоятелна икономика, насочена към вътрешния пазар, докато умерените (среди - бел. на изданието) и реформистите предлагат като ключ за решаване на проблемите реинтеграция в световната икономика\", се казва в анализа на \"Ранд\".\n\r\nСамите ирански лидери впрочем са практикували различни подходи. \"Ред дейци на режима - група, излизаща извън рамките на традиционните блокове, твърдят, че страната трябва да гледа на изток - посочва \"Ранд\". - Ако погледнем 21-и век, Хатами (петият президент на Иран) търсеше по-тесни връзки със Запада, докато Ахмадинеджад (шестият президент) най-вече изолираше страната, но изглеждаше и \"произточен\". Умереният Рохани (настоящият държавен глава) се стремеше да примири двата подхода. Тези възгледи на лидерите до голяма степен отразяват позициите на представляваните от тях фракции.\"\n\r\nСпоред експертите Рохани е разчитал да нормализира отношенията със Запада, но е бил \"принуден да съдейства на Русия и Китай, след като западните страни не успяха да спазят СВПД\".\n\r\nАналитиците на \"Ранд\" признават, че отношенията с глобалните играчи векове наред са пораждали напрежения в иранския елит. Известно време преди ислямската революция например някои иранци са настоявали за по-тесни връзки с Русия, но други са поглеждали към Франция, Германия, Великобритания и САЩ. \"Трети пък смятаха, че страната трябва да върви към повече самодостатъчност и да отхвърли изцяло зависимостта си от чужденци - посочва \"Ранд\". - След създаването си Ислямската република бързо прие лозунга \"нито Изток, нито Запад\". На практика той бе отразен във външната политика на Иран, независимо че различните фракции (във висшите ешелони на иранската власт) тласкаха страната в една или друга посока.\" Иранците не желаят да бъдат и занапред уязвими за чуждестранна намеса, се казва в доклада.\n\r\nСходството в позициите на Русия и на Иран по ред въпроси няма как да се отрече. Те съвпадат например, що се отнася до \"ядрената сделка\" от 2015 г., сред чиито гаранти е и Руската федерация. След излизането на САЩ от многостранното споразумение и връщането на президентската администрация в САЩ към практиката на санкции срещу Иран Техеран фактически се озова в същото положение на \"обсадена крепост\", както преди време и Москва. \n\r\nМнозина обаче виждат в отношенията между двете страни сериозен конфликтен потенциал - скрит в сирийското досие, в чиито рамки Русия и Иран действат като ситуативни съюзници и гаранти на \"процеса от Астана\" наред с Турция.\n\r\nВ дългосрочна перспектива интересите на Техеран и на Москва (в Сирия) не съвпадат изцяло, тъй като руската страна има интерес да представя Сирия като история на успеха си, постигнат благодарение на руската военна намеса - заяви пред \"Независимая газета\" Елизавета Цуркова, научен сътрудник в израелския аналитичен център \"Форум за регионално мислене\". - Иран пък би желал да поддържа сирийските държавни институции в днешното им \"опълченско\" състояние, защото тези военизирани формирования дават на Техеран възможност да запази по-значително влияние в Сирия. Освен това двете страни (Русия и Иран) се конкурират за евентуални финансови изгоди от сирийските природни ресурси и от проекти за възстановяване на страната.\"\n\r\nТази пролет например се разбра, че ирански представители преговарят със сирийското правителство с оглед да получат контрол върху контейнерно пристанище в провинция Латакия. Съобщения от този вид дадоха повод да се говори, че Иран разполага база край руските военни обекти в Сирия и че се изостря съперничеството между Москва и Техеран в рамките на сирийския конфликт.\n\r\nЦуркова смята, че в бъдеще напрежението между Русия и Иран може да се засили, но според нея мащабът на това напрежение не бива да се надценява. Тя заявява, че двете държави едва ли ще станат някога врагове. \"Русия признава, че Иран е голям регионален играч и не се кани да му пречи твърде ожесточено. А Иран на свой ред признава Русия за чужда държава, набираща сила в Близкия изток, и вижда интерес в това да поддържа добри отношения с Кремъл\", резюмира Цуркова.\r\n/БТА/", "date": "2019.10.11", "title": "Иран няма да влезе в руската сфера на влияние"}
{"url": "https://www.dnes.bg/stranata/2019/10/11/jena-se-prostrelia-s-pushka-v-sliven.425829", "text": "Жена се е простреляла в оръжеен магазин в Сливен, съобщава агенция \"Фокус\". \nЖената се е простреляла, докато почиства въздушна пушка.\r\nТя е изнесена от мястото на носилка и транспортирана с линейка към болница в града, където лекарите се борят за живота й. \r\n\r\nНа мястото на инцидента има полицейски екип.", "date": "2019.10.11", "title": "Жена се простреля с пушка в Сливен "}
{"url": "https://www.dnes.bg/zvezdi/2019/10/11/selena-gomes-neuznavaema-bez-grim.425830", "text": "Тя е на 27. Животът ѝ се развива по такъв начин, че още като дете се сблъсква със славата. Когато е тийнейджърка вече има хиляди почитатели, налага ѝ се да учи и работи едновременно. Тя е Селена Гомес и в момента е сама, а бившият ѝ току-що вдигна сватба, за която може би певицата си е мечтала.\r\nПрез последните месеци изпълнителката не е от най-активните в социалните мрежи, но една наскоро публикувана нейна снимка събра над 8 млн. харесвания, което си е същински рекорд. Може би големият интерес се дължи на това, че на кадъра Селена е без грим.\r\n \r\n\"Аз през цялото време\" е написала Гомес към снимката, на която е себе си – без любимата ѝ очна линия и тежък грим, който си слага за участия.\r\n \r\nЗвездата, която се е снимала в леглото, завита с меко одеялце, е неузнаваема. От един поглед никой не може да познае, че е тя, ако види снимката в интернет пространството, а не в профила ѝ.\r\n \r\nНа кадъра Селена Гомес изглежда тъжна, но според по-голямата част от нейните фенове, тя просто е замечтана и едва ли мисли за Джъстин Бийбър и вече законната му съпруга Хейли.\r\n \r\n", "date": "2019.10.11", "title": "Селена Гомес неузнаваема без грим "}
{"url": "https://www.dnes.bg/zvezdi/2019/10/11/rijavite-kosi-i-psihichnoto-zdrave-obediniha-princ-hari-i-ed-shiiryn.425783", "text": "Принц Хари и Ед Шийрън се обединиха за важна кауза. Двамата се появиха заедно във видео, посветено на Световния ден на психичното здраве, за да отправят послания към хората, страдащи от ментални заболявания.\r\nНо преди това Ед прояви чувство за хумор и се пошегува с принца. Певецът каза, че се вълнува да се срещне с Хари, защото така могат да поговорят на тема, която вълнува и двамата.\r\n \r\n\"Наистина съм много развълнуван днес, защото ще снимам клип с принц Хари. Той се свърза с мен, за да направим благотворително видео, което ще е добро. Дълго време съм се възхищавал на принца отдалече\", споделя Ед.\r\n \r\nПосле изпълнителят се обръща към кралската особа и му казва: \"Има нещо, към което проявявам голям интерес\". Хари отговаря: \"О, и ти ли? За мен това е тема, за която не се говори много. Мисля, че хората по света страдат\".\r\n \r\n\"Опитвам да напиша песен за това нещо, за да достигне посланието до повече хора\", посочва Ед, а принцът се съгласява: \"Чудесно е, че някой с твоите умения за писане на текстове, може да напише песен, за да се заговори повече на тази тема\".\r\n \r\nНо тук Шийрън признава, че има предвид не проблемите с психичното здраве, а подигравките, които е получавал заради рижавата си коса.\r\n \r\n", "date": "2019.10.11", "title": "Рижавите коси и психичното здраве обединиха принц Хари и Ед Шийрън"}
{"url": "https://www.dnes.bg/snimka-na-denia/2019/10/11/topli-i-slynchevi-pochivni-dni-temperaturi-do-26-c.425796", "text": "Топъл и слънчев ще е предстоящият уикенд. През нощта времето ще бъде предимно ясно, в повечето райони и тихо. Минималните температури ще са между 6 и 11 градуса, сочи \r\nВ съботния ден ще е предимно слънчево. Сутринта на места, главно в котловините на Южна България, ще има ниска облачност или мъгла. През деня ще се появи слаб южен вятър. Дневните температури малко ще се повишат и максималните ще са между 21 и 26 градуса.\r\nАтмосферното налягане след обяд ще се понижи, но ще се задържи по-високо от средното за месеца.\r\nНад Черноморието ще е слънчево, преди обяд с временни увеличения на облачността. Ще духа слаб до умерен юг-югоизточен вятър. Максималните температури на въздуха ще са 20-23 градуса. Температурата на морската вода е 19-21 градуса. Вълнението на морето ще е 1-2 бала.\r\n                \n                \n                Над планините ще е предимно слънчево. По-значителна облачност ще има преди обяд над масивите от Югозападна България и на места там ще е мъгливо. Вятърът ще е слаб, предимно от запад-югозапад. Максимална температура на височина 1200 метра около 17 градуса, на 2000 метра - около 11.\r\nВ неделя, 13 октомври, и понеделник, 14 октомври, ще остане топло за периода и предимно слънчево. Сутрин на места ще има ниска облачност или мъгла, с по-голяма вероятност в Източна България, във вторник - и покрай Дунав.\r\nВятърът ще отслабне, в много райони в нощните часове ще стихва, през деня ще бъде от изток-югоизток, слаб. Максималните температури ще са предимно между 21 и 26 градуса.", "date": "2019.10.11", "title": "Топли и слънчеви почивни дни, температури до 26°C"}
{"url": "https://www.dnes.bg/obshtestvo/2019/10/11/helpbook-obobshtava-pytni-nevoli-na-shofiori-i-peshehodci.425771", "text": "\nВ днешния обзор на платформата Helpbook.info сме събрали няколко сигнала от последните дни, описващи пътни неволи на шофьори и пешеходци.\r\nВ столичния квартал \"Княжево\" и липсващи павета. Дълбоките ями са като истински кратери и трошат джантите на колите. Друг от проблемите е тесният път, по който минават автобуси на градския транспорт и при нужда от разминаване автомобилите са принудени да се качат директно върху тротоара.\n\r\nИзпратиха ни и снимки от район \"Подуяне\", на които се вижда, а самия водач явно не го интересува, че пречи на преминаването на пешеходците и завиващите коли. \n                    \n                    \n                \n                \n                \n                \r\nВ ж.к. \"Лагера\" пък Потребителят апелира да се вземат своевременни мерки за прекратяване на тази вредна практика от съседи и временно пребиваващи като е нужно да се поставят колчета и заграждения.\n\r\nС интересен казус ни запознаха от столичния квартал \"Младост“ 1. Неотдавна от Общината поставили  и табела, че колите ще бъдат вдигани от паяк, но както е видно от снимките, забраната абсолютно и масово не се спазва. Нашият потребител подчертава, че част от живущите твърдят, че това е частна собственост и Общината няма право да поставя такъв знак и моли за проверка на случая.\n\r\nВ същия квартал, но на съседна улица, от, който видимо не е в движение. Според автора на сигнала в квартала паркирането е особено трудно и не смята за редно колата да заема излишно паркомясто.\r\nЗа  е поредният сигнал от наш потребител. Локацията е район \"Люлин\", на бул. \"Дертлиев\", точно след спирката на автобус 310. Шахтите се намират точно до бордюра и съществува реална опасност от пропадане на хора и автомобили.\n\r\nТова са само малка част от получените сигнали през седмицата. Ако видите нередност, проблем, с който се сблъсквате всеки ден и искате да подадете сигнал - направете го онлайн в HelpBook.info. Платформата на Investor Media Group ще ви даде възможност не само да дадете гласност на проблема, но и да изпратите сигнал до отговорните институции.", "date": "2019.10.11", "title": "Helpbook обобщава: Пътни неволи на шофьори и пешеходци"}
{"url": "https://www.dnes.bg/akoshtete-vqrvaite/2019/10/11/amerikanci-schupiha-rekorda-za-nai-mnogo-plashila-v-edin-grad.425827", "text": "Доброволци от американския град Гатлинбърг, щата Тенеси, изложиха на показ 4000 плашила с цел да подобрят рекорд на Гинес в навечерието на Хелоуин, предаде агенция ЮПИ.\r\n\r\nСтряскащите чучела бяха пръснати из целия град като допълнение към есенната украса. Местните жители с удоволствие си правят селфита за спомен с плашилата. \r\n\r\nПредишният Гинес рекорд в дисциплината беше поставен в Англия през 2014 година с излагането на показ на 3 912 плашила, пише БТА. \r\n\r\nФилмов екип обикаля града и заснема чучелата, за да ги представи на Гинес за вписване в Книгата на рекордите.", "date": "2019.10.11", "title": "Американци счупиха рекорда за най-много плашила в един град "}
{"url": "https://www.dnes.bg/blizak-iztok/2019/10/11/tusk-ostro-kritikuva-erdogan-za-zaplahata-s-bejancite.425814", "text": "Председателят на Европейския съвет Доналд Туск остро критикува турския президент Реджеп Тайип Ердоган за заплахата да изпрати милиони сирийски бежанци в Европа, предаде агенция Ройтерс. Туск окачестви турската операция в Северна Сирия като дестабилизираща региона.\n\r\nПредседателят на Европейския съвет е на посещение в Република Кипър, където разговаря с президента Никос Анастасиадис. След разговорите Туск посочи, че едностранната военна операция на Турция буди сериозна тревога и трябва да бъде прекратена, а опасенията на Анкара на тема сигурност трябва да бъдат разрешени чрез политически и дипломатически средства.\n\"Военна интервенция само ще влоши нещата. Вместо да създаде стабилност, тя ще предизвика още по-голяма нестабилност в целия регион, като ще влоши положението на цивилните, ще причини нови разселвания и ще застраши напредъка, постигнат от глобалната коалиция срещу ДАЕШ\" (Ислямска държава), каза Туск.\n                    \n                    \n                \n                \n                \n                \r\nВ реч вчера турският президент критикува реакциите в ЕС по повод операцията на турската армия в Северна Сирия.\n\r\n\"Ей, Европейски съюз! Не може да окачествяваш нашата операция като инвазия\", заяви Ердоган. \"Тогава ние ще отворим границите и ще изпратим 3,6 милиона бежанци\", заплаши турският президент.\n\r\nДоналд Туск коментира днес: \"Турция трябва да разбере, че нашата основна тревога е, че техните действия могат да доведат до друга хуманитарна катастрофа, което ще бъде неприемливо\". Председателят на Европейския съвет каза още, че ЕС няма да приеме бежанците да бъдат използвани като оръжие за шантаж.\n\r\nСъгласно споразумение между ЕС и Турция от март 2016 г. съюзът отпусна милиарди евро на Турция, а в замяна Анкара трябва да възпира миграционния поток към Европа. Турция казва, че парите се отпускат твърде бавно и са незначителна част в сравнение с 40-те милиарда евро, които твърди, че е похарчила за бежанците.\r\n/БТА/\r\n ", "date": "2019.10.11", "title": "Туск остро критикува Ердоган за заплахата с бежанците"}
{"url": "https://www.dnes.bg/notifikacii/2019/10/11/bosch-izbra-bylgariia-za-noviia-si-injeneren-centyr-zashto.425826", "text": "Автоматизираното шофиране може да реши ежедневни проблеми като задръстванията. То повишава безопасността и помага за спасяването на животи като предотвратява инциденти. А изцяло автономните коли ще са факт до 10 години, каза Томас Мец - управляващ директор на Bosch Инженеринг Център София, в предаването \"В развитие\" с водещ Вероника Денизова по .\n\r\nГостът коментира причините Bosch да избере България за инженерния си център. Сред тях той изтъкна факта, че компанията присъства у нас от 25 години с различни дружества.\n                \n                \n                \r\n\"Освен това сме наясно, че България, и по-конкретно София, е Силициевата долина на Източна Европа\", обясни той.\r\nХората у нас Мец определи като \"впечатляващи\".\n\r\n\"Ситуацията с намирането на кадри е много добра. България предлага много талантливи специалисти\", похвали ни той.\n\r\n\"Към момента дейностите в центъра на Bosch са фокусирани върху 3 основни тенденции в индустрията\", разказа още Мец. Той добави, че това са електрификацията, свързаността и автоматизацията.\n\r\nГостът посочи, че в центъра работят 200 софтуерни специалисти, като 196 от тях са българи.\n\r\n\"Фокусираме се върху обучението на служителите за автомобилно и софтуерно инженерство. Втората стъпка е да започнем разговори с университети за подготовка на нови кадри, които да се справят с бъдещите предизвикателства\", отбеляза още Мец.\n\r\n ", "date": "2019.10.11", "title": "Bosch избра България за новия си инженерен център. Защо?"}
{"url": "https://www.dnes.bg/mish-mash/2019/10/11/djenifyr-lopes-i-maluma-v-liubovna-drama.425831", "text": "Колумбийската звезда Малума може да се похвали, че работи с едно от най-големите имена в музикалната индустрия. Изпълнителят ще участва заедно с Дженифър Лопес в нов филм, който ще носи заглавието \"Marry Me\".\r\nИсторията ще разказва за героинята на Лопес, която отказва да се омъжи за своя годеник минути преди сватбата заради изневяра. Малума влиза в ролята на неверния бъдещ съпруг, а в лентата ще участват още и актьорът Оуен Уилсън, който се оказва случаен човек, за когото Лопес решава да се омъжи. Това е първа екранна роля за колумбийския изпълнител и той е повече от развълнуван за новото си приключение.\r\n \r\nМалума сподели снимка от снимачната площадка, на която са двамата с Лопес и очевидно се забавляват. Певицата също не пропусна да се похвали със своя нов колега и също публикува няколко фотоса от първия снимачен ден.\r\n \r\n\"Много е забавно, когато различни артисти се събират, за да помогнат в създаването на нещо специално и истинско\", пише Лопес в социалните мрежи.\r\n \r\nТова обаче не е единственият подарък за феновете. В последния концерт на Малума в Медисън Скуеър Гардън, освен колумбийската звезда, на сцената се качи и самата Лопес. За радост на публиката, певицата се появи със златна рокля и заедно с Малума изпълниха песента \"No me Ames\". \r\n \r\nИзненадата за феновете беше пълна, когато Малума се обърнал към тях и ги попитал дали нямат нищо против да играят във филм. Оказва се, че изпълнението му с Лопес също е част от лентата \"Marry Me\", а феновете нямаха нищо против да служат като статисти. \r\n \r\nЗасега няма официална дата за излизането на филма, но със сигурност ще чакаме с нетърпение всяка новина около него. \r\n \r\n", "date": "2019.10.11", "title": "Дженифър Лопес и Малума в любовна драма"}
{"url": "https://www.dnes.bg/akoshtete-vqrvaite/2019/10/11/koi-sa-nai-mrysnite-mesta-v-ofisa.425708", "text": "Тъжната истина е, че прекарваме много повече време в офиса, където работим, отколкото навън с приятели и близки. Факт е обаче, че офисът ни далеч не е най-чистото място, в което прекарваме времето си.\r\nЗащо това е така? Защото офисите, в които работим, са споделено пространство, в което ежедневно се намират много хора, особено в така наречените \"open space\" пространства. Това създава предпоставки за невидими замърсявания, които могат да ни разболеят.\r\n\r\n\r\nПомислете си колко често миете чашата си за кафе с препарат. Бъдете честни пред себе си и си признайте, че много често се случва просто да я изплакнете и да я оставите да съхне на бюрото. Какво толкова може да се случи, нали само вие я ползвате, пък и в нея наливате само кафе... Истината е, че чашата за кафе на бюрото е свърталище на микроорганизми и бактерии, които попадат в нея от мръсния въздух в споделените офис помещения. Затова я измивайте с топла вода и препарат всеки път, когато я използвате.\r\n                    \n                    \n                \n                \n                \n                \r\nЕжедневно на бюрото ви се случват много неща. Подпирате лакти на него, а както знаем, лактите се подпират несъзнателно на много повърхности в ежедневието, включително в градския транспорт, например. Пипате бюрото с пръсти, оставяте предмети на него. Всичко това създава условия за силно замърсяване.\r\n", "date": "2019.10.11", "title": "Кои са най-мръсните места в офиса?"}
{"url": "https://www.dnes.bg/index/2019/10/11/deva-kozirog-koi-sa-otlichnicite-v-zodiaka.425840", "text": "Няма как да не сте попаднали на човек, който умее всичко. При него нещата се получават като на шега и винаги резултатът е безупречен. Това поражда различни чувства у вас – понякога им се възхищавате, друг път ги мразите, а често се чудите как така при тях всичко е лесно.\r\nТайната им е свързана със зодиакалния им знак. Има представители на зодиака, които просто са отличници във всичко, но това не означава, че те не работят здраво за успешния резултат. Истината е, че тези зодии събират в себе си качества, които им гарантират 100-процентов успех във всяка една задача, с която се захванат.\r\n\r\n\r\nТе винаги се опитват да са най-добрите сред останалите. По-често това желание е задвижвано от страха да не се изложат и да не разочароват тези, които вярват в тях. Затова, Девите правят всичко възможно, за да бъдат най-отгоре на пирамидата и много често им се получава.\r\n                \n                \n                Умеят да се фокусират само върху една цел и да се стремят към нея. Работят усърдно и резултатите не закъсняват. Радостта от успеха им е още по-голяма, ако някой друг ги поздрави и изтъкне техните безспорни качества.\r\n\r\nНай-изявената черта на Козирозите е тяхната трудолюбивост. Те се впускат в работата си на пълни обороти и често забравят за личния си живот. Професионалният им успех се превръща в нещото, което ги движи напред и те са склонни да направят каквото е нужно, за да бъдат на върха.\r\n\r\n \r\n ", "date": "2019.10.11", "title": "Дева, Козирог... Кои са отличниците в зодиака? "}
{"url": "https://www.dnes.bg/notifikacii/2019/10/11/sviha-400-litra-dizel-ot-tovaren-avtomobil.425790", "text": "Неизвестни крадци откраднаха 400 литра дизелово гориво от товарен автомобил край благоевградско село, съобщиха от ОДМВР-Благоевград. \r\n\r\nЗа времето от 22:15 часа на 9 октомври до 07:15 часа на 10 октомври, е извършена кражба на около 400 литра дизелово гориво от товарен автомобил \"Ман\", паркиран на паркинг в района на разклонение за село Зелендол на магистрала \"Струма\". \r\n\r\nЗа случая е уведомена Районна прокуратура.\r\n ", "date": "2019.10.11", "title": "Свиха 400 литра дизел от товарен автомобил"}
{"url": "https://www.dnes.bg/index/2019/10/11/the-chemical-brothers-dj-ite-koito-ne-sa-ot-tazi-planeta.425860", "text": "The Chemical Brothers не са от това измерение. И го доказаха в София.\r\nДнес електронната музика се намира в странно положение - трендовете идват и си отиват. Имената на младите изпълнители изгряват и залязват. Малко са пионерите в сферата, които успешно са преминали от сърцата на едно поколение в тези на другото, по-младо. Ала някой заплащат любовта на младите, продавайки стила си за по-комерсиално звучене. \n\r\nЗа всичките си години на сцена, Том Роуландс и Ед Саймъндс остават верни на себе си. Последният им албум No Geography, който доведе Братята в България го показва. Той е малко по-твърд, по-рейвърски от предишните им творби, но продължава да носи техните психаделични нотки.\r\n                \n                \n                Пред пълната арена \"Армеец\" те изпълниха не само новите си парчета, но и най-големите си класики, с които е израснало цяло едно поколение - Hey Girl Hey Boy, Block Rockin Beats и Galvanize отнесоха публиката в София.\r\nНавярно, дори The Chemical Brothers да се бяха качили на сцената с един обикновен пулт и няколко лазера, публиката щеше да ги боготвори също толкова много. Но те гарнираха сета си с невероятни визуални ефекти, след които оставаш без думи.\r\nВсеки сегмент е изкуство. Всяка песен е акомпанирана с видео, чието качество граничи с това на добър късометражен филм и разказва различна история. 3D графиката е толкова майсторски изработена, че сякаш съществата от екраните танцуват не на плоските монитори, а точно зад гърбовете на Том и Ед.\r\nИ макар дуото да не комуникира вербално с публиката, енергията им и радостта им от това да са на сцената можеше да се усети. А самата публика бе в пълен екстаз. Когато момчетата слязоха от сцената, виковете на феновете им бяха углошителни. Не мисля, че съм чувала арена \"Армеец\" да скадира толкова силно.\r\nСлед думите Hold Tight Sofia, те се качиха обратно за пулта, за да дарят публиката си с още няколко минути на пълна наслада.\r\nДа, The Chemical Brothers представят най-доброто електронно шоу, което можете да видите някога. И макар запис на видео да не може да пресъздаде енергията от това, да си точно срещу Том и Ед, а бийтовете на музиката им да са в резонанс с туптенето на сърцето ти, кадрите от тазгодишното \"Гластънбъри\" ще ви покажа точно за какво говоря:\r\n", "date": "2019.10.11", "title": "The Chemical Brothers – DJ-ите, които не са от тази планета"}
{"url": "https://www.dnes.bg/index/2019/10/11/brutalen-sviat-antigeroite-prez-obektiva-na-boris-mihailov.425681", "text": "\r\nБорис Михайлов винаги търси интересни мотиви. Неговите герои са всъщност антигерои - бездомници, безработни. Хора, които са се оказали на дъното. \n\r\nДнес Михайлов, който е роден в земите на днешна Украйна, е един от влиятелните съвременни фотографи. \n\r\n\"Първо снимам, после питам. Ако кажат \"Не\", после трия снимката\", казва фотографът. \n\r\nПрез целия сиживот Борис Михайлов снимка хора от периферията на живота. В началото на 90-те става известен с колекцията от снимки от Харков с бедни, болни, деца, отритнати от обществото след разпадането на СССР. \n\r\nГледките са трудно поносими. Голи хора, заобиколени от мизерия. За Михайлов това не е това. \n\r\n\"Това не е бруталност, а състрадание. Може би дори уважение за проблемите на тези хора, които случайно са попаднали в тази ситуация\", казва той пред .\n\r\nВсе пак допълва, че \"случайността\" за тези хора е програмирана. Те не са имали шанс да получат образование. \n\r\nВ СССР той също е изпитал на свой гръб минусите на режима. Той е бил подложен на репресии, на преследване. Едва през 90-те той получава шанс. \n\r\nЦялостното му фотографско творчество не е нищо повече от критика на господстващите социални системи в света. \n\r\n \r\n   ", "date": "2019.10.11", "title": "Брутален свят: Антигероите през обектива на Борис Михайлов"}
{"url": "https://www.dnes.bg/world/2019/10/11/italiia-es-ne-triabva-da-se-poddava-na-shantaja-na-turciia.425862", "text": "Европейският съюз не трябва да се поддава не заплахите на Турция да изпрати милиони сирийски бежанци в страните от съюза, заяви днес италианският премиер Джузепе Конте и допълни, че Анкара трябва незабавно да прекрати военните си операции в Северна Сирия, предаде Ройтерс.\r\nЕС не може да допусне това изнудване. Усилията на Турция да даде подслон на сирийски бежанци не може да се превръщат в инструмент за шантаж заради военни действия, с която не можем да се съгласим и която трябва веднага да спре, каза пред журналисти Конте.\r\nШвеция обяви, че на срещата на външните министри от ЕС следващата седмица ще търси подкрепа за европейско оръжейно ембарго срещу Турция.\r\nСлед среща днес с комисията по европейските въпроси в шведския парламент външният министър Ан Линде изрази задоволство от единодушната подкрепа на комисията за въвеждане на оръжейно ембарго. Швеция ще предложи също ЕС да проучи ограничителни мерки, включително икономически санкции или санкции срещу физически лица, каза Линде. Тя уточни че Стокхолм няма да предложи тези мерки още на срещата в понеделник, а ще поиска ЕС да ги проучи, ако ситуацията се влоши. Според членове на шведската парламентарна комисия този въпрос се обсъжда и в други страни членки, каза министърката. Тя напомни, че през 2018 и 2019 г. Швеция не е издавала разрешение за износ на бойно оборудване и техника в Турция.\r\n                    \n                    \n                \n                \n                \n                Американският министър на отбраната Марк Еспър енергично насърчи Анкара да прекъсне военната си операция срещу кюрдска милиция в Сирия, съобщи днес Пентагонът в комюнике, цитирано от Франс прес. В комюникето се уточнява, че Еспър е разговарял по телефона с турския си колега Хулуси Акар.\r\n\"Това нахлуване заплашва да има тежки последици за Турция\", е предупредил шефът на Пентагона.", "date": "2019.10.11", "title": "Италия: ЕС не трябва да се поддава на шантажа на Турция"}
{"url": "https://www.dnes.bg/notifikacii/2019/10/11/samo-za-elita-bankova-karta-ot-18-karatovo-zlato.425797", "text": "Кралският монетен двор на Великобритания пусна първата дебитна платежна карта от чисто злато, съобщи в. \"Дейли мейл\". Тя е предназначена за клиенти, които ценят висококачествените луксозни предмети и отправят послание чрез тях.\n\r\nСобственици на този платежен инструмент, направен от 18-каратово злато, могат да станат всички желаещи, които са в състояние да платят 18 750 британски лири (23 000 долара). Ако клиентите искат индивидуален дизайн, ще трябва да платят още.\n\r\nИмето и подписът на собственика, разработени съвместно от американската корпорация Mastercard и технологичната компания Accomplish Financial, ще бъдат гравирани върху картата. \n\r\nПритежателите на златната карта няма да плащат комисионни за операциите по текущата сметка, както и за обмен на валута.\n                \n                \n                \r\nТъй като златните карти са дебитни, притежателите им не могат да ги използват за заем, тъй като средствата идват директно от сметките им.\n\r\nЗлатната карта е част от пакета Мastercard World Elite и предлага допълнителни привилегии, които включват специално обслужване от портиер и други предимства при пътуване.\n\r\nГлавният изпълнителен директор на монетния двор Ан Джесъп заяви, че \"пускането на тези карти от чисто злато е свързано с нарасналото търсене на потребителите на уникални и луксозни платежни средства, които съчетават майсторство на изработката, проверено с времето и по-новите технологии\".\r\n/БТА/\r\n ", "date": "2019.10.11", "title": "Само за елита: Банкова карта от 18-каратово злато "}
{"url": "https://www.dnes.bg/obrazovanie/2019/10/11/mon-i-ban-shte-motivirat-uchenicite-kym-tochni-nauki.425820", "text": "МОН и БАН ще търсят начини да провокират интереса към точните науки и да повишат успеха на учениците. Чрез новата съвместна програма \"Образование с наука\" разчитаме да вдъхновим повече ученици да се занимават с наука или да имат по-задълбочени познания по математика, техника и природни науки, каза министърът на образованието и науката Красимир Вълчев.\n\r\nЦелта на програмата е повече ученици за посетят музеите и институтите на БАН, като сега това ще са предимно ученици от София, но в следващата година ще разширим програмата, обясни Вълчев при представянето на програмата на МОН и БАН в Етнографския музей. Той добави, че се надява чрез нея да може да се мотивират повече ученици за подобряване на резултатите им в училище.\r\n                    \n                    \n                \n                \n                \n                По програмата \"Образование с наука\" институтите и музеите към МОН разработват проекти за обучение с различни дейности за ученици. Всяко училище ще може да се включи в програмата, като чрез компетентностния подход ще може да бъдат обогатени уроците по математика, природни науки, информационни технологии, български език и литература, история, география, биология и гражданско образование, съобщи БТА.\r\nСред проектите по програмата, разработени за учениците от институтите и музеите на БАН, са робо академия, лаборатория за изучаване на природни бедствия и екологични катастрофи от Космоса, \"Написаното остава. Пиши правилно!\", повишаване на компетентностите по компютърна и информационна сигурност за учители и ученици от девети до 12-и клас, изследователски подходи във физиката, астрономията, космическата физика и космическите технологии.\n\r\nНарекохме програмата \"Образование с наука\", защото в Европа и света от 20 години се говори за т.нар. научно образование, но то не е евтино, обясни зам.-министърът на образованието и науката Карина Ангелиева. Това е така, тъй като не е възможно да има научно оборудване във всяко училище и затова искаме \"БАН да влезе в училище\", а и повече ученици да влязат в научните лаборатории, отбеляза тя. Програмата се финансира с 500 000 лева от МОН и през първата й година в нея ще участват 10 000 ученици в трите модула на програмата - музеи, научни проекти и летни школи.\n\r\nБАН има дългогодишна традиция за работа с младите хора, а по програмата учени от БАН ще може да посещават училищата и да разказват на учениците за научни проекти, каза председателят на БАН акад. Юлиан Ревалски.", "date": "2019.10.11", "title": "МОН и БАН ще мотивират учениците към точни науки "}
{"url": "https://www.dnes.bg/politika/2019/10/11/ako-trygnat-bejancite-kym-nas-karakachanov-gotov-da-pusne-armiiata.425818", "text": "Ако се засили емиграционният натиск отново ще бъде използвана армията за защита на българските граници, обяви във Велико Търново министърът на отбраната Красимир Каракачанов.\n\n\r\n\n\r\nТой коментира ситуацията в Сирия и заяви, че българските войници не могат да бъдат пушечно месо в експериментите, които стават в Близкия изток.\n\r\n\"Отказали сме да изпратим в Сирия войски, абсурд е сега да изпратим заради този конфликт\", подчерта той. По думите му може би ще се наложи, ако отново се засили емиграционният натиск, отново да се използва армията за защита на границата. \r\n                    \n                    \n                \n                \n                \n                Има направени разчети, взаимодействието с гранична полиция е много тясно, има готовност и изработени графици, но към момента подобна заплаха няма, подчерта Каракачанов, пише БТА. \n\r\nТой посочи, че се наблюдава и ситуацията в Гърция, на местата, където има разкрити бежански лагери близо до българската граница, като в този в Серес, който се намира на около 45 километра от границата и тази пролет е имало бунтове. Наблюдава се трафикът на турска територия. \"Три милиона нелегални емигранти в Турция не са за подценяване, а една немалка част от тях са с радикални ислямиски убеждения\", каза Каракачанов и изрази притеснение от факта, че този конфликт, който е започнал да се разгаря от вчера, отново няма да успокои ситуацията в Сирия.\n\r\nСпоред него затворените и контролирани от кюрдските сили лагери с джихадисти могат да спрат да се охраняват и тези хора да тръгнат към Европа, което е притеснително, въпреки взетите мерки. Той уточни, че към момента няма движение в българска посока и посочи, че вчера за целия ден е установен опит за едно нарушение.\n\r\nВ отговор на журналистически въпрос министърът каза, че няма служител на Министерството на отбраната, който да е замесен в организирането на \"съботажите за изваждането на децата от циганската общност от училище\". Той подчерта, че това е потвърдено и от ДАНС и от главния прокурор.\n\r\nКаракачанов коментира и средствата за отбрана. От четирите милиарда лева за отбрана за тази година, два милиарда са предвидените средства за самолети, които са еднократни, уточни той. Министърът прогнозира, че за следващата година се предвиждат регулярни разходи близо по 200 милиона лева допълнителни за двата проекта, свързани с корабите и бронираната машина за нуждите на армията. За първи път всички самолетни платформи се ремонтират и обновяват, каза още той.\n\r\nВъв Велико Търново министърът участва в церемонията на която курсантите от 146-ия випуск на Националния военен университет \"Васил Левски\" положиха военна клетва.", "date": "2019.10.11", "title": "Ако тръгнат бежанците към нас: Каракачанов готов да пусне армията"}
{"url": "https://www.dnes.bg/politika/2019/10/11/pusne-li-erdogan-bejancite-sybariat-ogradata-i-minavat-granicata.425788", "text": "След изявлението на турския президент Реджеп Ердоган, че ще отвори \"границите към Европейския съюз за сирийските бежанци\", премиерът Бойко Борисов успокои, че няма напрежение на границата, нито засилен натиск. \n\r\nТой призна, че отношенията ни с Турция са добросъседски и няма основания за притеснение, защото натискът от турската граница към момента е нулев.\n\n \"Вчера беше влязъл един човек от турската граница, те си го прибраха, днес - нула. Така че докато сме с Каракачанов, няма страшно\", добави премиерът.\n\r\nСпоред него в подобни критични ситуации най-правилното решение е да се поддържат дипломатически отношения.\n                    \n                    \n                \n                \n                \n                \r\n\"Ако дойдат 50 000 - 100 000 на оградата и армията, и полицията да са там, нито аз, нито Каракачанов ще дадем заповед да се стреля. Оградата ще се събори и ще минат”, предупреди обаче Борисов.\r\nМинистърът на отбраната Красимир Каракачанов допълни, че страната ни е предприела нужните мерки.\r\n\"Държавата си върши работата. Ако се наложи, в рамките на два часа, ще се реагира. До 24 часа над 2000 военнослужещи могат да бъдат на границата. Към този момент няма придвижване, няма движение. На този етап основания за притеснения няма\", добави той, цитиран от БТА.", "date": "2019.10.11", "title": "Пусне ли Ердоган бежанците - събарят оградата и минават границата"}
{"url": "https://www.dnes.bg/football/2019/10/11/nacionalniiat-otbor-na-praga-na-rezil-1-v-istoriiata.425791", "text": "Българският национален отбор по футбол е на път да запише най-слабите си квалификации за европейско първенство в историята. До момента трикольорите все още нямат победа в пресявките за Евро 2020 - 2 равенства на сметката на предишния селекционер Петър Хубчев и 3 загуби при Красимир Балъков, при голова разлика 5:11. \r\nДо края на кампанията ни остават още 3 мача. Днес трикольорите гостуват на Черна гора, а в понеделник приемат Англия. Последният ни двубой е на култовата за футбола ни дата - 17 ноември срещу Чехия на \"Васил Левски\". Реално именно днешният сблъсък в Подгорица е шансът ни да запишем първа победа и може би да отървем резила. Срещу Трите лъва е ясно, че едва ли ще вземем нещо, а накрая мачът за чехите може да е от много важно значение за класирането им на финалите.\r\n \r\nЧерна гора има същия актив, като нашия - 2 точки, и също иска да избегне последното място. България веднъж вече завърши на последната позиция в пресявки. Това стана в квалификациите за шампионата на Стария континент през 2012 в Полша и Украйна. \r\n \r\nИнтересното е, че тогава пак бяхме в група с Англия и Черна гора, които завършиха на първите две места в потока, финиширахме с актив от 1 победа, 2 равенства и 5 загуби, при голова разлика 3-13 и едва 5 точки. Успехът бе при визитата на Уелс с 1:0, като тогава начело на националите бе Лотар Матеус, а накрая тимът бе воден за малко от Михаил Мадански, припомня в свой материал \"Тема Спорт\".\r\n \r\n", "date": "2019.10.11", "title": "Националният отбор на прага на резил №1 в историята"}
{"url": "https://www.dnes.bg/stranata/2019/10/11/kamion-blysna-jena-na-peshehodna-pyteka-vyv-veliko-tyrnovo.425794", "text": "50-годишна жена е в болница, след като е блъсната от товарен автомобил във Велико Търново. Това съобщиха от полицията в областния град. \n\nПроизшествието е станало вчера следобед на бул. \"България\". По първоначална информация товарен автомобил, управляван от 48-годишна жена от Горна Оряховица, е блъснал пресичащата пътното платно на пешеходна пътека 50-годишна жена от Велико Търново. \r\nВ резултат на това е пострадала пешеходката. Тя е настанена за лечение в болница с фрактура на раменна става.\r\n\r\nЖената, управлявала автомобила, е изпробвана за употреба на алкохол, като резултатът е отрицателен. Причините за инцидента са в процес на изясняване. По случая е започнато досъдебно производство.", "date": "2019.10.11", "title": "Камион блъсна жена на пешеходна пътека във Велико Търново"}
{"url": "https://www.dnes.bg/crime/2019/10/11/za-30-minuti-kradec-otmykna-5000-evro-ot-parkirana-kola.425793", "text": "Крадец открадна 5000 евро от паркиран лек автомобил, съобщиха от ОДМВР-Шумен. Сигналът за кражбата е подаден от 38-годишна жена.\r\nПо нейни данни кражбата е станала вчера между 14:10 и 14:40 часа. Колата Опел \"Зафира“ с шуменска регистрация била паркиран до паркинга на НИАР \"Мадарски конник“.\r\nКрадецът отключил колата и отмъкнал парите. Извършен е оглед, образувано е досъдебно производство. \r\n ", "date": "2019.10.11", "title": "За 30 минути: Крадец отмъкна 5000 евро от паркирана кола"}
{"url": "https://www.dnes.bg/science/2019/10/11/nasa-vyzobnoviava-pilotiranite-si-poleti-do-mks.425774", "text": "Американското космическо ведомство възнамерява да възобнови пилотираните си полети до Международната космическа станция /МКС/ в първата половина на 2020 година, съобщиха световните агенции.\n\nТе цитират изявление на ръководителя на НАСА Джеймс Брайденстайн, направено по време на посещение на предприятие на американската компания \"Спейс екс\" в град Хоторн, щата Калифорния.\r\n\"Уверени сме в това, че през първата половина на следващата година ще бъдем готови да изстреляме американски астронавти на американски ракети към МКС\", заяви Брайденстайн. Той изтъкна, че приоритет на космическото ведомство е \"изстрелването на американски астронавти на американски кораби от американска земя\".\n                    \n                    \n                \n                \n                \n                \r\nРъководителят на НАСА предвижда в близките месеци оборудването да бъде доставено на космическата площадка в Кейп Канаверал в щата Флорида.\n\r\nНАСА прекрати собствените си пилотирани полети през 2011 година след приключването на програмата на космическите совалки. Оттогава американските космонавти се отправят до Международната космическа станция с руските космически кораби \"Союз\". Договорът на НАСА с \"Роскосмос\" изтича през 2019 година. \n\r\nПонастоящем в САЩ частни компании разработват два космически кораба - \"Старлайнер\" на \"Боинг\" и \"Пилотиран Дракон\" на \"Спейс екс\", пише БТА.", "date": "2019.10.11", "title": "НАСА възобновява пилотираните си полети до МКС"}
{"url": "https://www.dnes.bg/world/2019/10/11/premieryt-na-etiopiia-specheli-nobelova-nagrada-za-mir.425799", "text": "Нобеловата награда за мир за 2019 г. получи етиопският премиер Абий Ахмед, съобщи на сайта си Нобеловият комитет.\n\r\nАхмед е удостоен с отличието за усилията си за постигане мир и международно сътрудничество и за инициативата си за уреждане на граничния конфликт между Етиопия и съседна Еритрея.\n\r\nДвете страни, които водиха война от 1998 до 2000 година, възстановиха отношенията си през юли 2018 г. след години на враждебност, припомня Ройтерс.\n\r\nНаградата, равняваща се на 9 000 000 шведски крони (около 900 000 долара), ще бъде връчена в Осло на 10 декември, годишнината на смъртта на шведския индустриалец Алфред Нобел, основал наградата със завещанието си през 1895 година.\n                    \n                    \n                \n                \n                \n                \r\n\"Етиопският премиер Абий Ахмед Али получава тази година Нобеловата награда за мир за своите усилия за постигане на мир и международно сътрудничество и особено за решителната си инициатива за решаване на граничния конфликт със съседна Еритрея\", отбелязва Нобеловия комитет.\n\r\nСъществува отдавнашна традиция Нобеловата награда за мир да получават държавни глави, свързани с прекратяването на конфликти. Последният пример за такъв беше колумбийският президент Хуан Мануел Сантос, който получи наградата през 2016 г. за ролята си в прекратяването на 50-годишната гражданска война в страната, отбелязва британският в. \"Гардиън\", цитиран от БТА.\n\r\n \r\n ", "date": "2019.10.11", "title": "Премиерът на Етиопия спечели Нобелова награда за мир"}
{"url": "https://www.dnes.bg/politika/2019/10/11/ikonomikata-vajniiat-akcent-za-instituciite-na-es.425798", "text": "\"България очаква новият мандат на европейските институции да бъде посветен на реалното икономическо, социално и научно сближаване. Ако ЕС не инвестира в своето социално и икономическо единство, вътрешното разделение ще продължи да застрашава принципите и устоите на съюза\". Това заяви президентът Румен Радев в изказването си на 15-ата среща на държавните глави на парламентарните република в Европейския съюз, която се провежда в столицата на Гърция, Атина, цитиран от прессекретариата на държавния глава.  \r\n \r\nПрезидентът Радев посочи, че Кохезионната политика на ЕС остава приоритет за България, но нейната устойчивост ще зависи все повече от равномерното разпределение на научната и образователна инфраструктура в Европа като фактор за национален икономически растеж. За България успехът на Кохезионната политика ще се измерва в преустановяване на емиграцията и на това младите хора да намират своята перспектива за развитие у нас, заяви още Румен Радев. Акцент бе поставен върху необходимостта от преодоляване на различията между Изток-Запад и Север-Юг в Европа.\r\n \r\nВ изказването си на форума българският президент подчерта, че срещата на върха съвпада с динамични промени в средата на сигурност, на предизвикателства пред икономиката и климата. В тази обстановка първостепенна задача на държавите-членки на ЕС е гарантирането на сигурността на гражданите и на условията за стабилност и просперитет.\r\n \r\n\"Европа все още се фокусира предимно върху последствията и по-малко върху причините за миграцията, а ЕС все още е зает основно да реагира на промените в средата за сигурност, докато другите стратегически играчи променят тази среда в свой интерес, докато мигрантският натиск остава за нас\", посочи Румен Радев.\r\n \r\nПо думите на президента Европа се нуждае от по-високи амбиции в сферата на сигурността и от всеобщ подход на ситуационна осведоменост и предсказуемост, бързо вземане на решения и нови гъвкави механизми за тяхното изпълнение. \"ЕС се нуждае от оперативен план за защита на външните – особено сухопътните граници, в случай на нов голям миграционен натиск, който да не допуска заплахи за сигурността на гражданите или хуманитарна криза. Преди две години поставих този въпрос на заседание на Съвета на ЕС и днес ситуацията отново потвърждава необходимостта от подобна стъпка\", заяви държавният глава.\r\n \r\nРумен Радев отново призова за засилване на охраната на външните европейски граници и за реформи в Дъблинския регламент и европейската политика за предоставяне на убежище. Това са неотложни мерки, които засягат пряко България и другите държави-членки по външните граници на ЕС, но и способността на съюза да действа като единна общност.\r\n \r\n\"Европа се нуждае и от много по-активно проектиране на влияние извън географските граници на ЕС и от много по-голяма ангажираност към държавите на произход на мигрантите за укрепване на тяхната сигурност и икономическо развитие, на системите на здравеопазване и образование\", заяви още българският държавен глава. По думите му, ако това не се случи, Европа няма да бъде в състояние да постигне желаното ниво на вътрешна сигурност, независимо от непрекъснато нарастващите разходи.\r\n \r\nВъв форума на най-високо равнище в Атина участват президентите на България, Гърция, Хърватия, Естония, Германия, Унгария, Ирландия Италия, Латвия, Малта, Полша, Португалия и Словения.", "date": "2019.10.11", "title": "Икономиката - важният акцент за институциите на ЕС"}
{"url": "https://www.dnes.bg/sofia/2019/10/11/razreshitelnite-za-stroej-v-sofiia-10-20-pyti-nad-rysta-na-naselenieto.425800", "text": "Има ли балон на жилищното и офис строителството в София? С колко се увеличава населението на Столична община и има ли потенциал да се запълнят строящите се жилища и офиси?, пише в свой анализ\n\n\r\n\n\r\nНа този въпрос се опитваме да отговорим с графика, която показва ръста в населението на Столичната община по години, както и разрешителните за строеж на жилищни единици и офис площи. С цел коректност на графиката е заложено, че във всяко ново жилище ще живеят по 2 души, а за всеки служител в нов офис ще се падат по 8 кв. м. площ.\n                    \n                    \n                \n                \n                \n                \r\nТака се оказва, че новите жилищни единици са 11 пъти повече от прираста на населeнието за последната година по официални данни (2691 души прираст на населението в Столична община). Новите офис площи (административни сгради) са 20 пъти повече от прираста на населението.\n\r\nДанните показват, че през 2012, 2013 и 2014 г. трите показателя са вървeли доста близко. Например през 2014 г. населeнието се увеличава с 6923 души, точно колкото жилищните единици (умножени по 2 за двама живущи) и офис площите са били за 10 433 служители.\n\r\nПрави впечатление, че населението на Столична община нараства с внушителните 37 169 души през 2011 г., което е много повече от между 1792 и 9648 души преди и след това.\r\nЗа последните 4 тримесечия, за които има данни (до второто тримесечие на 2019 г.) са издадени разрешителни за 15 808 жилища, което е тройно над 2007 и 2008 г., когато са получили разрешение за строеж по около 5000 жилищни единици. Ако приемем, че във всяко от новите жилища ще живят по 2 души, то само за разрешените в последната година е нужен прираст на населението от 30 000 души.\n\r\nМного от новопостроените жилища ще излязат на пазара на наеми и/или продажби и вероятно ще натиснат цените. Някои имоти вероятно ще останат празни или ще бъдат давани под наем на по-ниски цени, което да доведе до по-ниска от очакваната от собствениците им доходност, се чете още в анализа.\r\nВажно е да се отбележи обаче, че данните за прираста на населението в София се изкривяват от хората, които живеят без регистрация. Има и много жители на София, които живеят в чужбина или са се преместили другаде в страната. Друг фактор, който може да измени графиката, са старите жилища, които се събарят, за да се построят нови на тяхно място.\r\nОбикновено обаче това са къщи, на чието място се строят по-малки многофамилни жилищни сгради, а по-рядко се събарят стари многофамилни сгради.\r\n", "date": "2019.10.11", "title": "Разрешителните за строеж в София - 10-20 пъти над ръста на населението"}
{"url": "https://www.dnes.bg/temida/2019/10/11/protest-v-sidni-vyrnete-djok-polfriiman-u-doma.425802", "text": "Десетки австралийци се събраха на протест пред сградата на кметството в Сидни с искане убиецът Джок Полфийман да бъде върнат в родината си. \n\n Организации, наблюдаващи спазването на човешките права, настояват българските власти да обяснят защо го държат задържан в Бусманци, след като апелативният съд го е освободил от затвора, макар и предсрочно. \r\n\r\nИскането на Полфрийман, който излежаваше 20-годишна присъда за убийство в България, да бъде освободен предсрочно, предизвика политическа буря в страната, както и в родния град на Полфрийман, пише електронното издание 9news. \r\n\r\nСпоред българското законодателство съдебното решение за предсрочно освобождаване е окончателно и обикновено не се обжалва, както се случва с Полфрийман.\r\n\r\nАко Джок Полфрийман е задържан в Бусманци само за да чака решение на Върховния касационен съд (ВКС) за възобновяване на делото му за предсрочното освобождаване, то това е произвол, отбелязва изданието.", "date": "2019.10.11", "title": "Протест в Сидни: Върнете Джок Полфрийман у дома! "}
{"url": "https://www.dnes.bg/stranata/2019/10/11/novi-sluchai-na-chuma-po-svinete-v-shumensko.425807", "text": "Нови случаи на Африканска чума по свинете са потвърдени в област Шумен, съобщиха от Областна администрация-Шумен.\r\nСъс Заповед на директора на Българската агенция по безопасност на храните е обявен първично възникнал случай на болестта Африканска чума при диви свине в землището на село Менгишево, община Върбица.\r\nПотвърдени са положителни проби за вируса за намерените на 6 и 7 октомври 19 трупа на диви свине в района. Със заповедта е определена инфектирана зона около констатирания случай и са предприети всички необходими мерки.\r\nВ момента е стартирано изпълнението на всички указания във връзка с мерките за биосигурност. Служители на Североизточно държавно предприятие Шумен и Държавно горско стопанство Върбица работят по изпълнението на указанията, съгласувано с Областната дирекция по безопасност на храните.\r\n                    \n                    \n                \n                \n                \n                С друга заповед на директора на Българската агенция по безопасност на храните е обявено първично възникнало огнище на болестта Африканска чума при свинете в регистриран обект за отглеждане на свине от порода \"Източнобалканска свиня\" в град Смядово, община Смядово.\r\nСъгласно заповедта е определена 3 км предпазна зона около огнището, в която влиза град Смядово. Определена е и 10 км наблюдавана зона.\r\nПо информация на Областната дирекция по безопасност на храните са умъртвени и загробени 86 животни от обект, където е обявено огнището. Изпълнени са в пълен обем и всички дейности по осигуряване на биосигурност, съгласно заповедта.", "date": "2019.10.11", "title": "Нови случаи на чума по свинете в Шуменско"}
{"url": "https://www.dnes.bg/football/2019/10/11/sautgeit-za-rasistkiia-skandal-razbiram-bylgariia-napylno.425804", "text": "Селекционерът на Англия Гарет Саутгейт коментира разразилия се расистки скандал преди евроквалификацията с България. \nЧаст от футболистите на \"Трите лъва\" заявиха, че е възможно отборът да напусне стадион \"Васил Левски\", ако някой от съотборниците им е дискриминиран. Повод за изказванията станаха няколко подобни скандала с тяхно участие, включително и при визитата ни на \"Уембли\", загубена с 0:4.\r\n \r\nПрезидентът на БФС Борислав Михайлов не остана безучастен и изпрати официално писмо до УЕФА, в което порица изказванията на англичаните.\r\n \r\n\"Мога напълно да разбера начина, по който се чувства президентът на БФС. Ние съвсем искрено отговорихме на зададените към нас въпроси. Това бе представено в България по определен начин, който може да изглежда провокативен, или, че ние сме тези, които поставят темата на масата\", отсече Сайтгейт.\r\n \r\n", "date": "2019.10.11", "title": "Саутгейт за расисткия скандал: Разбирам България напълно"}
{"url": "https://www.dnes.bg/obshtestvo/2019/10/11/prof-d-r-veselina-vylkanova-e-noviiat-dekan-na-fjmk.425808", "text": "Проф. д-р Веселина Вълканова е новият декан на Факултета по журналистика и масова комуникация (ФЖМК). Тя е избрана с 33 гласа на общо събрание, в конкуренция с още една кандидатура - на доц. д-р Вяра Ангелова, за която са гласували 12 човека, съобщиха от Софийския университет.\r\nПроф. Вълканова от 31 години, след спечелен конкурс, работи като преподавател във ФЖМК - като редовен асистент, старши асистент, главен асистент, доцент и професор.\n\r\nТя е е изследовател на визуалната комуникация и медийния дизайн, преподава \"Графичен дизайн\", \"Дизайн на книгата\", \"Медиен дизайн и комуникация\", \"Комуникационен дизайн\", \"Графичен дизайн и визуална култура\" . Член е на научни и професионални организации, сред които Gutenberg Gesellschaft и ECREA (European Communication Researchand Education Association).\n                    \n                    \n                \n                \n                \n                \r\nИма над 100 научни труда, сред които пет авторски монографии, десетки студии и статии в научни сборници и специализирани научни издания, над 500 цитирания в българската и международната научна общност. В момента е председател на научния съвет на ФЖМК. За високи постижения през 2012 г. е удостоена с почетния нагръден знак \"Св. Климент Охридски\" - първа степен.", "date": "2019.10.11", "title": "Проф. д-р Веселина Вълканова е новият декан на ФЖМК"}
{"url": "https://www.dnes.bg/art/2019/10/11/djon-malkovich-syvremennoto-izkustvo-e-merkantilno.425811", "text": "Съвременното изкуство е създадено за западно общество като нашето. Общество, в което животът е лесен, където не си задаваш много въпроси, къде е изчезнало понятието \"страдание\". Това заяви в американският киноактьор, процудент и режисьор Джон Малкович.\n\r\n\"Освен онези, които са живели през 30-те и 40-те години на миналия век или преди това, ние вече не знаем какво е страданието\", допълни филмовата звезда.\n\r\nСпоред него съвременното изкуство се създава в най-голяма степен, за да привлича вниманието към себе си. \n                    \n                    \n                \n                \n                \n                \r\n\"Някои могат да кажат, че доста преди съвременното изкуство Салвадор Дали е измислил вид нарцистично изкуство и оттогава ние продължаваме в този дух, но мисля, че днес нещата отиват по-далеч. Цялото съвременно изкуство е покварено от този нарцистичен дух, обагрен с меркантилност\", допълни актьорът с хърватски корени.\n\r\nМалкович бе категоричен, че новото изкуство става една много добра инвестиция. \"Повечето хора го използват, за да спекулират. Целта е да бъдат закупени произведения на изкуството за определена сума и да има капиталова печалба няколко години по-късно, когато художникът почине. Това е пазар!\", продължи с откровението си актьорът. \n\r\nТой призна, че почти не колекционира съвременни произведения на изкуството, а вместо него предпочита Рембранд, Андреа Мантеня, Егон Шиле и Люсиен Фройд. \"Бих могъл да цитирам още много, но това са моите фаворити. Несправедливо е да посочвам само стари майстори и художници, но няма как да не оцените картина, нарисувана от тях\", посочи звездата. \r\nА на въпрос кой художник би избрал да изиграе в биографичен филм, Малкович бе категоричен - Салвадор Дали.\r\n\"За съжаление, мисля, че имам много общо с Дали, въпреки че съм по-лекомислен от него. Но, да, виждам се добре като Салвадор Дали, защо пък не\", сподели с усмивка звездата. ", "date": "2019.10.11", "title": "Джон Малкович: Съвременното изкуство е меркантилно!"}
{"url": "https://www.dnes.bg/obshtestvo/2019/10/11/sdvr-s-izvynredni-merki-za-ohrana-na-bylgariia-angliia.425810", "text": "СДВР предприема всички мерки за охрана на обществения ред и безопасност на  движението в столицата във връзка със срещата от квалификациите за  Европейското първенство по футбол 2020 между националните отбори на  България и Англия. Двубоят ще се състои на 14 октомври, понеделник, от  21.45 часа на Националния стадион \"Васил Левски“, съобщиха от МВР.\r\n\r\nПреди, по време и след провеждане на футболната среща полицейските служители ще следят за опазването на обществения ред и за недопускането на инциденти на територията на града.\r\n                    \n                    \n                \n                \n                \n                Униформените ще следят за недопускане на зрители във видимо нетрезво състояние, както и за носене на забранени предмети и вещи /огнестрелно оръжие, пиротехнически изделия, ножове, палки, боксове, бутилки, в това число парфюми, и чадъри/.\r\nПоради наложено наказание от УЕФА няма да бъдат настанявани зрители на блокове № 35, 36, 37, 38, 39, 40 и 41 в сектор \"Г“. За да бъде избегнато струпване, приканваме зрителите да се възползват от по-ранното отваряне на входовете на стадиона.\r\nВратите за посетители ще бъдат отворени в 20.00 часа. За привържениците на Англия са предвидени за отваряне входове № 22, 23, 24, на сектор „Г“ и вход № 25 на сектор „А“ на стадиона. Привърженици на българския национален отбор, закупили билети за сектор „А“, ще бъдат пропускани през входове № 1 и 2. \n\r\nАнгажимент по охраната на спортната среща имат частни охранителни фирми, чиято задача е да следят за опазване на реда на територията на стадиона по време на провеждане на срещата. При дейността си те ще бъдат подпомагани от полицейски служители, които ще се намесват при възникнала необходимост. \n\r\nВъв връзка с провеждане на футболната среща ще бъде забранен престоят и паркирането на превозни средства, както следва:\n\r\n- от 17:00 часа на 10 октомври (четвъртък) до 24:00 часа на 14 октомври (понеделник) при сектор „Г“ на  Националния стадион \"Васил Левски\";\n\r\n- от 08:00 до 24:00 часа на 14 октомври (понеделник) на моста пред Националния стадион „Васил Левски” и на ул. \"Ген. Гурко\", между булевардите \"Евлоги и Христо Георгиеви\" и \"Васил Левски\".\n\r\nОт 20:30 часа на 14 октомври (понеделник) до приключване на футболната среща, при необходимост и по преценка на ръководството на СДВР, е възможно да бъде забранено влизането на превозни средства в двете посоки (с изключение на автобусите на масовия градски транспорт) по:\n\r\n- ул. \"Ген. Гурко”, между булевардите \"Васил Левски” и \"Евлоги и Христо Георгиеви”;\n\r\n- бул. \"Евлоги и Христо Георгиеви”, между пл. \"Орлов мост” и бул. \"Черни връх”;\n\r\n- бул. \"Драган Цанков”, между булевардите \"Евлоги и Христо Георгиеви” и \"Пейо К. Яворов”.", "date": "2019.10.11", "title": "СДВР с извънредни мерки за охрана на България - Англия"}
{"url": "https://www.dnes.bg/politika/2019/10/11/bsp-borisov-udari-dynoto-gerb-kyde-biahte-petyk-e-den-na-opoziciiata.425780", "text": "Кой провали заседанието на парламента в петък и бяга ли премиерът Бойко Борисов от отговор на питания на лидера на БСП Корнелия Нинова. Тези въпроси скараха управляващите и опозицията, след като в петък заседанието на законотворците се провали поради липса на кворум, а така пропадна и редовният парламентарен контрол, в който трябваше да участва и Борисов и да отговори на въпрос на червената шефка за политиката по национална сигурност, свързана с приемането на страната в Шенген. \n \"Били сме свидетели на всякакво шикалкавене на премиера, за да не ми отговаря на въпроси, но днес той удари дъното, нареди на депутатите си да не идват на работа, да провалят кворума, за да не дойде да обясни защо корупцията на неговото правителство провали бъдещето на България в Шенген\", скочи първа Нинова. \n                    \n                    \n                \n                \n                \n                \r\nТя призна, че при последното участие на премиера в парламентарния контрол, не е била в НС и не си е задала въпроса към него, но пък директно обвини Борисов, че препращал нейните питания към ресорните министри. \n\r\n\"От началото на това Народно събрание всички мои въпроси и питания се връщат от премира с отказ да ми отговаря поради некомпетентност\", скочи тя. Като пример соцлидерката посочи въпрос за Агенция \"Митници\", за срива на Търговския регистър, за източването на данни от НАП, който Борисов е отклонил към вицето си Марияна Николова. \n\r\n\"На въпроса за преразпределението на излишъка от бюджета, въпросът е общо взето защо раздава парите от багажника на колата си – отговорът е: Не е компетентен да ми отговори, компетентен е Горанов\", добави тя. \n\r\nСпоред нея това поведение на Борисов показва отношението му към НС. \"Изводът е, че страхът му да дойде и да ми отговоря е по-голям от парламентаризма\", отсече Нинова. \n\r\nТя цитира и интервю на генерал от НСО, отговарял за охраната на парламента, който твърдял, че когато едно правителство си тръгва, премиерът отказвал да идва в парламента или ако случайно дойдел, искал да бъде извеждан през страничния вход. \n\r\n\"Мисля, е ситуацията в момента е точно тази\", обобщи Корнелия Нинова. \n\r\nСпоред съпартиеца й Георги Свиленски отказът на ГЕРБ да върне блиц контрола, издавал страх и некомпетентност. \"А днес става ясно, че Борисов не го е страх толкова от парламентаризма, колкото от Корнелия Нинова\", коментира той. \n\r\nСвиленски пресметна, че от БСП депутатите в пленарната зала днес са били 48- 50, но от ГЕРБ са били едва 42. \n\r\nСпоред червения Драгомир Стойнев е странно, че народните избраници от ГЕРБ в четвъртък са били много, а днес, когато премиерът трябва да отговаря на лидера на опозицията, ги няма.\n\r\nИли не си уважават премиера, или не уважават Народното събрание, смята той. \n\r\nШефката на парламентарната група на ГЕРБ Даниела Дариткова отрече всички обвинения на левицата. \n\r\n\"Петък е ден на опозицията. Три са опозиционните партии и те наистина имат числено превъзходство, така че наистина трябваше да осигурят кворума, за да чут отговора на премиера\", отсече тя. \n\r\nСпоред нея депутатите в пленарната зала от ГЕРБ днес са били толкова, колкото са позволявали мероприятията на партията свързани с предизборната кампания за местния вот. \r\n \r\nА на обвиненията на БСП, че Борисов връща въпросите им, Дариткова отговори също с обвинения – дълбоко непознаване на правилника за дейността на НС, където ясно е посочено, че ако въпросът не е от отговорностите на премиера, той се пренасочва към ресорен министър.\n\r\nОсвен това преди около две седмица Борисов отговарял на въпроси на опозицията по време на парламентарния контрол, а Корнелия Нинова не дошла в НС да си зададе въпроса.\n\r\nИ докато ГЕРБ и БСП спореха чия е вината за провала на заседанието, Искрен Веселинов от ВМРО видя липса на мобилизация във всички парламентарни групи заради предизборната кампания. \n\r\nОт групата на Обединени патриоти отсъствали шестима, защото са кандидати за кметове, останалите били в пленарната зала. \n\r\nОт \"Воля\" също имаше отсъстващи – петима, те пък били в командировка. \n\r\nВъпреки това Боряна Георгиева от парламентарната група на партията коментира, че е жалко, че се стига до провал на заседания, защото позицията на \"Воля\" винаги е била, че народните представители трябва да са в парламента, за да работят.", "date": "2019.10.11", "title": "БСП:  Борисов удари дъното, ГЕРБ: Къде бяхте, петък е ден на опозицията!"}
{"url": "https://www.dnes.bg/index/2019/10/11/avtosalon-sofiia-2019-otvaria-vrati-v-ekspo-centyr.425809", "text": "\nНай-голямото автомобилно събитие за годината - Автосалон София 2019, отваря врати днес. Общо 75 фирми, свързани с автомобилната индустрия, ще покажат своята продукция в \"Интер Експо Център\", като посетителите ще имат възможност за тест-драйв на 150 автомобила.\r\nТой ще продължи до 20 октомври, като за поредна година домакин е Интер Експо Център на бул. \"Цариградско шосе\".\r\nЗа 24-то издание на автосалона са ангажирали 12 хил. квадратни метра. Цялата зала 6 и част от зала 5 е заета от търговци на автоаксесоари, резервни части, гуми, кемпери и други.\r\nЗа разлика от големите автомобилни изложения, минали до момента, салонът в София успява да привлече всички представени в България марки, с изключение на \"Порше\".\r\n                \n                \n                Тазгодишното изложение в София ще се запомни и с дебюта на доскоро непознати за България марки - италианската DR, испанската Cupra, индийската Mahindra и китайската Ora.\r\nЗа първи път щанд на автосалона ще има и \"Ролс-Ройс\", като ще бъде показан първият високопроходим модел на марката - \"Кълинан\". Както е известно марката не е официално представена в страната, като от миналата година има само официален сервиз.\r\nОще новини за автомобили четете в ", "date": "2019.10.11", "title": "Автосалон София 2019 отваря врати в Експо Център "}
{"url": "https://www.dnes.bg/video-prognoza/2019/10/11/chudna-esen-slynchevo-toplo-s-temperaturi-do-25.425736", "text": "Слънчево и топло време ни очаква през днешния ден, облачността ще намалее.  Според максималните температури ще са между 20° и 25°, в София - около 20°.\r\nПо-значителна облачност ще има след обяд само над Рило-Родопската област. Ще продължи да духа умерен до силен северозападен, в Източна България северен вятър.\r\nАтмосферното налягане ще бъде по-високо от средното за месеца и през деня още малко ще се повиши.\r\nНад Черноморието още преди обяд облачността ще намалее и след обяд вече ще е слънчево. Ще духа умерен до силен север-североизточен вятър. Максимални температури на въздуха 19°-22°. Температурата на морската вода е 19°-20°. Вълнението на морето ще бъде 2-3 бала.\r\n                \n                \n                Над планините по-значителна облачност ще има над Рило-Родопската масив и там на места ще превали дъжд, докато над останалите планини ще преобладава слънчево време. Ще духа до умерен, по най-високите върхове временно силен запад-северозападен вятър. Максималната температура на височина 1200 метра ще е около 15°, на 2000 метра – около 9°.\r\n                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        ", "date": "2019.10.11", "title": "Чудна есен: Слънчево, топло, с температури до 25°"}
{"url": "https://www.dnes.bg/world/2019/10/11/iran-obvini-sasht-i-franciia-za-problemite-v-zaliva.425737", "text": "Иран даде още някои подробности по регионалния си проект за сигурност в Залива в статия на външния му министър Мохамад Джавад Зариф, публикувана в кувейтския вестник \"Ар Раи\", предаде Франс прес.\r\n\"Съдбите на народите и държавите от Персийския залив са свързани - или всички ще се възползват от сигурността в региона, или всички ще са лишени от нея\", пише Зариф в предоставения от министерството му текст.\r\nНа 25 септември иранският президент Хасан Рохани представи в ООН проект за сътрудничество в сигурността, наречен \"Ормузка мирна инициатива\" или \"HOPE\" (Надежда) според акронима на английски, който е отворен за участие на страните от региона.\r\n                    \n                    \n                \n                \n                \n                В статията си Зариф уточнява, че проектът е адресиран към Саудитска Арабия, Ирак, Оман, Обединените арабски емирства, Кувейт, Катар, Бахрейн и Иран, тоест всички страни от Залива.\r\nОтношенията на Иран с някои от тези страни са силно обтегнати, особено със Саудитска Арабия и ОАЕ, които са съюзници на САЩ. Техеран ги упреква за военната им намеса в Йемен срещу подкрепяните от Иран бунтовници хуси.\r\nСаудитска Арабия пък обвинява Иран, че е отговорен за атаките през септември срещу два нейни важни петролни обекта, което Иран отрича.\r\nЗариф призова в статията страните от Залива сами да обезпечат сигурността си без чуждестранна намеса. В ООН Рохани беше казал, че присъствието на чуждестранни сили в региона \"поставя в опасност мира, сигурността и стабилността\".\r\nТези сили са предимно американски, но и френски. Те са разположени в Кувейт, Саудитска Арабия, Бахрейн, Катар и Обединените арабски емирства, както и във водите на Залива.\r\nСпоред Зариф ръката, която Иран подава на съседите си, трябва да позволи да се успокоят напреженията чрез диалог и да осигури енергийната сигурност и свободата на мореплаването в този изключителен важен за световните петролни доставки район, както и да създаде условия за сътрудничество в различни области.\r\n(БТА)", "date": "2019.10.11", "title": "Иран обвини САЩ и Франция за проблемите в Залива"}
{"url": "https://www.dnes.bg/football/2019/10/11/holandiia-razbi-severna-irlandiia-s-3-gola-za-15-minuti.425739", "text": "Холандия обърна Северна Ирландия с 3:1 в интересен мач от група С на европейските квалификации.\n\r\nЛалетата не бяха убедителни, но с 3 гола в последните 15 минути стигнаха до успеха и вече имат 12 точки, колкото и Северна Ирландия и Германия, така че битката в групата се очертава страшно интересна.\n\r\nЗа холандците имаше 3 промени от победата над Естония като Дъмфрис, Де Роон и Бергвайн стартираха вместо Велтман, Прьопер и Мален. Дони ван де Беек остана на пейката. За домакините Кайл Лафърти водеше атаката, а Шейн Фъргюсън замени като ляв защитник контузения Джамал Люис.\n\r\nВан Дайк пробва твърде амбициозен изстрел в началото, но бе доста неточен. Домакините очаквано овладяха инициативата, но без да стигнат до добри положения.\n                    \n                    \n                \n                \n                \n                \r\nЗатова и ирландците понатрупаха самочувствие, но също без да застрашат вратата на противника. В 26-ата минута удар на Бабел бе блокиран, а при добавката Блинд не успя да реализира.\n\r\nТова се оказа и единствената по-опасна ситуация до почивката, която логично дойде при 0:0, без да има точен удар във вратата през първите 45 минути.\r\nСлед почивката темпото се вдигна, но пак головите ситуации бяха рядкост. Холандците обаче натиснаха и Вайналдум имаше шанс, но стреля слабо. И тогава дойде шока.\n\r\nВ 75-ата минута Де Лихт се подхлъзна при изчистване, Далас центрира и Магенис вкара с глава. Преднината обаче остана само 5 минути, защото Мален изведе Депай, който вкара спокойно.\n\r\nДрамата настъпи в добавеното време. Бергвайн намери Лук Де Йонг, който не успя да уцели добре топката, но след като отскочи тя пак се оказа в него и той я прати в мрежата. Депай гарантира успеха при контра в 94-ата минута.\r\nОще за спорт четете в \r\n ", "date": "2019.10.11", "title": "Холандия разби Северна Ирландия с 3 гола за 15 минути "}
{"url": "https://www.dnes.bg/notifikacii/2019/10/11/nadlez-se-sruti-v-kitai-ima-zaginali.425740", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\n Трима души загинаха, а няколко са ранени, след като надлез се срути в Китай.\r\nОгромните късове бетон и асфалт са паднали върху преминаващите под надлеза автомобили. Три коли са смазани, предаде . \r\nИнцидентът се случва в момент, когато  движението било натоварено. Екипи отстраняват срутилата се конструкция. В  ход е разследване. \r\nСпоред една от версиите, по която се работи, причината е преминаването на пренатоварен камион по надлеза.\r\n\r\n \r\n ", "date": "2019.10.11", "title": "Надлез се срути в Китай, има загинали"}
{"url": "https://www.dnes.bg/blizak-iztok/2019/10/11/trymp-gotov-da-posrednichi-mejdu-turciia-i-kiurdite.425741", "text": "Американският президент Доналд Тръмп каза, че САЩ имат три възможности за действие след предприетото турско настъпление в Сирия и една от тях е посредничество между Турция и кюрдите.\n\r\n\"Ние можем да избираме между три варианта: да изпратим хиляди войници и да спечелим по военен път, да ударим Турция много здраво във финансово отношение и със санкции или да посредничим за сделка между Турция и кюрдите!\", заяви Тръмп в Тwitter.\n\n\n\r\nМеждувременно висш служител на Държавния департамент заяви, че САЩ ще предприемат наказателни мерки срещу Турция, ако тя извърши \"нехуманни и несъразмерни\" действия срещу гражданското население при своята военна операция в Североизточна Сирия, каза, предаде Ройтерс, цитирана от БТА.\n                    \n                    \n                \n                \n                \n                \r\n\"Това би включвало етническо прочистване, би включвало в частност безразборна артилерийска въздушна и друга стрелба, насочена срещу гражданското население. Това наблюдаваме в момента. Досега не сме забелязали значителни примери за това\", заяви служителят.\n\r\nДесетки републиканци в Камарата на представителите на американския Конгрес обявиха, че ще въведат законодателство за налагане на санкции на Турция заради военната й операция срещу кюрдските сили в Сирия.\n\r\n\"Президентът (на Турция Реджеп Тайип) Ердоган и неговият режим трябва да понесат сериозни последици за това, че безмилостно нападат нашите кюрдски съюзници в Северна Сирия\", каза председателката на Конференцията на републиканците в Камарата на представителите Лиз Чейни.\r\n ", "date": "2019.10.11", "title": "Тръмп готов да посредничи между Турция и кюрдите"}
{"url": "https://www.dnes.bg/index/2019/10/11/receptata-dnes-avokado-s-pylnej-ot-pileshko.425653", "text": ":\r\n4 броя авокадо, нарязани на половина и издълбани\r\n2 броя сварени пилешки гърди, настъргани\r\n300 г крема сирене\r\n¼ чаша нарязани домати\r\n¼ чаена лъжица сол\r\n¼ чаена лъжица черен пипер\r\n1 щипка лют червен пипер\r\n½ чаша настърган пармезан\r\n \r\n:\r\n \r\nЗагрейте фурната на 200 градуса. Издълбайте авокадото и нарежете сърцевината. Подредете 8-те половини в тава за печене. Сърцевината смесете с пилешкото, крема сиренето, нарязаните домати, солта, пипера, лютия пипер. Разбъркайте добре, за да се смесят. Напълнете всяка половинка авокадо с плънката. Покрийте добре с пармезан. Печете в загрятата фурна до златисто.\r\n\r\n", "date": "2019.10.11", "title": "Рецептата Dnes: Авокадо с пълнеж от пилешко"}
{"url": "https://www.dnes.bg/stranata/2019/10/11/borisov-dovolen-otkriva-se-nov-uchastyk-ot-hemus.425743", "text": "Oфициално се открива новият 9,3 км участък от АМ \"Хемус\" между Ябланица и Боаза днес,  написа в своя профил в социалната мрежа Facebook премиерът Бойко Борисов. \r\n\r\nИзграждането на трасето стартира в края на март миналата година и завърши близо шест месеца предсрочно. \r\n\r\n\"В отсечката между Ябланица и Боаза е най-големият армонасип, изграждан досега у нас - 45 метра общ насип, с височина от 25 м на армирания насип. Това е почти вертикална стена на откоса като в конструкцията й са вложени специални укрепителни мрежи и системи. \r\n\r\nВ строителството на отсечката са положени близо 104 000 тона асфалт, а за осигуряване безопасността на движение са монтирани 40 км мантинели от най-висок клас и 24,5 км предпазни мрежи\", написа още министър-председателят.", "date": "2019.10.11", "title": "Борисов доволен: Открива се нов участък от \"Хемус\""}
{"url": "https://www.dnes.bg/world/2019/10/11/iaponiia-se-gotvi-za-moshten-taifun.425742", "text": "Японският премиер Шиндзо Абе се разпореди днес да бъдат взети всички необходими мерки за сигурност във връзка с наближаващия страната най-силен тайфун от 1958 г..\n\r\nПрогнозите са, че тайфунът \"Хагибис\" ще достигне в събота вечерта централната част на тихоокеанското крайбрежие на главния японски остров Хоншу и ще мине през зоната на т.нар. Голямо Токио, където живеят 35 милиона души. \n\r\nВ някои райони се очакват рекордно интензивни валежи и много силен вятър. Има опасност за повреждане на инфраструктура, наводнения, разрушаване на къщи.\n\r\nВ най-застрашените райони вече е съсредоточена техника за изпомпване на вода, за осигуряване на резервно осветление, булдозери, автономни генератори. Има готовност при нужда в най-тежко пострадалите райони да бъде изпратена армията.\n                    \n                    \n                \n                \n                \n                \r\nНаселението е призовано да се запаси с бутилирана вода и с някои хранителни стоки.\n\r\nАвиокомпаниите вече отмениха повече от 1100 полета, предвидени за утре. \n\r\nТайфунът ще засегне графика на състезанията от Формула 1, които трябваше да се състоят този уикенд на Сузука. Квалификациите са отложени от събота за неделя. Отменени бяха срещи от световното първенство по ръгби. Утре ще бъдат спрени и много влакове в района на японската столицата, включително високоскоростните.\n\r\nВ 9 сутринта местно време \"Хагибис\" се намираше на 410 км от остров Чичиджима и се движеше в посока север-северозапад със скорост от 25 км в час и ветрове от 180 километра в час, а на моменти и с пориви от 250 километра в час.\n\r\nСравняват \"Хагибис\" с мощния \"Ида\" от 1958 г., отнел живота на повече от 1200 души.\r\n ", "date": "2019.10.11", "title": "Япония се готви за мощен тайфун"}
{"url": "https://www.dnes.bg/index/2019/10/11/ubitata-v-mladost-obvinena-za-iztochvane-na-65-mln-leva.425745", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nНамерената снощи убита жена в столичния квартал \"Младост\" е била обвинена в източване на над 65 млн. лева. Тя беше открита простреляна в автомобила си пред блок в \"Младост\" 1, на метри от Окръжна болница. На място бяха изпратени екипи на полицията и криминалисти. Малко преди 21 часа снощи на спешния телефон 112 е подаден сигнал за простреляна жена на 47 години. Сигналът подава мъжът, с когото тя е живеела, .\n\r\nКъм момента от полицията не посочват мотив за убийството, тъй като трябва да се направи анализ на събраните доказателства. Районът остана отцепен през цялата нощ, а до блока се допускат само живущите в него.\r\n                \n                \n                За случая е докладвано на министъра на вътрешните работи и на главния прокурор.\n\r\nПо непотвърдени данни от МВР до трупа е открита бяла роза. Името на убитата Станка Марангозова е свързано с няколко криминални регистрации. Тя е обвинена, че в периода от януари 2008 г. до октомври 2011 г. е източила над 65 милиона. През 2011 г. е арестувана от ДАНС за пране на пари.\r\n\n", "date": "2019.10.11", "title": "Убитата в \"Младост\" - обвинена за източване на 65 млн. лева"}
{"url": "https://www.dnes.bg/obshtestvo/2019/10/11/kolektivniiat-isk-sreshtu-nap-razdelen-na-157-dela.425744", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nНад 150 души заведоха колективен иск срещу НАП след рекордния теч на данни преди три месеца. Месец след внасянето на иска обаче пред него се появиха затрудения.\n\r\n\"От Административния съд в София разделиха исковата молба на гражданите на 157 отделни дела. Това е допустимо от закона, когато са налице съответните предпоставки, например, ако разглеждането на колективния иск би затруднило делото, в нашия случай не е така\", коментира адвокатът Ивайло Юруков в \"България сутрин\".\n\r\nПо думите му мотивът на съда бил, че това е в интерес на ищците, но всъщност по този начин делата ще се забавят и затруднят.\n\n\nВсеки от гражданите, завели колективен иск, иска по 1 000 лева обезщетение за разкриване на личната му информация заради това, че приходната агенция не е опазила тази информация, както е длъжна по закон.\n                    \n                    \n                \n                \n                \n                \r\nНАП вече получи глоба от над 5 млн. лв. заради неопазване на личните данни на близо 5 млн. български граждани и фирми.\n\r\nПриходната агенция на свой ред обяви, че ще обжалва акта на Комисията за защита на личните данни пред съда.\n\r\n\"Пострадах от теча на лични данни с оглед обстоятелството, че се появи възможността някой недоброжелател да ги използва и по този начин да ми навреди. Въпреки разделянето на 157 дела надеждата ми е, че съдът ще погледне на тях изключително обективно\", изрази мнение адвокатът Георги Гочев пред .\n\r\nСпоред потърпевши заради разделянето на делата притесненията им ще продължават и те ще  продължават да бъдат уязвими.\n\r\n ", "date": "2019.10.11", "title": "Колективният иск срещу НАП разделен на 157 дела"}
{"url": "https://www.dnes.bg/mestni-izbori-19/2019/10/11/fandykova-uverena-predi-vota-horata-ne-sa-sreshtu-men.425750", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nНямам усещането, че хората са срещу мен. Опонентите се опитват да изместят дебата за София с други теми. Предлагат проекти и решения, които ние вече изпълняваме, .\n\r\n\"На прав път сме. За 10 години има и пропуски, няма как в хода на работа това да не се случва. Наложихме скорост на промяната, която не трябва да спира. Имаме опита, грешките дават възможност да се предлагат решения и темпът да се ускори\", посочи още тя. \n\n\n\nФандъкова посочи категорично, че няма нищо вярно в разпространената информация, че италианската столица Рим ще изпраща отпадъците си в София. \"Решихме кризата с отпадъците и продължаваме със сериозни проекти за разделното събиране. Фалшивите новини подвеждат хората\", настоя тя.\n                    \n                    \n                \n                \n                \n                \r\nФандъкова е начело на Столичната община повече от 10 години. По думите ѝ се работи по модел за активни инвестиции в училищата и детските градини. Решихме тежки кризи, които хората вече забравиха, подчерта тя.\n\r\n\"Естествено е, че моите опоненти ще искат промяна, за да заемат тази позиция. За мен това е работа за София, за тях е пост, към който се стремят. Имам последователен управленски опит, който ми дава възможност да събирам екип. Доверието в политиката е много важно. В този смисъл съм щастлива, че останаха хора, които работиха сериозно за постигането на тези резултати. Но успях и да привлека сериозни професионалисти в гражданската квота. Те идват със своята енергия и експертиза\", обясни Фандъкова в студиото на \"България сутрин\".\n\r\nКандидатът за нов мандат посочи, че липсата на Цветан Цветанов в изборния щаб не е проблем конкретно за столицата.  \"Този път имах абсолютната самостоятелност и листата беше утвърдена както я предложих. Крайната дума е на Изпълнителната комисия. Кампанията е в разгара си, много е важно да говорим за посоката за развитие на града. Визията на София е готова и в края на годината трябва да бъде приета от новия общински съвет. Имаме неотложни решения за чистотата на въздуха, модернизацията на градския транспорт, строителството на метрото\", каза още столичния кмет.\n\r\nЙорданка Фандъкова подчерта, че за нея е много важно да има ясно мнозинство в Столичния общински съвет. \n\r\nЗапитана за нападките от страна на други двама кандидат-кметове в София - Волен Сидеров и Ангел Джамбазки, тя отговори:\n\r\nДва пъти подобрявахме договора за \"Софийска вода\", концесията изтича 2025 г., подписана е през 2000 година. Дебатът е сериозен и той се случва в общинския съвет. Градът се развива с работа, а не с приказки. Благодарение на районните кметове сме премахнали над 550 незаконни постройки. Не го правим като пиар акции, не шумим. Работим за събаряне на Виетнамските общежития. \n\r\n\"Паркирането е най-сериозният проблем в кварталите. Имаме програма за изграждане на 18 буферни паркинга - имаме 6, в момента строим 3. В някои квартали се поставя остро въпросът с презастрояването. Защитихме да има лимитиране във височините. Приеха наше предложение за междублоковите пространства. Направихме т. нар. \"завъртане\", така че частните имоти от площадките да се изнесат в периферията\", разясни Фандъкова пред телевизия Bulgaria ON AIR.", "date": "2019.10.11", "title": "Фандъкова уверена преди вота: Хората не са срещу мен!"}
{"url": "https://www.dnes.bg/world/2019/10/11/potrebitelite-ne-harchat-ikonomikite-na-indiia-i-kitai-izdishat.425748", "text": "На една от централните улици в Момбай Дийпак Гърнани седи в малкия си магазин за електроника пред редица телевизори с плосък екран, докато четиримата му служители си четат нещо в телефоните си. Няма клиенти, а бизнесът се е свил с 25% през последните две години, пише в свой анализ .\n\r\n\"Пазарът за автомобили е надолу, пазарът за електроника е надолу, а хората виждат какво става и решават, че не трябва да харчат\", казва Гърнани. Той обяснява, че търговията на дребно е такава, каквато е и вече не може да насърчава никой от семейството си да се занимава с това.\n\r\nНа близо 3 хил. мили разстояние в търговски център за електроника в Пекин Хъ Хънюен пее подобна песен.\n                    \n                    \n                \n                \n                \n                \r\n\"В наши дни потребителите са склонни да бъдат по-внимателни с разходите си\", казва той от един от стотиците търговски центрове, продаващи телефони, лаптопи и други джаджи. \"В миналото хората сменяха телефоните си веднага след излизането на новия модел. Сега те сменят телефоните си според нуждите си\".\n\r\nХъ Хънюен дори посочи, че печалбите са намалели наполовина през последните два месеца.\n\r\nДийпак и Хъ са емблематичен пример за задълбочаващите се проблеми на търговията на дребно в Индия и Китай, където живеят 2,8 млрд. души или повече от една трета от потребителите в света. Производителите на всичко – от автомобили до шампоани възлагаха надежди на двете азиатски икономики, но ефектите от забавянето на световната икономика се разпростират по целия свят.\n\r\nЦелия материал четете на \r\n ", "date": "2019.10.11", "title": "Потребителите не харчат: Икономиките на Индия и Китай издишат"}
{"url": "https://www.dnes.bg/notifikacii/2019/10/11/rado-pantaleev-boecyt-vyrnal-bylgariia-na-svetovnata-karta-v-boksa.425747", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПрез септември 2009 г. Детелин Далаклиев става световен шампион по бокс в Милано. Той завоюва златния медал за България в категория до 54 кг., след като побеждава Едуард Абзалимов от Русия.\n\r\nПрез септември 2019 г. страната ни отново може да се похвали с медал от Световното по бокс. 10 години по-късно бронз в категория до 91 кг. печели Радослав Панталеев, след като на 1/4-финал побеждава небеизвестния Ерисланди Савон. На полуфинала обаче е спрян от Муслим Гаджимагумедов. \n\r\n\"Трудно вече се взимат медали на такива големи състезания. Както се вижда – по един човек само взима от Европейските, от Световни нямаме от 4 или 5. Като се качих на стълбичката гледах тези по-горните стъпала. Малко ми беше по-така, ама като за първи голям успех вече по-нататък ще се целим в по-горните стълбички\", \n                \n                \n                \r\nВпечатление прави, че след победата Радослав предпочете не толкова да акцентира върху себе си, колкото върху всички хора, които стоят зад триумфа. Най-големите благодарности са насочени към треньорите – личния му наставик Михаил Таков, Жоел Арате, Александър Александров, както и първия му треньор Георги Тончев.\n\r\n\"Те са допринасяли и са давали през годините, аз вече 11 или 12 години съм в ЦСКА. Всичко става с надграждане и с много труд\", каза още Радослав.\n\r\nВажно място в живота му заема и собственикът на футболния ЦСКА – Гриша Ганчев, към когото също бяха отправени специални благодарности. Един от най-добрите ни боксьори - Тервел Пулев, също оставя следа в живота на Радо.\n\r\nВ последните няколко години неведнъж България е ощетена от съдиите на различни първенства. Пресните примери са Даниел Асенов, Петър Белберов, Станимира Петрова и много други. \n\r\n\"Доста обезкуражава и доста зле влияе. Защото като усещаш и като се вижда, че си победил и да вдигнат на другия ръката, целият ти труд заминава във въздуха. Просто е доста, доста трудно след това да се оттърсиш от това нещо\", призна Радо Панталеев.", "date": "2019.10.11", "title": "Радо Панталеев – боецът, върнал България на световната карта в бокса"}
{"url": "https://www.dnes.bg/notifikacii/2019/10/11/prebiha-do-smyrt-myj-v-pazardjik-zaradi-tikvi.425753", "text": "Мъж на 55 години от ромския кв. \"Изток\" на Пазарджик е починал в ареста на местното полицейско управление, след като е бил пребит от търговци на тикви, пише \"\", позовавайки се на полицията в града.\n\r\nВ ранните часове в сряда починалият се прокраднал до купчина тикви, разтоварени за продажба на паркинг в близост до църквата \"Св.Петка\" в града. Успял да вземе няколко, когато бил усетен от търговците, собственици на стоката, които дремели в автомобила си. \n\r\nДвама мъже и непълнолетно 14-годишно момче - и тримата от Добрич, се нахвърлили върху крадеца и го смазали от бой, след което се обадили в полицията.\n                \n                \n                \r\nПристигналият на място полицейски автопатрул арестувал крадливия ром и го откарал в полицейското управление. След преглед от лекар, който не установил причина задържаният да бъде освободен, мъжът бил оставен в ареста.\n\r\nСлед около два часа обаче дежурните в полицейския арест видели, че арестантът не дава признаци за живот. Извиканият на място медицински екип само констатирал смъртта на мъжа. Съдебно-медицинска експертиза на трупа показала, че мъжът е с множество травматични увреждания от нанесения му побой, вследствие на което е починал.\n\r\nСлед като това станало ясно, тримата търговци от Добрич са били незабавно задържани. На двама от тях, единият от които е 14-годишното момче, са повдигнати обвинения за убийство и с постановление на окръжната прокуратура в Пазарджик са задържани за 72 часа. Третият е освободен, след като не са установени данни, че е участвал в побоя над крадеца.\n\r\nПочиналият мъж е с криминални регистрации за кражби и отдавна е известен на полицията. По неофициална информация, когато тръгнал да краде тиквите, той е бил пиян. Разследването на случая е поверено на следствения отдел към прокуратурата заради участие на непълнолетно лице в убийството.\r\n ", "date": "2019.10.11", "title": "Пребиха до смърт мъж в Пазарджик заради тикви"}
{"url": "https://www.dnes.bg/obshtestvo/2019/10/11/ubitata-v-mladost-jena-ne-e-dyshteria-na-d-r-kyncho-marangozov.425756", "text": "Убитата в \"Младост\" в четвъртък вечер Станка Марангозова не е дъщеря на д-р Кънчо Марангозов, каквато информация се появи по-рано през деня. \r\n\r\nВ редакцията на Dnes.bg се обади дъщерята на бившия депутат от БСП и бивш директор на бургаската болница – Димитрина Марангозова, която уточни, че тя е единствената дъщеря на д-р Кънчо Марангозов и убитата жена в София няма общо със семейството.\r\n\r\n", "date": "2019.10.11", "title": "Убитата в \"Младост\" жена не е дъщеря на д-р Кънчо Марангозов"}
{"url": "https://www.dnes.bg/politika/2019/10/11/deputatite-zaprazniha-ot-petyk-ne-sybraha-kvorum.425754", "text": "Фалстарт в последния работен ден на родните законотворци преди ваканцията им през следващите две седмици, която пък си дадоха заради местните избори на 27 октомври.\r\n\r\nОказа се, че в петък не са дошли на работа достатъчно депутати, за да осигурят нужния кворум, за да бъде открито заседанието.\r\n\r\nВ 9 ч. се регистрираха 106 народни избраници при нужните 121, за да бъде открито заседанието.\r\n\r\nПредседателстващият Емил Христов от ГЕРБ направи втори опит за регистрация, но в 9, 15 ч. се оказаха 112 депутати в пленарната зала.\r\n\r\nТака че той се принуди просто да обяви, че следващото редовно заседание на НС ще е от 9 ч. на 30 октомври.\r\n\r\nСпоред програмата на редовния парламентарен контрол днес на въпрос на червената шефка Корнелия Нинова трябваше да отговори премиерът Бойко Борисов.\r\n\r\nТя искаше да го пита за политика по национална сигурност, свързана с приемането на страната в Шенген, но явно въпросът ще бъде зададен в неясното бъдеще.", "date": "2019.10.11", "title": "Депутатите запразниха от петък, не събраха кворум"}
{"url": "https://www.dnes.bg/obshtestvo/2019/10/11/skandalno-suzanita-uspeshen-marketing-produkt.425730", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        16-годишната Сузан Мурад, известна като Сузанита, рядко влиза в час, съдейки от профила ѝ в социалните мрежи. Вместо това тя често се замесва в скандали. \n\r\nДъщерята на Орхан Мурад отмаря на почивка в Египет. Докато обикаля около пирамидите, качена на камила, студените в УНСС, този вторник се наложи да отговорят на въпроса - \"Коя е тя и защо съществува?\". \n\r\nВъпросът бил част от уводната лекция на доц. д-р Александър Христов от Факултета \"Международна икономика и политика\" на УНСС.\r\nС него той не искал да обиди невръстната изпълнителка, обясни пред преподавателят. \n                    \n                    \n                \n                \n                \n                \r\nДоцентът показал Сузанита като пример за успешен маркетинг продукт, който съществувал заради потребността на обществото ни, от хора като Сузанита. \n\r\nНетрадиционната лекция на УНСС предизвика полярни мнения в социалните мрежи. Самата Сузанита се похвали с признанието в своят Instagram профил. \n\r\nОт Университета нито пожелаха, нито отказаха да коментират темата публично. Според доц. Христов примерът за известността на 16-годишното момиче е показателен маркетинг феномен.\n\r\nПевицата Сузанита донякъде прикова медийното внимание със скандали, нехарактерни за непълнолетна тийнейджърка, очевидно подкрепени от семейството ѝ.", "date": "2019.10.11", "title": "Скандално: Сузанита - успешен маркетинг продукт?"}
{"url": "https://www.dnes.bg/notifikacii/2019/10/11/es-iska-turciia-da-spre-voinata-v-siriia-rusiia-zove-za-dialog.425732", "text": "Съветът за сигурност на ООН не можа да постигне съгласие във връзка с настъплението на Турция в Сирия. Европейските държави поискаха спиране на военните действия, а сирийският съюзник Русия призова за сдържаност и пряк диалог между двете страни, предаде Асошиейтед прес.\r\nЕвропейските държави в Съвета за сигурност свикаха закрито заседание с желанието да бъде постигнато съгласие за декларация по въпроса за военната операция на Турция, предприета след внезапното решение на американския президент Доналд Тръмп да изтегли войските на САЩ от Североизточна Сирия.\r\nСАЩ предложиха изявление, изразяващо \"сериозна тревога\", призоваващо за защита на гражданското население и настояващо Турция да използва дипломация, а не военни действия, казаха дипломати.\n\n\n\r\n                \n                \n                Руският посланик в ООН Василий Небензя обаче заяви пред репортери след това, че евентуална декларация на Съвета за сигурност трябва да вземе предвид и други аспекти на сирийската криза, а не само турската операция и да настоява за незабавно прекратяване на \"незаконното военно присъствие\" в Сирия.\r\nЕвропейските държави оповестиха свое изявление след заседанието, в което призоваха Турция \"да прекрати едностранните военни действия\". Според тях операцията заплашва напредъка на международната коалиция в борбата с групировката \"Ислямска държава\", подкопава стабилността на региона и влошава \"страданието на гражданското население\".\r\nАмериканският посланик в ООН Кели Крафт каза, че Тръмп е \"дал пределно ясно да се разбере\", че САЩ \"по никакъв начин\" не подкрепят решението на Турция за военно нахлуване в Сирия.\r\nТя заяви пред репортери, че Тръмп е подчертал пред турското правителство, че то носи \"пълната отговорност\" за защитата на кюрдите и религиозните малцинства и за това да гарантира, че бойците на \"Ислямска държава\" ще останат в затвора и групировката няма да се възроди. Крафт каза, че ако Турция \"не направи това, ще има последици\".\r\nСАЩ ще предприемат наказателни мерки срещу Турция, ако тя извърши \"нехуманни и несъразмерни\" действия срещу гражданското население при своята военна операция в Североизточна Сирия, каза висш служител на Държавния департамент, цитиран от Ройтерс.\r\n\"Това би включвало етническо прочистване, би включвало в частност безразборна артилерийска въздушна и друга стрелба, насочена срещу гражданското население. Това наблюдаваме в момента. Досега не сме забелязали значителни примери за това\", заяви служителят.\r\nДесетки републиканци в Камарата на представителите на американския Конгрес обявиха, че ще въведат законодателство за налагане на санкции на Турция заради военната й операция срещу кюрдските сили в Сирия.\r\n\"Президентът (на Турция Реджеп Тайип) Ердоган и неговият режим трябва да понесат сериозни последици за това, че безмилостно нападат нашите кюрдски съюзници в Северна Сирия\", каза председателката на Конференцията на републиканците в Камарата на представителите Лиз Чейни.\r\nАмериканският президент Доналд Тръмп заяви, че САЩ имат три възможности за действие след предприетото турско настъпление в Сирия и една от тях е посредничество между Турция и кюрдите, предадоха световните агенции.\r\n\"Ние можем да избираме между три варианта: да изпратим хиляди войници и да спечелим по военен път; да ударим Турция много здраво във финансово отношение и със санкции; или да посредничим за сделка между Турция и кюрдите!\", заяви Тръмп в Туитър.\r\n(БТА)\r\n ", "date": "2019.10.11", "title": "ЕС иска Турция да спре войната в Сирия, Русия зове за диалог"}
{"url": "https://www.dnes.bg/muzika/2019/10/11/kultovata-grupa-the-chemical-brothers-za-pyrvi-pyt-v-bylgariia.425733", "text": "\n\r\nThe Chemical Brothers изнесоха концерт за българските си фенове снощи в столичната зала \"Арена Армеец\".\r\n\r\nТом Роуландс и Ед Саймъндс се събират като The Chemical Brothers в Манчестър през 1989 г. Световната им слава обаче идва след втория им албум Dig Your Own Hole, който бързо оглавява британските класации през 1997 г. 22 години по-късно и с девет албума зад гърба си.\r\nВ София The Chemical Brothers представиха не само най-новите си композиции, но и някои от най-обичаните си парчета, между които \"Hey Girl Hey Boy\", \"Block Rockin Beats\", \"Galvanize\" и много други.\r\nКонцертът на The Chemical Brothers беше внушително 3D светлинно шоу и впечатляващи сценични ефекти.", "date": "2019.10.11", "title": "Култовата група The Chemical Brothers за първи път в България"}
{"url": "https://www.dnes.bg/world/2019/10/11/svetoven-rekord-zelenski-dade-14-chasova-preskonferenciia.425735", "text": "Президентът на Украйна Володимир Зеленски постави рекорд, като даде пресконференция, продължила 14 часа, предаде Асошиейтед прес.\r\nКанцеларията на Зеленски обяви, че той е поставил нов световен рекорд за най-дълга пресконференция на държавен лидер. Фидел Кастро, Владимир Путин и Уго Чавес не биха могли да се мерят с неговото постижение, а събитието уместно беше наречено \"медиен маратон\".\r\nСпоред украинската национална агенция на рекордите това е най-дългата пресконференция в историята. Почти осем часа след началото на пресконференцията, която се състоя в шикозно заведение в центъра на Киев, представител на агенцията стана и обяви новия рекорд. Досегашният се държеше от президента на Беларус Александър Лукашенко с пресконференция над седем часа, отбелязва Франс прес.\r\n                    \n                    \n                \n                \n                \n                Зеленски обсъди редица теми със стотици журналисти - конфликтът в Източна Украйна, отношенията с Русия и телефонния си разговор с Доналд Тръмп, заради който президентът на САЩ сега е заплашен с процедура за импийчмънт от демократите.\r\nЗеленски сподели, че е получил инжекции за подсилване на гласните струни преди рекордната му пресконференция.\r\nУкраинският президент каза, че не е сигурен дали ще разреши на сътрудника си Андрий Ермак да даде показания в САЩ по разследването за импийчмънт на Тръмп, посочва Ройтерс.\r\nЕрмак се срещна в Мадрид с личния адвокат на Тръмп Руди Джулиани няколко дни след телефонния разговор от 25 юли между двамата президенти, в който Тръмп прикани Зеленски да разследва бившия вицепрезидент Джо Байдън.\r\nЗеленски заяви, че е против автономия на Донбас, посочва ТАСС.\r\n\"Не вярвам на анкетите, че 34 процента от хората в страната ни подкрепят отделяне на тези територии. Не съм готов да дам статут на автономия на тези територии\" на Източна Украйна, заяви Зеленски.\r\nТой добави, че след изтеглянето на войските от Донбас там според него трябва да останат украинската полиция и миротворците от Организацията за сигурност и сътрудничество в Европа. (БТА)\r\n ", "date": "2019.10.11", "title": "Световен рекорд: Зеленски даде 14-часова пресконференция"}
{"url": "https://www.dnes.bg/obshtestvo/2019/10/11/v-biudjet-2020-g-davat-detski-pri-dohod-pod-450-lv.425734", "text": "Месечните детски добавки да се отпускат при по-висок доход на човек от домакинството. Това предлага при подготовката на бюджета за 2020 г. социалното министерство на финансовото ведомство, стана ясно от думите на социалния министър Бисер Петков.\r\nВ момента право на детски имат семействата, в които доходът на човек е под 400 лв. А ако доходът е между 400,01 лв. и 500 лв. семейството получава 80% от детските. Нашето предложение е двата прага да бъдат повишени на 450 лв. и 550 лв., каза министърът. Прагът не е вдиган от три години, а минималната заплата расте, обясни той, цитиран от \"Труд\".\n\r\nДогодина по-висок ще бъде и размерът на помощите за над 600 хил. души с увреждания. Увеличението ще дойде от новата линия на бедност, която ще бъде с 15 лв. по-висока, каза министър Петков.\n                    \n                    \n                \n                \n                \n                \r\nЗаради демографската ситуация се очаква през следващите 15 години да се увеличи делът на работниците хора над 55-годишна възраст. Актуализираните прогнози за пазара на труда сочат, че през 2034 г. ще имаме 6% по-малко заети на пазара на труда. Това означава, че ще работят 190 хил. души по-малко, каза министърът.\n\r\nВ градовете София, Пловдив, Варна, Бургас и Благоевград ще има най-голямо търсене на работна ръка.", "date": "2019.10.11", "title": "В бюджет 2020 г.: Дават детски при доход под 450 лв."}
{"url": "https://www.dnes.bg/world/2019/10/11/iranski-tanker-gori-sled-vzriv-krai-sauditsko-pristanishte.425749", "text": "Ирански петролен танкер се подпали след експлозия край саудитското пристанище Джеда, предаде Ройтерс, като цитира агенция ИСНА.\r\n\r\nСпоред цитирани от ИСНА експерти е било извършено терористично нападение.\r\n\r\nПетролният танкер, собственост на иранската национална петролна компания, се е подпалил на около 100 км от Джеда. Експлозията е причинила сериозни щети и в Червено море се излива петрол, съобщават неназовани източници на ИСНА.\r\n\r\nЗасега няма потвърждение от саудитските власти, отбелязва Асошиейтед прес.\r\n ", "date": "2019.10.11", "title": "Ирански танкер гори след взрив край саудитско пристанище"}
{"url": "https://www.dnes.bg/obshtestvo/2019/10/11/dami-zakrivat-moto-sezona-s-rozovi-pandelki.425752", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nВсяка година мотористите откриват сезона в последната седмица на месец март и го закриват символично през октовмри. Тази година една от различните инициативи на дамската част от обществото е кампания заедно с Фондация \"Една от осем\". \n\nВ месеца, посветен на борбата с рака на гърдата, мотористките призоваваха жените да ходят редовно на профилактични прегледи.\n\r\n\"Освен че сме мотористки, на първо място сме жени. Затова избрахме да закрием символично сезона с тениски и розови панделки и да мотивираме всички да обръщат по-голямо внимание на себе си и на своето здраве\", . \n                    \n                    \n                \n                \n                \n                \r\nПо думите им те са смели жени, които са избрали да дадат своя пример.\n\r\n\"Всяка дама би могла да го направи вкъщи. В интернет може да се прочете информация, която е достоверна\", обясни пред Bulgaria ON AIR един от лекарите, който ще вземе участие в инициативата.\n\r\nНа 12 октомври в 09:30 сутринта те, заедно с много други мотористи, ще се съберат пред храм-паметника \"Александър Невски\", откъдето ще потеглят към няколко други столични локации. \n\r\nМеждувременно през целия октомври в различни здравни заведения у нас ще се провеждат безплатни профилактични прегледи.", "date": "2019.10.11", "title": "Дами закриват мото сезона с розови панделки "}
{"url": "https://www.dnes.bg/notifikacii/2019/10/11/shofior-na-tir-poluchi-infarkt-zad-volana.425757", "text": "Шофьор на камион е получил инфаркт зад волана. Инцидентът е станал около 12 часа на паркинг за тирове към предприятие в бургаското село Дебелт, съобщиха от полицията в Бургас.\r\n\r\nКамионът е бил с прикачено полуремарке и в движение. Блъснал се е в бетонна стена на сграда, собственост на предприятието, на чийто паркинг е станал инцидентът.\r\n\r\nПочиналият е на 67 години. \r\n\r\nУстановено е, че е получил масиран инфаркт. \r\n ", "date": "2019.10.11", "title": "Шофьор на тир получи инфаркт зад волана"}
{"url": "https://www.dnes.bg/sofia/2019/10/11/obikolka-iz-sofiia-poznavame-li-kulturnoto-si-bogatstvo.425755", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        В ролята на \"опреснител\" и градски гид Здравко Петров повежда смайваща обиколка из столицата, разкривайки непознатото лице на София. \n\r\n\"Книгата я създадохме за девет месеца, преди това имахме около 2 години на предварителни проучвания. Това е един проект, на който не сме сложили край. Имаме около 60 източника на информация в книгата\", каза авторът на \"Исторически маршрути София\" Здравко Петров в ефира на \"България сутрин\"\n\r\nТой сподели, че най-ценни са били мемоарните книги за столицата, които разказват от първо лице.\n\r\n\"София е един специален град. След Освобождението столицата е строена както от бесарабски, така и от македонски българи. Тя е резултат на много и общи усилия\", разказа Здравко Петров.\n                    \n                    \n                \n                \n                \n                \r\nСпоред него улица \"Московска\" е най-специалната в града. Тя е замислена още от римско време.\n\r\n\"Няма използван фотошоп на снимките в книгата. Има къщи, които са с по-щастлива съдба. В последните години има добри примери на възстановени къщи в столицата. Искаме да покажем тази София, която може да ни впечатли\", разказа авторът на книгата \"Исторически маршрути София\" в ефира на ", "date": "2019.10.11", "title": "Обиколка из София. Познаваме ли културното си богатство?"}
{"url": "https://www.dnes.bg/obshtestvo/2019/10/11/roditelite-na-ostavenoto-bebe-tyrseli-podkrepa-smiata-ekspert.425746", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nСъдебно-психиатрична експертиза ще установява психичното състояние на родителите, които изоставиха бебето си на стълбището в блок в столичния квартал \"Люлин\". От информация на социалните стана ясно, че родителите не желаят да се грижат за детето си. \n\n\"Oколо 1 000  деца се изоставят годишно у нас. Не само икономически са причините за това решение, някои са от народопсихологията, други са ценностни. Бабите и дядовците също са отговорни и трябва да подкрепят младите родители\", каза психологът д-р Младен Владимиров в ефира на \"България сутрин\".\n\r\nСоциалният министър Бисер Петков обясни вчера, че майката на детето е била подложена на тормоз от близкия роднински кръг.\n                    \n                    \n                \n                \n                \n                \r\n\"Ако не са я харесвали, не е трябвало да одобрят изобщо създаването на семейството. Детето е оставено близо до апартамента на родителите на майката на бебето. Това показва, че те са имали нужда някой да ги подкрепи\", коментира д-р Владимиров.\n\r\nПо думите му важно е да се следи и психичното здраве на родителите преди и по време на бременността. \n\r\n\"Тези хора са били високорискови, без потенциал и ресурси. Когато родителят е изпаднал в такова състояние, държавата трябва да се намеси, трябва да бъде един бушон\", сподели още психологът.\n\r\nТой коментира също и масовата психоза, която настъпи в училищата в Сливен.\n\r\n\"Някой пробва колко бързо може да консолидира определени маргинални групи. Достатъчно добре се показа, че държавната машина може да работи. Този стрес тест има леко намигване към местните избори\", каза още д-р Младен Владимиров пред .\r\n ", "date": "2019.10.11", "title": "Родителите на оставеното бебе търсели подкрепа, смята експерт"}
{"url": "https://www.dnes.bg/obshtestvo/2019/10/11/tormoz-boi-jertvite-na-domashno-nasilie-sa-vse-poveche.425751", "text": "В последните пет години се наблюдава трайна тенденция за нарастване на случаите на домашно насилие.\n\r\nЖертвите, потърсили помощ и получили ограничителна заповед от съдилищата в страната, през 2015 г. са били 2 121, през 2016 г. - 2 323, през 2017 г. - 2440, през 2018 г. - 2 981, а за първите шест месеца на тази година са 1 563.\n\r\nТова отчита МВР шефът Младен Маринов в писмен отговор на депутатски въпрос.\n\r\nВ същото време той признава, че в България липсва единна автоматизирана система, която да обработва данните за жертвите на домашно насилие. Неправителствените организации, ангажирани с жертвите на тормоз в семейството, ползвали свои системи.\n\n\nВ МВР се събират статистически данни за извършени престъпления като убийства, изнасилвания, тежки телесни повреди, блудства, които могат да бъдат основани на пола, но не и за жертви на домашно насилие, защото това не е престъпление по смисъла на Наказателния кодекс.\n                    \n                    \n                \n                \n                \n                \r\nС поправки в НК от февруари тази година са инкриминирани определени състави на престъпления, извършени в условията на домашно насилие, като убийство, причиняване на средна телесна повреда, отвличане, закана с престъпление, принуда.\n\r\nСлед това с министерска заповед са определени национален координатор в МВР по въпросите, свързани с домашното насилие, както и двама заместници. Освен това във всяко едно то 28-те Областни дирекции на МВР има регионални координатори. Тяхната работа е да събират и обобщават данните за случаите на домашно насилие.\n\r\nМаринов уверява, че всеки полицай може да помогне на жертва на домашно насилие, а при нужда полицейските патрули съдействат за транспортирането й в кризисен център за настаняване.\n\r\nВ страната функционира и 24-часова гореща телефонна линия за подкрепа и насочване на хора, пострадали от насилие.\n\r\nМВР обаче не разполага с информация колко от пострадалите са настанени в кризисни центрове, защото управлението им се осъществява от неправителствени организации. ", "date": "2019.10.11", "title": "Тормоз, бой... Жертвите на домашно насилие са все повече"}
{"url": "https://www.dnes.bg/notifikacii/2019/10/11/zemen-trus-ot-4-3-v-egeisko-more-krai-turciia.425764", "text": "Земетресение с магнитуд 4,3 е станало тази сутрин в Егейско море близо до крайбрежието на турския окръг Чанаккале, предаде турската частна телевизия НТВ.\r\n\r\nПо данни на Дирекцията за управление при бедствия и извънредни ситуации (АФАД) трусът е станал в 2.55 ч. днес край курортния град Айваджък.\r\n\r\nЗеметресението е било на дълбочина 28 километра и на разстояние около 25 километра от Айваджък, пише БТА.\r\n ", "date": "2019.10.11", "title": "Земен трус от 4,3 в Егейско море край Турция"}
{"url": "https://www.dnes.bg/index/2019/10/11/unikalna-gledka-predstaviha-bg-sporten-elektricheski-avtomobil.425759", "text": "\nКомпанията Kinetik Automotive, която е създадена от българина Теодосий Теодосиев, представи своя електрически спортен автомобил. Той се казва Kinetik 07, като премиерата му се състоя в София. На публиката беше показан предсериен прототип, като дизайнът също е на българин - Костадин Костадинов.\n\r\nПървоначално двамата са имали намерения да използват за основа модела Lotus 7, който да бъде превърнат в електромобил, но в крайна сметка е решено да бъде използвано шаси на Caterham. От Kinetik Automotive обещават, че всеки направен от тях автомобил ще бъде различен, тоест ще може да се инивидуализира по желание на клиента.\r\nБазовият вариант на Kinetik 07 ще получи мощност от 480 кВт (644 к.с.) и 800 Нм въртящ момент. Това позволява ускорение от 0 до 100 км/ч само до 2,7 секунди, като амбициите на екипа са това време да бъде подобрено.\n                \n                \n                \r\nНад 90 процента от софтуера, който управлява колата, е написан от екипа на Kinetik Automotive. Повече от 91% от частите, използвани за създаването на 07, също са нови. Каросерията, както и много от елементите, свързани с нея, се изработват на най-големия 3D принтер на Балканите, като това позволява свиването на процеса от проектирането до производството на отделни детайли и компоненти до дни и дори часове.\r\nПървият пазар, на който ще се появи Kinetik 07, ще е САЩ и по-точно Калифорния, тъй като там компанията планира да получи сертификат за дребносериен производител, а следващото търговско представителство ще е в Монако.\n\r\nПроектът по създаване на електрическия спортен автомобил е посветен на един от най-добрите български рали-пилоти - покойният Тодор Славов. Създателят на автомобила Теодосий Теодосиев е бил съученик със Славов.\r\nОще новини за автомобили четете в ", "date": "2019.10.11", "title": "Уникална гледка: Представиха БГ спортен електрически автомобил"}
{"url": "https://www.dnes.bg/notifikacii/2019/10/11/dve-raketi-uluchili-povredeniia-iranski-tanker.425768", "text": "Иранският петролен танкер, подпален край бреговете на Саудитска Арабия, е бил улучен от две ракети, предаде Асошиейтед прес, цитирайки държавната иранска новинарска агенция ИРНА.\r\n\r\nАгенцията цитира изявление на иранската национална петролна компания, собственик на танкера, според което корабът е бил нападнат рано призори.\nДвата взрива са се случили в 5:00 и 5:20 местно време, предаде ТАСС, цитирайки агенция Тасним. Повредени са два петролни резервоара на танкера, от които изтича петрол. Няма пострадали членове на екипажа.\r\n\r\nГоворител на намиращия се в района Пети американски флот потвърди, че знае за случая, но отказа коментар, отбелязва АП, цитирана от БТА.\r\n\r\nСпоред агенция ИРНА танкерът е повреден и екипажът се опитва да овладее ситуацията.\r\n\r\nТози кораб за последно е включил устройствата си за проследяване през август, близо до град Бандар Абас, отбелязва АП.", "date": "2019.10.11", "title": "Две ракети улучили повредения ирански танкер"}
{"url": "https://www.dnes.bg/index/2019/10/11/sladko-400-vida-shokolad-omazvat-sofiia-prez-uikenda.425767", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        За пета поредна година ще се проведе \"Фестивал на шоколада\" в София. 400 вида шоколад, представени от 30 виртуози на шоколадовата сцена, ще можем да опитаме на тазгодишното издание на фестивала. \nТой ще се проведе през целия уикенд в известен столичен хотел. Шоколадови скулптури, био и диабетични висококачествени шоколади, шоколад с нетрадиционни вкусове, демонстрации, дегустации, томболи и награди, шоколадови дрехи и шоколадово казино ви очакват на събитието, а лайтмотивът тази година е \"Лукс\".\n\r\n\"Първоначално идеята беше взаимствана от Франция. Там това събитие е абсолютно щастие. Всяка година изданието е все по-добро, започнахме да правим тематични издания. Ще покажем най-хубавото, което има в шоколадовия бранш в България. Ще има 10 премиери тази година\", сподели в \"България сутрин\" Галя Крайчева, която е организатор на фестивала.\n                \n                \n                \r\nШоколатиерът Елица Божинова пък показа пред камерата на телевизия Bulgaria ON AIR изкушаващи шоколадови моливчета. \n\r\n\"Стараем сме да сме оригинални с фигури на различна тематика. Ще представим книга с над 100 шоколадови рецепти, която е наша авторска. Шоколадът е много приятен за работа като материал\", ", "date": "2019.10.11", "title": "Сладко: 400 вида шоколад \"омазват\" София през уикенда"}
{"url": "https://www.dnes.bg/rusia/2019/10/11/pistolet-v-rychniia-bagaj-prizemi-samolet-ot-moskva-za-burgas.425779", "text": "Самолет на руската компания \"Аерофлот\", по направлението Москва - Бургас, е бил принудително приземен в Ростов на Дон. Причината е забравен пистолет в ръчния багаж на един от пътниците, пише ТАСС. \nАеропалнът SU2156 е тръгнал от летище \"Шереметиево\" за бургаската аерогара, но е бил принудително приземен в летище Платов. Пътникът сам е забелязал огнестрелното оръжие, предупреждавайки за него екипажа.  \r\n\r\nРуските служби съобщават, че на пътника е съставен протокол за административно нарушение, но той е бил допуснат обратно на борда, за да стигне до българския град.", "date": "2019.10.11", "title": "Пистолет в ръчния багаж приземи самолет от Москва за Бургас "}
{"url": "https://www.dnes.bg/obshtestvo/2019/10/11/predi-livada-planina-borisov-otkri-nov-uchastyk-ot-hemus.425789", "text": "\n\r\n\"Като дойдох за първи път тук, беше ливада и планина. После изядоха скалата, камък след камък и за година и половина, шест месеца по-рано, това вече е едно изключително съоръжение, за което българските строители имат много какво да разказват\". Това заяви министър-председателят Бойко Борисов при официалното откриване на новия участък от 9,3 км от АМ \"Хемус\" между Ябланица и Боаза.\r\nИзграждането на трасето стартира в края на март 2018 г. и завърши близо 6 месеца предсрочно. Инвестицията е за 66 млн. лв. с ДДС, като средствата са от държавния бюджет.\n\n\"Сега изглежда лесно, красиво, със зони за отдих. А първо беше кал, чакъл, насипи\", посочи още министър-председателят Бойко Борисов при огледа на новия участък между Ябланица и Боаза.\r\n                    \n                    \n                \n                \n                \n                Премиерът отбеляза, че усилено се работи и по други участъци от трасето на \"Хемус\". Заедно с него на инспекцията на автомагистралата бяха вицепремиерите Томислав Дончев и Красимир Каракачанов, министрите Владислав Горанов и Петя Аврамова.\n\r\n\"Ние не купуваме само F-16 и не вдигаме само заплатите на отбраната, а едновременно строим и проектираме, благодарение на правителството и на коалиционните партньори. Ако сме така стабилни, при този ръст на икономиката и приходи, в рамките на 3-4 години ще свършим магистралата“, изтъкна министър-председателят.\n\r\nСпоред Борисов новият участък ще спести на пътуващите по направлението София - Варна поне 30 минути. Той подчерта, че се работи усилено и по останалите участъци до пътя Плевен - Ловеч. Работело се усилено от Белокопитово до Търговище.\n\r\n\"Забележки по това трасе не трябва да има, виждате какви мантинели, какви огради за сигурност са поставени, защото това е едно изключително съоръжение. Това са карстови земи, направили сме подлези за всички селскостопански терени и два надлеза\", каза Борисов.\n\r\nТой допълни, че щом бъде завършена АМ \"Хемус\", Северна България ще стане като Южна в икономическо отношение. По думите му при този ръст на икономиката и при тези приходи в бюджета, до 3-4 години ще бъде завършена цялата магистрала.", "date": "2019.10.11", "title": "Преди ливада, планина... Борисов откри нов участък от \"Хемус\""}
{"url": "https://www.dnes.bg/zvezdi/2019/10/11/poli-genova-pokaza-myja-si-i-sina-si.425781", "text": "Поли Генова показа бащата на бебето си. Певицата публикува снимка в Instagram, на която е със своя любим.\r\nДвамата се разхождат в столичен парк заедно с детето си, което е в бебешка количка, и се държат за ръка. \"Време за семейството\", написа Поли.\r\nЗвездата роди момченце, което носи името Даниел, на 12 април. \"Днес се роди Даниел Джоузеф Шартън\", написаха от фен профила на певицата в Instagram тогава. Два дни по-късно щастливата майка също потвърди новината.\r\n \r\nИзпълнителката на \"На инат\" е качила няколко снимки със сина си и се вижда, че го е водила на екскурзии в унгарската столица Будапеща, както и в сръбския град Нови Сад. \r\n \r\n\"Някой май вече е достатъчно голям, за да се вози в количка за пораснали и да покорява света!  И така, първа спирка: Будапеща (там където започна всичко)\", написала е на един от кадрите тя.\r\n \r\nТаткото на Даниел е холандец.\r\n \r\n", "date": "2019.10.11", "title": "Поли Генова показа мъжа си и сина си"}
{"url": "https://www.dnes.bg/notifikacii/2019/10/11/mvr-otkri-tialo-na-37-godishen-myj-obiaven-za-izdirvane.425792", "text": "Полицията откри тялото на 37-годишен мъж от с. Гороцвет, в местноста \"Каралъ\", обявен за общодържавно издирване, съобщиха от ОДМВР - Търговище.\r\nСигнал за трупа е получен вчера около 09.00 часа. Извършен е оглед на мястото, при който видими следи от насилие по тялото не са констатирани. \r\nУстановено е, че тялото е на 37-годишен мъж от с. Гороцвет, община Лозница, обявен на общодържавно издирване по молба на близките му на 9 октомври тази година.\r\nВ близост до тялото е намерен велосипед, с който същият се е придвижвал.\r\nТрупът е откаран в МБАЛ-Търговище за аутопсия. Резултатът от нея потвърждава, че няма данни за насилствена смърт. По случая е образувано досъдебно производство по описа на РУ-Търговище.", "date": "2019.10.11", "title": "МВР откри тяло на 37-годишен мъж, обявен за издирване"}
{"url": "https://www.dnes.bg/football/2019/10/11/dojivotna-zabrana-za-fen-obarval-futbolistka-v-meksiko.425795", "text": "Фен на мексиканския \"Тигрес\" ще получи доживотна забрана да посещава мачове. Причината е, че докосна гърдите на футболистката на тима София Хуерта.\r\nЗапалянкото я помолил да си направят селфи след края на контролата на отбора с \"Хюстън Даш\" на университетския стадион в Монтерей, пише \"България днес\".\r\n \r\nТя откликнала и дори взела телефона му, за да направи по-добрата снимка. Фенът застанал зад нея и залепил ръце за бюста й.\r\n \r\nСлучката бе заснета от мексиканските медии. Снимката на запалянкото и Хуерта обиколи социалните мрежи. Клубът излезе с изявление, в което осъжда действията на фена и обяви, че ще предприеме дисциплинарни мерки спрямо него.\r\n \r\nОт \"Тигрес\" помолиха феновете за помощ, за да бъде идентифициран възможно най-бързо агресорът.\r\n \r\n\r\n ", "date": "2019.10.11", "title": "Доживотна забрана за фен, обарвал футболистка в Мексико"}
{"url": "https://www.dnes.bg/temida/2019/10/11/alo-izmamnik-ot-vetovo-priiatel-s-ubiicite-ot-negovan.425813", "text": "Общо 300 000 лв. са взели от жертвите си телефонните измамници от Ветово, които бяха задържани при операция на Главна дирекция Национална полиция. 53 400 лв. от тях са им били дадени от 11-годишно дете в Стара Загора, съобщава \". \n\nЕдин от мулетата на бандата бил близък приятел със задържаните за двойното убийство в столичното село Негован, става ясно от спецпрокуратурата. \r\n\r\nГрупата е използвала схемата за съдействие на полицията при залавяне на телефонни измамници. Употребявани са и пароли както при комуникацията с жертвите, така и при тази с мулетата. Една от ключовите думи била \"Ками\".\r\nЖертва, дала им 130 000 лв., била принудена да си купи нов телефон и карта, както и да спи в хотели.\r\n\r\nОбвинени са 8 души. Спецпрокуратурата е поискала постоянен арест.", "date": "2019.10.11", "title": "Ало измамник от Ветово приятел с убийците от Негован "}
{"url": "https://www.dnes.bg/index/2019/10/11/kak-hranitelnata-industriia-prevryshta-bokluka-v-zlato.425806", "text": "Компаниите за производство на храни и напитки търсят начини да извлекат печалби дори от боклука си, пише в свой анализ The Wall Street Journal.\n\r\nMondelez, ABInBev и Starbucks са сред големите компании, които създават хранителни продукти и напитки от какаови люспи или отработени зърна, които те или техните доставчици преди са изхвърляли. По този начин те се надяват да привлекат потребителите, които призовават компаниите да не замърсяват в големи количества и да намалят влиянието си върху околната среда.\n\r\n\"Креативното мислене за боклука може да допринесе за ново бизнес развитие във веригата на доставки\", коментира говорителят на Starbucks. Компанията преработва външния слой на зърната от кафе и ги превръща в естествен подсладител, който се нарича \"каскара\".\n                \n                \n                \r\nПазарът изглежда готов за подобни промени. Близо 50% от потребителите в САЩ твърдят, че планират да променят навиците си на пазаруване, за да ограничат влиянието си върху околната среда, показват данни на фирмата за проучвания Nielsen,  Продажбите на потребителските стоки са устойчиви, а тези на органичните продукти са се увеличили осезаемо и през 2018 г. възлизат на стойност 130 млрд. долара, което е ръст от 12%, отбелязват от Nielsen.\n\r\nОсвен това има голямо количество суровина. Американските фермери и производители изхвърлят 11 млн. тона храна на година, сочат изчисления на неправителствената организация ReFed, която си е поставила за цел да намали това количество.\n\r\nГолемите компании не са единствените, които виждат подобен потенциал. Над 40 компании и организации предприемат мерки през последните 5 години, за да превърнат изхвърлената храна в нови продукти, обясняват от ReFed. И тези нови продукти не са само хранителни. Например, може да бъдат изработени дори платове от изхвърлена храна.\n\r\nЕрик Щиф е ръководител на стратегическо партньорство в JPG Resources – консултантска фирма, която се ръководи от бивши мениджър в хранителната индустрия. Те помагат на производителите на бира в Мичиган да превръщат отработените зърна в хранителни продукти.\n\r\nГоляма част от новите продукти са в процес на разработване или тестване. Но други са достъпни на пазара. Tyson Foods предлага хрупкави пилешки хапки, които са направени от изхвърлени материали от собствените ѝ операции. Хапките се предлагат и онлайн в платформата на Amazon.\n\r\nКомпанията от хранителната индустрия Mondelez прави тестове на закуски от части от какаови растения, които не са използвани за производството на шоколад. Близо 70% от плода на какаовите дървета се изхвърля, което се равнява на 10 млн. тона боклук на година, сочат данни на производителя. Mondelez е в процес на тестване на търсенето на тези закуски, включително какаова каша с ядки и семена на фермерски пазари и сред търговци на дребно в Лос Анджелис и планира да ги пусне в по-широки продажби в САЩ тази година.\n\r\nНай-големият производител на бира ABInBev продава голяма част от използваното зърно. Компанията генерира близо 1.4 млн. тона използвано зърно годишно и го продава като фураж за добитък на ниски цени. Но сега компанията е намерила ново приложение. През ноември 2018 г. производителят на бира дарява 600 тона обработено зърно на стартъп в Ню Йорк, който създава брашно от продукта.\n\r\nНякои компании използват изхвърлената храна за производството на платове. Целта им е да привлекат потребителите, които са притеснени от широката употреба на пластмаса при производство на дрехи и от негативното влияние върху околната среда от производството на памук и кашмир.\n\r\nКармен Хиджоса основава компанията Ananas Anam докато създава формула за алтернативна кожена материя Pinatex. Тя е направена от листа от ананасови растения във Филипините, които обикновено се изгарят след жътва. Компанията е увеличила двойно производството си на платове през 2018 г. спрямо предходната година и очаква подобен ръст на производството и през тази година.\n\r\nPinatex се използва за производството на редица стоки като обувките Hugo Boss и за линията от устойчиви дрехи на H&M. “За фермерите това е не просто решение на проблема с изхвърлянето на храна, но е и нов източник на доходи“, смята Хиджоса.\r\n", "date": "2019.10.11", "title": "Как хранителната индустрия превръща боклука в \"злато\"?"}
{"url": "https://www.dnes.bg/eu/2019/10/11/chovek-s-noj-napadna-hora-v-manchestyr-ima-raneni.425822", "text": "Посетителите на мол в Манчестър бяха евакуирани, след като множество хора са били ранени с нож, съобщава местното издание \"Манчестър Ивнинг нюз\", предава БНР.\n\nТърговският център \"Манчестър Арндейл\" (Manchester Arndale) е евакуиран след информация за нанесени прободни рани на множество хора, намиращи се в мола. Все още няма информация дали има смъртни случаи.\n\r\nСпоред \"Манчестър Ивнинг нюз\" на мястото на инцидента има много полицаи. По предварителна информация при нападението са били ранени четирима души.\n\r\nБританската полиция съобщи, че има един задържан за атаката.\r\n \r\n ", "date": "2019.10.11", "title": "Човек с нож нападна хора в Манчестър, има ранени "}
{"url": "https://www.dnes.bg/rusia/2019/10/11/pochina-aleksei-leonov-pyrviiat-chovek-v-otkritiia-kosmos.425821", "text": "Първият в историята човек, осъществил излизане в открития космос - Алексей Леонов, почина на 85-годишна възраст. Това съобщи неговата помощничка Наталия Филимонова.\n\r\nЛеонов е два пъти герой на Съветския съюз. \n\r\n\"Алексей Архипович почина в болница \"Бурденко\" след продължително боледуване\", каза Филимонова пред ТАСС. \n\r\nПоклонението и погребението на космонавта ще се състоят на 15 октомври на Федералното военно мемориално гробище в Митищи, Московска област.\r\nАлексей Леонов е роден в село Листвянка, Кемеровска област на 30 май 1934 г.\n\r\nСлед края на Втората световна война заедно със семейството си се премества в Калининград. Завършва средно училище през 1953 година.\n                    \n                    \n                \n                \n                \n                \r\nИзбран е за член на първия отряд на космонавтите на СССР през 1960 г. Влиза (1967) в групата съветски космонавти, готвещи се за полет към Луната. В периода 1970 – 1991 г. е заместник-началник на Центъра за подготовка на космонавти.\r\nПолетът с \"Восход 2\" (18 – 19 март 1965 г.) е съвместно с Павел Беляев като втори пилот на кораба. По време на този полет Леонов извършва първото в историята на космонавтиката излизане в открития космос с продължителност 12 минути и 9 секунди (по други данни – 23 минути и 41 секунди). По време на излизането проявява мъжество, особено в извънредната ситуация, когато надулият се космически скафандър е пречел за безпрепятственото завръщане на космонавта в космическия кораб.\r\nЛеонов успява да влезе в шлюза едва след изпускане на излишното налягане. Преди приземяването отказва автоматичната система за ориентация. П. Беляев ръчно ориентира кораба и включва спирачния двигател. Като резултат \"Восход\" се приземява в неразчетен район на 180 км северно от град Перм. \n\r\nПолетът със \"Союз 19\" (15 юли 1975 – 21 юли 1975), съвместно с Валерий Кубасов, е вторият полет на Леонов в космическото пространство. Той е като командир на космическия кораб „Союз 19“ по програмата „Аполо – Союз“. Продължителност на полета – 5 денонощия 22 часа 30 минути 51 секунди. \n\r\nИма 4 изобретения и повече от 10 научни труда. Получил е признание като художник, включително на пощенски марки, негови работи се излагат в изложби и се публикуват.\n\r\nИзлиза в пенсия през 1991 г.", "date": "2019.10.11", "title": "Почина Алексей Леонов – първият човек в открития космос"}
{"url": "https://www.dnes.bg/stranata/2019/10/11/bylgariia-niama-da-priema-i-da-gori-italianski-otpadyci.425815", "text": "България няма да приема и да гори италиански отпадъци. \r\nВъв връзка с появилата се информация от МОСВ съобщават, че нито правителството на Република България, нито Министерството на околната среда и водите, водят преговори с Италия за приемане на отпадъците, образувани в Рим или други италиански градове.\r\nЗа разрешаване на внос на отпадъци в България стриктно се спазват разпоредбите на Регламент (ЕО) №1013/2006 относно превози на отпадъци.\r\nС оглед да се поощри енергийното оползотворяване на RDF, образуван в България, и да се предотврати прекомерен внос, Законът за управление на отпадъците въвежда ограничение за внос в България на отпадъци, предназначени за изгаряне и съвместно изгаряне в количества за съответната календарна година, надвишаващи сумарно половината от годишния капацитет на инсталацията, определен в разрешението или комплексното разрешително.\r\n                    \n                    \n                \n                \n                \n                България е единствената страна в ЕС, която е въвела това ограничение за внос.\r\nОтпадъците, цитирани в публикациите, са обект на задължителна процедура предварителна писмена нотификация и могат да бъдат внасяни единствено с цел оползотворяване. Забранени са превозите на отпадъци за Република България, предназначени за обезвреждане и депониране.\r\nЗа издаване на предварителна писмена нотификация и съгласие, заявителят (нотификаторът) подава набор от документи съгласно Регламент (EО) №1013/2006, като към момента в МОСВ няма постъпили заявления за внос на отпадъци с произход град Рим.\r\nВнос на отпадъци в Република България може да се извършва само от юридически лица, оператори на съоръжения за оползотворяване на отпадъците, притежаващи разрешение, издадено по реда на Закона за управление на отпадъците, или комплексно разрешително, издадено по реда на Закона за опазване на околната среда.", "date": "2019.10.11", "title": "България няма да приема и да гори италиански отпадъци"}
{"url": "https://www.dnes.bg/obshtestvo/2019/10/11/bylgarskiiat-el-avtomobil-shte-e-s-limitirano-proizvodstvo.425787", "text": "Премиерата на първия спортен електрически автомобил, произведен в България, се състоя в четвъртък. Повече за него разказа основателят на компанията производител \"Кинетик Аутомотив\" Теодосий Теодосиев в ефира на. \n\n\r\nГостът посочи, че производството на компанията ще е бутиково и изключително лимитирано.\n\r\n\"До края на годината ще представим още един продукт, той е почти готов. Целта за производство през 2020 г. е на два автомобила\", посочи той. Теодосиев уточни, че производството на компанията ще е по поръчка.\n\r\n\"Мощността на автомобила, максималната скорост и пр. ще се изпълняват спрямо изискванията на клиента\", отбеляза той, като добави, че дружеството вече има първа поръчка от чужбина.\n                    \n                    \n                \n                \n                \n                \r\n\"Електромобилите ще са от по-висок ценови клас, разбира се, заради ръчната изработка и лимитираното производство\". \"Българският производител вече разполага и с автономна технология\", разказа още неговият съосновател.\n\r\n\"Автономната технология вече я имаме. Повече от 90% от софтуера е създаден от екипа на компанията\", заяви още Теодосиев.\n\r\n", "date": "2019.10.11", "title": "Българският ел. автомобил ще е с лимитирано производство "}
{"url": "https://www.dnes.bg/eu/2019/10/11/vlizame-v-chakalniata-na-evrozonata-prez-iuni-dogodina.425817", "text": "България може да се присъедини към валутно - курсовия механизъм ERM II през първото или второто тримесечие на 2020 година, заяви ръководителят на Европейския съвет по банково преструктуриране Елке Кьоних.\n\r\nВодещата институция в процеса е Европейската централна банка, а отговорът й се очакваше в средата на лятото или в началото на есента. \n\nКьоних е първият високопоставен европейски представител, който очертава новите срокове.\n\r\nСамата Кьоних следи процеса по присъединяването ни към т.нар. чакалня за еврозоната, тъй като заедно с него ще влезем в тясно сътрудничество в банковия съюз.\n\r\nТова означава, че българските банки ще започнат да правят вноски в европейския фонд по преструктуриране, а не в националния. Именно този фонд е част от съвета, ръководен от Кьоних.\n                    \n                    \n                \n                \n                \n                \r\n\"Трябва да видим на какъв етап е изпълнението на критериите, за да може Европейската централна банка да даде зелена светлина. Мисля че към момента очакването е в първото или второто тримесечие на следващата година, нека изчакаме, за да видим\", каза тя.\n\r\nСлед като България влезе в чакалнята за еврозоната и в тясно сътрудничество, ръководената от Елке Кьоних институция ще одобри плановете за преструктуриране на българските банки.\n\r\nСъществуването на такива планове е задължителна процедура, смятана за буфер при евентуален негативен развой.", "date": "2019.10.11", "title": "Влизаме в \"чакалнята\" на еврозоната през юни догодина?"}
{"url": "https://www.dnes.bg/notifikacii/2019/10/11/shofior-na-marshrutka-namushka-drug-vodach-v-sofiia.425824", "text": "Шофьор на маршрутка е намушкал с нож друг водач след скандал в тунела на столичния квартал \"Люлин\". \r\n\r\nНа място са изпратени екипи на полицията. Нападателят е арестуван, съобщи БНР. \r\n\r\nПо първоначална информация инцидентът е станал след засичане на пътя. \r\n\r\nСлучаят се изяснява. \r\n ", "date": "2019.10.11", "title": "Шофьор на маршрутка намушка друг водач в София"}
{"url": "https://www.dnes.bg/akoshtete-vqrvaite/2019/10/11/spored-zodiiata-kakvi-bratia-i-sestri-ste.425786", "text": "Ето как се отнасяте с по-малките и големи братя или сестри различните зодии и като какъв роднина ви виждат те.\r\n\r\n \r\nТе винаги спорят с роднините. Дори да не искат, предизвикват някакви караници или конфликти. Държат да докажат, че са прави, да опровергаят околните. Не го правят нарочно, дори го приемат като забава и състезание, но братята и сестрите им много се ядосват.\r\n \r\n\r\n \r\nНевероятно инатливи са! Не си признават, когато не са прави. Много неща в братята и сестрите им могат да ги ядосат - ако някой им вземе нещо без позволение или се държи детински. Телците се сърдят и тогава спират да говорят на роднините си - така ги наказват. Издържат дълго.\r\n \r\n\r\n \r\nОбичат да се подиграват на братята и сестрите си. Знаят техните слаби страни, странности и нарочно ги дразнят с това, което най-много ще ги ядоса. Понякога Близнаците постъпват прекалено брутално - подиграват се на публично място и пред непознати.\r\n \r\n", "date": "2019.10.11", "title": "Според зодията: Какви братя и сестри сте?"}
{"url": "https://www.dnes.bg/world/2019/10/11/iqos-trygna-na-pazara-v-sasht.425828", "text": "•Първият IQOS магазин отвори 6 месеца след като устройството за нагряване на тютюн получи разрешение от FDA за продажба в САЩ. \n\r\n•IQOS устройствата нагряват тютюн, не са eлектронни цигари с никотинова течност.\n\r\nФилип Морис, стартира продажба на системата за нагряване на тютюн IQOS в Атланта, Джорджия чрез лицензирания си представител за американския пазар Алтрия предаде CNBC.\r\nIQOS се разработва повече от 10 години от Филип Морис, като две години отне прегледа на научните данни на компанията от Американската агенция по храни и лекарства, която регулира тютюневите изделия в САЩ.\n\r\nАгенцията по храни и лекарства (FDA) разреши продажбата на IQOS в САЩ през април тази година, определяйки продукта като „подходящ за опазване на общественото здраве“, като за целта издаде строги маркетингови указания, насочени към осигуряване употреба на IQOS само от пълнолетни пушачи, за да се предпазят младите хора и непушачите, а пушачите да намалят вредата за себе си. \n                    \n                    \n                \r\nIQOS не е нито изпаряващо устройство (електронна цигара), нито обикновена цигара. Устройството нагрява тютюна, без да го гори, като идеята е потребителите да получат никотин като при цигарите, но с по-малко токсини и вредни вещества. \r\nЗа разлика от електронните цигари, IQOS използва истински тютюн. Устройството нагрява тютюна, вместо да го гори, като по този начин няма химичния процес, който се случва при пушенето на цигара и при който се образуват много вредни токсини.\n\r\nСпоред Алтрия, ползването на IQOS наподобява пушенето на цигара и затова е привлекателен заместител за пълнолетните пушачи, които иначе биха продължили да пушат цигари. От приблизително 34 милиона пълнолетни пушачи в САЩ, Алтрия изчислява, че около 20 милиона търсят алтернативи, тъй като електронните изпарители, които са опитвали не са били за тях, заяви говорителят на Алтрия Дейвид Сътън пред CNBC.\n\r\nПрегледът на Американската агенция по храни и лекарства установи, че аерозолът, който се произвежда при употребата на IQOS, съдържа по-малко токсични химикали от цигарения дим. Той също така открива, че много от идентифицираните токсини присъстват в по-малки количества в парата на IQOS в сравнение с цигарения дим. Въпреки това, IQOS не може да бъде рекламиран като по-малко вреден от цигарите, докато Американската агенция по храни и лекарства не се изкаже по второто заявление на Филип Морис за „продукт с модифициран здравен риск“. \n\r\nВъпреки че няма регулаторна дефиниция, Американската агенция по храни и лекарства счита, че продукт, подходящ за опазване на общественото здраве е този, който може да доведе до намаляване на заболеваемостта и смъртността от тютюнопушене.\n\r\nИзточник: \r\n ", "date": "2019.10.11", "title": "IQOS тръгна на пазара в САЩ"}
