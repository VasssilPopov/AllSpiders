{"url": "https://www.dnes.bg/akoshtete-vqrvaite/2018/05/20/zodiite-i-tehnite-devizi-koito-gi-razkrivat-ii-chast.376851", "text": "Ако някога сте се питали защо Близнаците са толкова влюбчиви, хората от зодия Рак - толкова чувствителни, Телците толкова стиснати, а Рибите толкова спокойни, то това е защото всяка зодия си има житейско мото, което описва най-ключовите качества на хората от този знак.\r\nСлед като разгледахме първите шест зодии от зодиака и техните девизи в живота, следва да се спрем на останалите шест.\n\r\nВижте и обяснение на всяко едно мото:\n\r\n\n\r\nСимволът на тази зодия, логично е везната, която символизира любовта на представителите на знака към справедливостта и равновесието. Везните обичат да претеглят всичко в живота си и то доста обективно, като така се уверяват, че са свършили добра всяка една работа. Те минават през живота плавно и балансирано, правейки  абсолютно всичко възможно, за да избегнат конфликтите. Везните държат на партньорството и често си избират най-добрия спътник в живота. Те ненавиждат да са сами и са най-щастливи, когато в живота им има хармония.\r\n                    \r\n                    \r\n\n\r\nСкорпионите са известни с това, че са напрегнати личности, които имат силно желание да контролират собствената си съдба. Те са упорити, решителни и имат огромна воля. Когато желаят истински нещо, те няма да допуснат нищо да застане на пътя им и да им попречи да изпълнят порива на сърцето. Не се заблуждавайте от привидно спокойно и търпеливо поведение на Скорпиона - той знае точно какво иска и това спокойствие е част от стратегията му за успех. Представителите на този знак усещат идеалния момент, кога да действат, за да получат желаното!\r\nВижте останалите зодии в ", "date": "2018.05.20", "title": "Зодиите и техните девизи, които ги разкриват (II част)"}
{"url": "https://www.dnes.bg/izvanrelsi/2018/05/20/vryzki-s-goliama-vyzrastova-razlika-kyde-se-krie-uspehyt.376854", "text": "Успех на връзката при партньори с голяма възрастова разлика \r\nЗабравете правилата, помислете за реалните проблеми \n\r\nГолямата възрастова разлика (над 10 години) между партньорите в една връзка често е едновременно привилегия, но и проблем.\n\r\nПодобни двойки рядко се сещат да анализират дали конфликтите им наистина не са породени именно от факта, че са от различни поколения. Голямата възрастова разлика се среща по-често при повторните бракове. Според много изследвания има тенденция разведените веднъж мъже, втория път да се оглеждат за по-млада съпруга.\n\r\nТази разлика обаче, може да бъде предизвикателство. Но как да прецените дали по-голямата възрастова разлика с вашия партньор ще попречи на мира в дома ви? Ето и пример за потенциални проблеми, характерни за двойките с голяма разлика във възрастта:\r\n                    \r\n                    \r\nСходството в характерите прогнозира удовлетворение в дългосрочните взаимоотношения. Ако имате много споделени интереси и предпочитания с вашия партньор, въпреки възрастовата ви разлика, вие може и да изградите доста стабилни взаимоотношения. Възрастта може да бъде само число, ако не предизвиква различия в предпочитанията, желанията за развлечения, начина на харчене на пари и вземането на важни житейски решения.\n\r\n\n\r\nАко щастливият брак е нещо, към което се стремят и двамата партньори, няма значение каква е разликата във възрастта им. Ако обаче двамата партньори имат различни очаквания за бъдещето, връзката им ще бъде поставена под натиск. Затова всяка двойка трябва да обсъди своите надежди и планове, преди да задълбочава отношенията си.\r\nВижте още в ", "date": "2018.05.20", "title": "Връзки с голяма възрастова разлика. Къде се крие успехът?"}
{"url": "https://www.dnes.bg/notifikacii/2018/05/20/megan-pochete-daiana-posle-i-groba-na-neznainiia-voin.377005", "text": "Еуфорията от кралската сватба продължава и след като тя вече се състоя преди ден. Булчинският букет на Меган Маркъл ще бъде положен на гроба на Незнайния воин в Уестминстърското абатство в Лондон, каквато е традицията, водеща началото си от кралицата-майка, съобщи Би Би Си. Букетът обикновено се полага на гроба в деня след сватбата.\n\r\nСъс своя букет Меган отдава почит и на майката на принц Хари - принцеса Даяна, като включи любимите й незабравки. В него имаше и цветя, откъснати лично от принц Хари в градините на двореца \"Кенсингтън\".\n\r\nДизайнерката Филипа Крадок, на която беше поверено и озеленяването на храма \"Сейнт Джордж\", спази традицията и включи в букета мирта от посадената от кралица Виктория в Озбърн хаус на о-в Уайт, както и от растение, отгледано от миртата в букета на кралица Елизабет Втора през 1947 г.\r\nВ букета на Меган Маркъл имаше също момини сълзи, астилбе, жасмин, астранция. Момините сълзи са символ на любовта, астилбето - на търпението и предаността, а астранцията - на силата и куража. Придържа ги копринена панделка.\n\r\nКралицата-майка поставя начало на традицията да положи булчинския си букет на гроба на Незнайния воин в Уесминстърското абатство през 1923 г., когато се омъжва за херцога на Йорк, който по-късно става крал Джордж Шести. Херцогинята на Кембридж Катрин също спазва традицията през 2011 г.\n\r\nВ гроба на Незнайния воин в Уестминстърското абатство са положени тленните останки на войник, загинал във Франция през Първата световна война.\n\n\nБританската преса посвети много страници на сватбата на принц Хари, като дитирамбите си съперничеха в коментарите на церемонията, предаде АФП.\n\r\n\"Под разкошното майско слънце, сватбата на новия херцог и херцогиня на Съсекс отразяваше най-характерното за тях - непринудена двойка, изпълнена с грация и блясък, направо прекрасна. Това беше триумф\" - написа в. \"Сънди телеграф\", който на първа страница постави снимката с целувката на младоженците пред храма \"Сейнт Джордж\".\n\r\n\"Булката беше прекрасна - допълва консервативният вестник, според който \"дори Дисни не би могъл да създаде по-добра принцеса\".\n\r\n\"Най-хубавата от всички кралски сватби - пише от своя страна в. \"Сън он сънди\" и определя този съюз като \"историческа промяна\" за монархията\". - Това е ден, който дълго ще остане в паметта ни, чудесен символ за страната ни, която се е променила\".\n\r\nВ. \"Сънди мирър\" с умиление пише, че сватбата въплъщава \"днешна Великобритания - модерна, с много култури, мулитрасова\".\r\nС по-малко ентусиазъм в. \"Гардиън\" призовава евентуалното значение на този съюз да не бъде преувеличавано. Макар и да са модерни по дух, що се отнася до родителите им, няма нищо \"революционно\" ново у Хари и Меган. Вестникът напомня, че булката се е отказала от кариерата си, а принц Хари \"не е показвал да иска да има такава\".\n\r\n\"Като при всички сватби има надежда за нещо ново и дори оптимизъм - продължава в. \"Гардиън\". - Утре обаче ще ни занимава отново Брекзит.\"", "date": "2018.05.20", "title": "Меган почете Даяна, после и гроба на Незнайния воин"}
{"url": "https://www.dnes.bg/stranata/2018/05/20/jitelite-na-ruse-pritesneni-ekologichna-katastrofa-debne-dunav.376999", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПластмасови боклуци замърсяват поречието на река Дунав край Русе. Проблемът бе установен преди месец, но все още не е решен, става ясно от репортаж на телевизия .\r\nЖителите на града са силно притеснени от случващото си. След извършена проверка на място обаче от местната областна управа твърдят, че за момента няма опасност от екологична катастрофа.\r\nЗамърсеният участък е на територията на индустриалната зона край град Мартен. Налице са и съмнения, че промишлените предприятия в зоната също допринасят за замърсяването.\r\nЗатова по разпореждане на областната управа фирмите са започнали да почистват бреговата ивица.\r\n ", "date": "2018.05.20", "title": "Жителите на Русе притеснени: Екологична катастрофа дебне Дунав"}
{"url": "https://www.dnes.bg/sofia/2018/05/20/sofiiska-voda-piteinata-voda-v-sofiia-e-chista.377006", "text": "Питейната вода в София е чиста, уверяват от \"Софийска вода\" в своя позиция. \n\nПрез последното денонощие в социалните мрежи се разпространяват фалшиви новини, свързани с качеството на водата. \"Софийска вода\" Ви уверява, че питейната вода, доставяна на потребителите на територията на Столична община, е с гарантирано качество и с отлични характеристики.\n\r\nТова се доказва и от многобройните лабораторни изследвания, направени през последните  денонощия. Всички физикохимични, органолептични и микробиологични изпитвания не само са в норма, но и са в по-ниски стойности, от допустимите по стандарт и по Наредбата за качеството на водата, отчитат от дружеството. \r\n                    \r\n                    \r\nЗа доказване на истината, че питейната вода в София е качествена и безопасна, си сътрудничим и със здравната инспекция, Столична община и други отговорни институции, на които сме предоставили пълна информация от нашите данни и изследвания, както и възможността сами да направят проби и анализи.\n\r\nНапомняме на нашите потребители, че питейната вода подлежи на постоянен и денонощен мониторинг, контролните проби се взимат в най-различни точки на водопреносната мрежа, като се правят над 140 000 анализа на 8000 проби годишно. Лабораторно изследователския комплекс на „Софийска вода“ следи качеството на водата по целия ѝ път от язовирите \"Искър\" и \"Бели Искър\", през пречистването и доставянето до потребителите.\r\nПреди няколко месеца Лабораторно изследователския комплекс, който е сред най-модерните в страната, обогати обхвата на акредитираните изследвания и може да прави не само задължителните изследвания, но и допълнителни микробиологични анализи.\n\r\nПотребителите също могат да следят качеството на водата на сайта на “Софийска вода”, където се публикуват данните за параметрите на водата, предоставени за отделните райони, става ясно от позицията на дружеството.", "date": "2018.05.20", "title": "\"Софийска вода\": Питейната вода в София е чиста!"}
{"url": "https://www.dnes.bg/notifikacii/2018/05/20/mahmud-abas-vleze-v-bolnica.377007", "text": "Палестинският президент Махмуд Абас е постъпил днес в болница с висока температура, предаде Асошиейтед прес, цитирайки негов помощник, пожелал анонимност в съответствие с протокола.\r\n83-годишният палестински лидер претърпя операция на ухото миналата седмица и е дошъл в болницата късно в събота за вторичен преглед.\r\nСпоред палестинската осведомителна агенция, която цитира директора на болницата, резултатите от направените му медицински анализи са добри. Той не даде повече подробности.\r\nАбас, който е страстен пушач, има дълга история със здравни проблеми - от сърдечни усложнения до рак на простатата преди 10 години.\r\nАбас не е посочил свой приемник, а палестинците не са провеждали избори за президент от 2005 г. поради разрива между \"Фатах\" - партията на Абас, и ислямисткото движение \"Хамас\", което управлява сектора Газа.", "date": "2018.05.20", "title": "Махмуд Абас влезе в болница"}
{"url": "https://www.dnes.bg/politika/2018/05/20/kandidati-na-gerb-i-bsp-na-balotaj-za-kmetskiia-stol-v-galiche.377011", "text": "Кандидатите на ГЕРБ и БСП отиват на балотаж за кметския пост в село Галиче, показват данните от предварителното преброяване на бюлетините, съобщава \"Фокус\". \n\nКандидатът на БСП Веселин Тушинов е получил 388 гласа, а Страхил Стоянов от ГЕРБ – 369. В кметската надпревара участваха общо трима кандидати, като издигнатият от ВМРО – Българско национално движение Николай Банков не достигна до втория тур на изборите.\n\r\nИзборният ден в населеното място приключи при 61 % избирателна активност. На територията на кметството бяха разкрити 4 избирателни секции.\n\r\nКакто е известно, до изборите се стигна, след като през февруари съдът прекрати правомощията на кмета Ценко Чоков. Последният е в ареста от 2016 г.\r\n                    \r\n                    \r\nПреди малко повече от седмица Чоков, който заемаше кметския пост в Галиче 20 години, бе признат от Специализирания съд за виновен за отвличане, побой и палеж на автомобил и бе осъден на 4 години и 6 месеца затвор, от които 2 години ще му бъдат приспаднати заради престоя му в ареста.", "date": "2018.05.20", "title": "Кандидати на ГЕРБ и БСП на балотаж за кметския стол в Галиче"}
{"url": "https://www.dnes.bg/politika/2018/05/20/karadaiy-ot-demir-baba-teke-da-zashtitim-demokraciiata.377000", "text": "Призвани сме да бъдем на висотата на 89-та година, единни да защитим демокрацията в нашата Родина и да преодолеем всякаква опасност пред нея. Това обяви председателят на ДПС Мустафа Карадайъ, който участва във възпоменателния митинг-събор в местността Демир баба теке край Исперих. \n\n\nТой подчерта, че още през 1990 година почетният председател на партията Ахмед Доган е очертал пътя на демократичното развитие на страната, а именно членство в Европейския съюз, което минава първо през членството в НАТО. \n\r\n„Горди сме от факта, че членството в НАТО през 2004 година се случи по времето, когато ДПС бе част от управлението на страната. През 2007 година, когато България бе приета в Европейския съюз, ДПС пак беше част от управлението на страната, което е още едно доказателство за огромния принос на Движението за права и свободи по евроатлантическия път на развитие на България“, каза лидерът на партията, цитиран от БТА.\r\n                    \r\n                    \r\nПо думите на Карадайъ движението върви по „общия ни път, убедени в силата на нашата кауза, затова единни и мощно да защитим демокрацията в България, на Балканите и Европа“.\n\r\nТой бе категоричен, че всички тези, които сеят противопоставяне и разделяне, както и омраза, нямат място под знамето на демокрацията. \r\n ", "date": "2018.05.20", "title": "Карадайъ от Демир баба теке: Да защитим демокрацията"}
{"url": "https://www.dnes.bg/za-da-se-razbirame/2018/05/20/5-te-uroka-na-koito-ni-uchi-zagubata-na-rabota.376882", "text": "Да загубиш работа е житейско предизвикателство, което се е случвало на почти всеки човек в някакъв момент.\r\nБолезнено е, носи ни огромно разочарование и огорчение, но също така е шанс да разберем повече нови неща за себе си, за желанията си, за възможностите си и защо не да ги разширим повече.\r\nВ такава ситуация понякога се парализираме от страх от неизвестното и дали ще успеем да намерим бързо нова професионална възможност. Важно е да запазите самообладание и да не се отдавате на униние и депресия. Колкото и тежко да е, помнете, че винаги има начин да се продължи напред. А и това житейско изпитание ни дава шанс да научим нови неща, да разширим кръгозора си и да научим ценни уроци, които ще ни бъдат от полза в бъдещето. Ето някои от тях.\r\r\n                    \r\n                    \r\nКолкото и да сте мислели, че се справяте с разчета на приходите и разходите ви, в такава ситуация разбирате, че е можело и да сте по-прецизни. Не е приятно да загубиш работа и да си в неизвестност какво те очаква, но точно този момент трябва да ви мобилизира и да се научите да сте по-икономични. Със сигурност има разходи, които можете да оптимизирате поне временно, за да се справите финансово при това предизвикателство. А то ще ви научи на по-ефективно и качествено бюджетиране за в бъдеще.\r\n\r\nЗабързани в ежедневието и безкрайния поток от задачи, много често забравяме да отделим внимание на самите себе си. И не, това не е егоизъм, а необходимост. И точно в този момент ще успеете да го оцените и е добре да се погрижите за себе си. Това може да е времето, в което да потърсите ново занимание, което ви прави щастливи и може да ви донесе приходи.\r\n", "date": "2018.05.20", "title": "5-те урока, на които ни учи загубата на работа"}
{"url": "https://www.dnes.bg/sofia/2018/05/20/gerb-dava-na-prokuror-tasko-ermenkov-zaradi-isteriiata-s-vodata.377001", "text": "Казусът с чистотата на водата в столицата разгневи много политици, освен че създаде смут сред населението. Представителят на ПГ на ГЕРБ - Александър Иванов, призова на извънреден брифинг БСП да поемат отговорност за статуса на Таско Ерменков в социалната мрежа Facebook, защото той се заиграва с националната ни сигурност,  съобщава Агенция \"Фокус\".\r\n\"Водата е националната сигурност“, каза Иванов и отбеляза, че пишейки статус за водата в София, Таско Ерменков се заиграва освен със страховете на хората и с националната сигурност. Според Иванов БСП трябва да понесат отговорност, а не да коментират, че са му се смели, както предния път. \"Този път да излязат и ясно и точно да поемат отговорността за неговия статус“, допълни депутатът.\n\r\n                    \r\n                    \r\nАлександър Иванов призовава Таско Ерменков да разкрие кой му е хвърлил бомбата, че водата в столицата е замърсена. Той попита какво цели Ерменков със заиграването със страховете на хората и добави, че това е практика, която БСП не се свени да използва.\r\n\"Засрамете се. Трябва неделно да излизаме да успокояваме гражданите да им казваме, че регулярно водата в столицата се следи за нейните качества. Софиянци пием шестата по качество вода в Европа“, каза Иванов и попита защо от БСП не казват това, а се заиграват с неоснователни твърдения и анонимни сигнали във \"Фейсбук“.\r\n\"Ще инициираме разследване със сигнал до прокуратурата защо някой цели да постави софиянци в ситуацията на страх и парализа\", заяви още политикът от ГЕРБ.\r\nТой припомни и трагедията в Чернобил. По думите му предшествениците на БСП са криели от българските майки и деца месеци наред за положението и реалната заплаха, която е имало върху българския народ.\"Те тогава са яли, пили, внасяна храна и вода без да се притесняват за своето здраве, но не са се посвенили да излъжат гражданите на България за качествата на водата и на хранителните продукти, произтичащи от аварията в Чернобил“, каза депутатът. \n\r\nА ето и какво написа депутата от БСП Таско Ерменков в социалната мрежа по повод предишно негово съобщение във Фейсбук, в което заявява, че водата  в столицата е опасна за употреба, тъй като в нея са били изсипани  отровни химикали: \"Смятам, че е мое задължение да реагирам на тревогите на гражданите и да сигнализирам за тях.\r\nИскам да благодаря на ръководството на ДАНС за бързата реакция. Споделената от мен тук, във Фейсбук, тревога за състоянието на водата в София във връзка с многобройните сигнали до мен по телефона и на лични съобщения от вчера не е останала без внимание от г-н Димитър Георгиев, председател на Държавната агенция.\r\nВ личен разговор ме информира, че подобна информация вече от седмица се носи из София. Съобщи ми също така, че няма основания за тревога. Колкото до предишната ми публикация, смятам, че е мое задължение да реагирам на тревогите на гражданите и да сигнализирам за тях. Виждате, че има резултат! И един въпрос - след като от една седмица това се върти из публичното пространство, защо никой не взе отношение?“\r\nДа припомним, че в събота вечерта депутатът от БСП публикува в профила си следното съобщение: \"Днес ми се обадиха от институции, които уважавам и от приятели, на които вярвам. Допълнително на лични съобщения получих следното съобщение: Не пий вода от чешмата. Не я използвай дори за готвене. Отровна е. Вчера научихме, че в Искъра са изсипани голямо количество отровни химикали и в момента водата в софия е ОТРОВНА.\r\nОт 5 различни, независими един от друг източника знаем инфото, но не можем да го пуснем публично, тъй като институциите мълчат (да не се изложат пред европейците). Кажи на приятели и близки, поне 1 седмица да не употребяват чешмяна вода.\r\nОт столичната здравна инспекция също реагирха бързо във връзка с появили се в социалните мрежи спекулативни публикации за опасна за употреба вода в София.\r\n\"Столичната регионална здравна инспекция (СРЗИ) уведомява, че показателите от извършвания постоянен (група А) и периодичен (група Б) мониторинг на водата са в норма. Питейната вода на територията на гр. София отговаря на изискванията за качество на водата. Стойностите на показателите от изследваните контролни проби са в съответствие с изискванията на Наредба 9 от 16.03.2001 г. за качеството на водата, предназначена за питейно-битови цели\", съобщават от СРЗИ и уверяват всички жители и гости на столицата, че консумацията на питейната вода не крие риск за здравето на хората.\r\nЗдравните власти призовават гражданите да черпят информация от достоверни източници, каквито са институциите.", "date": "2018.05.20", "title": "ГЕРБ дава на прокурор Таско Ерменков заради истерията с водата"}
{"url": "https://www.dnes.bg/mish-mash/2018/05/20/grimiorka-koiato-moje-da-se-prevyrne-vyv-vseki.376889", "text": "Промис Таманг не е обикновен гримьор. Тя по-скоро може да се определи като човешки хамелеон, тъй като е царица на трансформациите. \r\nДопреди 7 години гримирането за нея е било обикновено хоби, днес обаче тя лесно може да се превърне в знаменитост или дори в анимационен герой. \r\nНевероятният ѝ талант бързо добива широка популярност, като каналът ѝ в YouTube има повече от 5 милиона абонати. \r\nТя дори се преобразява в домашния си любимец. \r\nВпечатляващите трансформации на Промис Таманг може да разгледате в галерията на ", "date": "2018.05.20", "title": "Гримьорка, която може да се превърне във всеки"}
{"url": "https://www.dnes.bg/stranata/2018/05/20/lekarite-ot-lovech-pak-na-protest-na-pytia-sofiia-varna.377003", "text": "За пореден неделен ден лекарите и персоналът от болницата в Ловеч излязоха на протест на пътя София – Варна край пътен възел Абланица. \n\nОколо 200 души пропускат образувалата се колона до пътя през 10 минути, след което отново застават на платното. Блокадата на пътния участък ще продължи до 18.00 часа.\n\r\nСтана ясно, че медиците от \"МБАЛ проф. д-р Параскев Стоянов\" в Ловеч са внесли искане в Министерството на здравеопазването и до областния управител Георги Терзийски за формиране на кризисен щаб, който да определи спешно обема на дейност на лечебното заведение и статута му според нуждите от здравеопазване в региона, съобщи д-р Севда Кулинска - председател на Регионалния съюз на КНСБ.\r\n                    \r\n                    \r\nПо думите й, ако в 14-дневен срок това не бъде изпълнено и не бъде намерено трайно решение на проблемите на здравното заведение, лекари от възлови отделения ще подадат оставки, което на практика ще блокира дейността на цялата болница.\n\r\nПротестиращите призоваха зам.-министъра на здравеопазването Жени Начева да подаде оставка заради несправяне с проблемите на болниците в тежко финансово състояние. \n\r\n ", "date": "2018.05.20", "title": "Лекарите от Ловеч пак на протест на пътя София – Варна"}
{"url": "https://www.dnes.bg/akoshtete-vqrvaite/2018/05/20/3-zodii-koito-ne-mogat-da-proshtavat-greshkite.376908", "text": "Направихте грешка? Съжалявате за нещо и искате да върнете времето назад, но знаете, че няма как и не ви остава нищо, освен да помолите за прошка. Е, това със сигурност не е опция при някои хора. \r\nПредставяме ви топ 3 на зодиакалните знаци, които никога няма да ви простят грешките.\r\n \r\n\r\n \r\nИма причина Телецът да се изобразява с бик – те са много, много упорити. Тази зодия са от типа хора, които искат да приемат извинението ви, но просто са твърде инати, за да го направят действително. Не обичат да правят компромиси, затова ако ситуацията е сложна – просто ще изчезнат. Те винаги ще мислят какво сте направили и как са се почувствали от вашата грешка, което ги прави неспособни да прощават.\r\n \r\n\r\n \r\nЛъвовете определено не са от зодиите, които искате да ядосате. Те не просто са упорити, но и са много злопаметни, когато стане въпрос за извинения. Представителите на зодия Лъв се превръщат в изключително злобни хора, особено ако се притесняват да покажат реално колко са се засегнали и колко сте ги наранили.\r\n \r\n", "date": "2018.05.20", "title": "3 зодии, които не могат да прощават грешките "}
{"url": "https://www.dnes.bg/balkani/2018/05/20/erdogan-syobshti-za-gotven-atentat-sreshtu-nego.377004", "text": "Турската разузнавателна служба МИТ е информирала Реджеп Ердоган, че са получени сигнали, че срещу него се подготвя покушение, каза президентът, цитиран от Анадолската агенция.\n\r\nНационалната разузнавателна служба на Турция ме информира за това. Никакви заплахи обаче няма да може да ни накарат да се откажем от пътя ни, посочи Ердоган на съвместна пресконференция с мюсюлманския член на босненското председателство (президентството) Бакир Изетбегович.\n\r\nЕрдоган посочи, че Босна и Херцеговина е важен партньор за Турция в региона, информира БТА. Той изтъкна, че Анкара няма никакви тайни планове по отношение на Босна и Херцеговина.\n\r\nТурция се стреми само да допринася за благополучието и икономическото развитие на тази страна, подчерта Ердоган. Той изрази надежда, че Сараево ще подкрепя стъпките на Турция в борбата срещу Фетхуллахистката терористична организация на живеещия в САЩ мюсюлмански проповедник Фетхуллах Гюлен.\r\n                    \r\n                    \r\nСпоред турските власти ФЕТО стои зад опита за преврат в Турция през юли 2016 г. Турският президент отбеляза, че поддръжниците на Гюлен се опитват да разпространяват влиянието си върху всякакви сфери.\n\r\nЗа борбата с това престъпно течение са необходими решителни усилия. Турция се надява в скоро време този проблем да бъде изкоренен в Босна и Херцеговина. Отворени сме за всякакви форми на сътрудничество по въпроса, посочи Ердоган.\n\r\nТой каза още, че Турция е готова да подкрепи усилията на Босна и Херцеговина за присъединяване към НАТО, информира Анадолската агенция.\r\n ", "date": "2018.05.20", "title": "Ердоган съобщи за готвен атентат срещу него"}
{"url": "https://www.dnes.bg/sport/2018/05/20/decata-na-ludogorec-vrytnaha-2-2-s-botev.377008", "text": "Ботев и Лудогорец не се победиха и завършиха 2:2 в среща от последния 36-ти кръг на Първа Лига. Двубоят се игра на \"Лудогорец Арена\" в Разград и предложи много емоции за зрителите.\n\r\nМачът премина през множество обрати, а в заключителните минути и двата тима имаха своите шансове да стигнат до трите точки.\n\r\nНаставникът на Ботев Николай Киров направи няколко промени спрямо последния шампионатен мач. Извън групата за мача със \"зелените\" останаха Иван Чворович, Тодор Неделев и Лъчезар Балтанов, а дебют като титуляр направи 17-годишният Кристиан Добрев.\n\r\nСъставът на домакините пък бе изграден предимно от юноши на клуба, а в групата на разградчани нямаше нито един чужденец. Наставникът на шампионите Димитър Димитров заложи на голяма част от играчите, които играят във втория отбор на \"зелените\" във Втора лига.\r\r\n                    \r\n                    \n\r\n ", "date": "2018.05.20", "title": "Децата на Лудогорец врътнаха 2:2 с Ботев"}
{"url": "https://www.dnes.bg/sofia/2018/05/20/facebook-isteriia-da-piem-voda-ili-ne-otgovoryt-otrova-niama.376986", "text": "Безопасна ли е водата в София за пиене или е замърсена с отрови. В задочен спор влязоха депутатът от БСП Таско Ерменков и Столичния общински съвет. \n\r\nВчера депутатът публикува във Facebook пост, в който твърди, че е получил достоврена информация, че водата в София е замърсена. \n\r\n\"Не пий вода от чешмата. Не я използвай дори за готвене. Отровна е. Вчера научихме, че в Искъра са изсипани голямо количество отровни химикали и в момента водата в софия е ОТРОВНА\", гласи съобщение, получено от Ерменков. \n\r\nНататък става сяно, че източникът му твърди, че информацията се знае от 5 различни, независими един от друг източника\". \n\r\nСпоред информатора обаче службите мълчали, \"за да не се изложат пред европейците\". Ерменков призова институциида да реагират и да разгласят повече информация. \r\n                    \r\n                    \r\nДнес зам.-председателят на енергийната комисия в СОС инж. Симеон Славчев увери, че водата в София не е опасна и е годна за пиене. Той е разговарял със зам.-изпълнителния директор на Софийска вода Васил Тренев, който категорично е отрекъл слуховете за замърсяване на питейната вода в столицата.\n\r\n\"Контролните проби се взимат в най-различни точки на водопреносната мрежа, а годишно се правят над 140 000 анализа на 8000 проби. Качеството на водата се следи от Лабораторно изследователския комплекс на „Софийска вода“ по целия й път от язовирите „Искър“ и „Бели Искър“, през пречистването и доставянето до домовете на потребителите. И нещо повече, питейната вода в София е с ниско съдържание на разтворени соли в нея. Това я прави подходяща за всекидневна употреба и полезна за нормалното функциониране на клетките в организма\", обясни Тренев пред зам-председателя на енергийната комисия в СОС.\n\r\n\"Водата не е опасна и е годна пиене\", потвърди и инж. Славчев. Той е категоричен, че е недопустимо и неморално да се използва питейната вода в столицата за политически цели, защото водата е част от националната ни сигурност. \"Спекулациите и заигравките с водата са опасни\", предупреди общинският съветник.\n\r\n\"Показатели за качество на питейната вода, доставяна на потребителите на територията на Столична община, са в норма, това показват данните от лабораторните изследвания на “Софийска вода” АД. \n\r\nКметът Йорданка Фандъкова увери, че е възложила да бъдат взети допълнителни проби от различни точки от водопреносната мрежа и да се изследват по всички показатели за допълнително спокойствие на гражданите на София. \n\r\n\"Освен това всеки сигнал, който бъде получен, се предава за изследване в Лабораторно изследователския комплекс, който следи качеството на водата по целия ѝ път от язовирите „Искър“ и „Бели Искър“ до доставянето на потребителите\", каза още тя.\n\r\nСтолична община сигнализира компетентните институции за установяване на източника на анонимното невярно твърдение.\r\n ", "date": "2018.05.20", "title": "Facebook истерия: Да пием вода или не? Отговорът – отрова няма!"}
{"url": "https://www.dnes.bg/dnes-te-kazaha/2018/05/20/20-05-2018.376989", "text": "Знам, че той това би избрал. Знам, че не би искал да почине някой ден в леглото си на топло. Определено би избрал нещо друго за себе си. И както казах, това е много символично. Той обожава природата и тя си го е взела. Дъщерята на Боян Петров - Теа", "date": "2018.05.20", "title": "20.05.2018"}
{"url": "https://www.dnes.bg/cars/2018/05/20/spokoini-i-uvereni-no-zad-volana-na-elektricheska-kola.376987", "text": "Както се знае, електрическите превозни средства имат редица предимства в сравнение с автомобилите с ДВГ. Токът е по-евтин от бензина и дизеловото гориво, електромобилите не вредят на околната среда, повредите при тях се по-редки, а ремонтът излиза по-евтино.\n\r\nСега обаче учените твърдят също така, че електромобилите са полезни за нашата психика, като оказват много по-малко отрицателно въздействие върху човешкия мозък, отколкото колите с ДВГ.\n\r\nПроучване, проведено от д-р Дънкан Уилямс от Университета в Йорк във Великобритания, показа, че водач, управляващ електромобил, е много по-малко уморен зад волана. При отсъствието на \"ръмжащи\" звуци, човешката психика не е подложена на влияние от обсебващи шумове и съответствено издържа на по-големи натоварвания.\r\n                    \r\n                    \r\nТова било установено благодарение на електроенцефалограма: на шофьорите на лондонските таксита по време на движение били записвани електрическите импулси на мозъка. В продължение на няколко дни те карали електромобили, а след това дизелови коли, като били свързани с електроенцефалограф.\n\r\nВ крайна сметка се установило, че водачите на електрически автомобили са били по-фокусирани върху пътя, показали концентрация и спокойствие, по-малко се уморявали и ядосвали. А при шофьорите на дизелови коли тези показатели били значително по-лоши.\n\r\nТова проличало особено ясно на натоварените кръстовища, в задръстванията и в очакване на зеления сигнал на светофарите. Освен това при шофьорите, които били зад волана на електромобили, честотата на сърдечния ритъм била почти винаги постоянна, докато при тези с дизеловите или се забавяла, или се увеличавала значително.\n\r\nВ анкетата след тестовете шофьорите потвърдили, че зад волана на електрическите автомобили физическото и психическото им състояние било по-добро. Те били концентрирани, не чувствали агресия и се наслаждавали на тишината.\n\r\nД-р Уилямс също така отбелязва, че медицинското оборудване регистрирало висока умствена активност и повишено внимание при шофьорите на електромобилите. С други думи, липсата на шум от дизеловия двигател им позволило да се съсредоточат по-добре върху пътната обстановка и да бъдат спокойни. Което, според доктора, доказало още едно от предимствата на електрическите автомобили.", "date": "2018.05.20", "title": "Спокойни и уверени, но зад волана на електрическа кола"}
{"url": "https://www.dnes.bg/obshtestvo/2018/05/20/29-g-po-kysno-na-ploshtada-na-djebel-turci-sreshtu-turci.376988", "text": "На 19 май площадът в Джебел е пълен с хора. Това е паметната дата, отключила голямата бежанска вълна към Турция през 1989 г.  \"Защо има толкова много полиция пак, също както едно време ?\", недоумява 82-годишна старица, застанала до плътния полицейски кордон. \"Голям кошмар преживяхме, много млади бяха арестувани без вина, синовете ми ги отведоха посред нощ, прибрахме ги полуживи\", казва тя и притихва.\n\r\nПрез последните години присъствието на жандармерията е подчертано силно. Заповядано ѝ е да не се допускат размирици и провокации. И има защо - тази година датата 19 май бе почетена в Джебел от два различни митинга - на ДОСТ и на ДПС. Присъстваха и двама турски дипломати – посланикът в София и генералният консул в Пловдив, пише \"\".\r\n                    \r\n                    \r\n\"Ти от кои си?\", пита 80-годишният Рамадан Мехмед, пристигнал от Черноочене специално за случая. \"Едно време този площад изправи българи срещу турци и кръв се проля, а днес сме турци срещу турци, не е на добро това. На Балканите всички трябва да сме едно цяло, независимо от името и вярата, другото е бомба със закъснител\", казва той.\n\r\nКогато Джебел пламнал, из целия Кърджалийски окръг се разнасяли слухове за убити и побоища в милицията, за насила прокудени от страната хора, дръзнали да протестират за рождените си имена. \"Нямаше кой да ни каже точната истина, телефоните се подслушваха, беше адско време на неведение и страх\", спомня си Рамадан. Той знае, че Дойче Веле, Свободна Европа и Би Би Си са информирали за драматичните събития от онзи далечен май, и че благодарение на тях светът е научил за насилието на комунистическия режим срещу етническите турци в България.\n\r\nТези три медии тогава излъчват призиви за демокрация и съобщения за протестни демонстрации , насрочени за 22 май. Датата е избрана така че да не помрачи тържествата за Деня на славянската писменост и култура. Държавна сигурност, която е знаела за подготовката на въпросните протести, дни преди това арестува в Джебел водача на местната съпротива срещу \"Възродителния процес\" Исмет Панишев-Паниша.\n\r\nТекат и безсрочните гладни стачки на над 100 души от квартал \"Изгрев\". На 18 май умира Местан Агата, един от най-почитаните възрастни турци в района. Междувременно всички жени от квартала на арестувания Исмет Панишев са в мълчалива обсада около участъка на милицията – с цел да нахлуят вътре, ако се разбере, че го малтретират. Но на 19-и сутринта Паниша е върнат у дома му.\n\r\nУчастникът в събитията Бахри Юмер, който днес е кмет на града, много пъти е разказвал за случилото се в онези дни: \"През цялата нощ обикаляхме по къщите в Джебел и околните села да убеждаваме, че всички трябва да почетем погребението на Местан Агата. Това беше само претекст да се струпаме масово на едно място\", спомня си Бахри. На 19 май 1989 г. в центъра на града се стичат над 10 000 души. Организаторите научават, че войската и милицията са получили заповед да стрелят на месо и затова нареждат след погребението всички да се приберат по домовете си.\n\r\n\"Същата нощ Джебел бе блокиран. От всяка къща се чуваха писъци, извеждаха поне по един човек с побой, а в участъка пак ги биеха. После ги изхвърляха по улиците\", разказва очевидецът Бахри. Много от малтретираните получават сърдечен удар, други са тежко ранени, а на лекарите е забранено да оказват помощ на пострадалите.\n\r\nВ онзи смутен ден е експулсиран Авни Велиев - председателят на създаденото по онова време правозащитно Дружеството за подкрепа на Виена-89. Това е първият масов мирен протест на турците в България с единственото искане – незабавно да им бъдат върнати имената. На 20 май въстава Североизточна България – Пристое, Каолиново, следват Дулово, Езерче, Медовец. Убити са 8 души. Бойко Борисов по онова време е командирован в Каолиново да помага за опазването на реда.\n\r\nВъведеното военно положение в етнически смесените райони замразява живота там – милиция и части на Вътрешни войски блокират всички пътища, институции, болници. Продължението на тази история се пише от българските интелектуалци – правозащитници и дисиденти.\n\r\nСлед кървавата разправа с протестиращите \"покръстени\" турци, на 21 май 1989 г. България отваря границите си - за \"Голямата екскурзия\", както я наричаха поддръжниците на комунистическия режим. Границите са отворени и \"враговете на народната власт и генералната линия на партията\" са експулсирани насила. Огромни опашки се вият пред паспортните звена на МВР, от ДСК вложителите изнасят спестяванията си с чували, имоти се продават на безценица. Етническата чистка и бежанската вълна към Турция са последвани от обезлюдяването – над 320 000 души се отправят към Капитан Андреево.\n\r\n\"Границите сега са широко отворени и да знаеш - от Джебел тръгна свободата – за туристите, за гурбетчиите и емигрантите … Но тази чудна земя не бива да опустява, а трябва да гъмжи от народ, но единен\", обобщава бай Рамадан, приседнал в края на горещия площад.\r\nИска му се на тази дата тук да са заедно и турците, и българите, защото \"и те плакаха, когато ни сменяха имената и ни гонеха оттук\". Не му харесва, че на този ден пак има два митинга и двама мюсюлмански духовници, които от името на две партии зоват за единение, но от различни трибуни.\r\n \r\n", "date": "2018.05.20", "title": "29 г. по-късно на площада на Джебел... Турци срещу турци"}
{"url": "https://www.dnes.bg/izvanrelsi/2018/05/20/karyshki-den-eto-tezi-hora-sa-go-prejiveli.376857", "text": "Да, безспорно е малко подло, но когато минаваме през труден период, има някакъв особен комфорт да разберем, че има друг, който е изпаднал в по-нелепа ситуация.\r\nПонякога тази перспектива е необходима, за да се върне усмивката на лицето.\r\nЕ, със сигурност не е приятно да виждаш, че другите са изпаднали в трудна или абсурдна ситуация, но определено е по-добре да са те, отколкото вие, нали?\r\nОт Bored Panda са събрали кадри на хора, които, меко казано, са имали лош ден – в който сякаш всичко върви с главата надолу.\r\nПомислете пак колко лош е бил вашият ден, след като разгледате кадрите в галерията на", "date": "2018.05.20", "title": "Каръшки ден: Ето тези хора са го преживели!"}
{"url": "https://www.dnes.bg/notifikacii/2018/05/20/arestuvaniiat-pedofil-imal-mechta-da-stane-uchitel.376990", "text": "Арестуваният за блудство с деца в столичното 17 СУ Валентин Асенов е искал да стане учител по физкултура, стана ясно на мярката за неотклонение в съда.\n\r\nДелото се разглежда при закрити врати заради интимните тайни на обвиняемия и анонимността на ученичките. \r\nАнгелов е завършил НСА като треньор по бокс, но е записал магистратура по педагогика, за да може да стане учител, което било голямата му мечта, пише \"\". \r\nПисмените му обяснения в полицията обаче били пълни с правописни грешки. \r\nСпоред сестрата на Ангелов Вержиния, той е натопен. Организирал спортни състезания в Перник и всички го познавали. Твърди, че в петък отишъл по малка нужда до тоалетната, а в полицията го били, за да признае за блудствата. \r\n33-годишният Валентин Асенов работил като разносвач на хлебни изделия от 7 месеца. Роден е в София, но живее в Перник. Не е женен и няма деца. ", "date": "2018.05.20", "title": "Арестуваният педофил имал мечта – да стане учител   "}
{"url": "https://www.dnes.bg/notifikacii/2018/05/20/vladaia-i-okolnostite-na-protest-sreshtu-nehaistvoto-na-api.376991", "text": "\r\nЖителите на Владая, Мърчаево, Драгичево, Рударци, Кладница, както и градовете Перник, Радомир и Кюстендил протестират на главен път Е-79 при караулката. Причините за недоволството са спирането на маршрутка №22 между София и Владая, както и продължаващият некачествен и скъп ремонт на пътя.\n\r\nПротестът продължи до 13 часа на обяд. Днес полицията не допусна протестиращите да блокират движението. Недоволни граждани за 2-3 минути успяха да спрат движещите се автомобили по Е-79.\n\r\nСпоред един от организаторите на протеста инж. Васил Николов безхаберието от страна на АПИ към проблемите на жителите е \"престъпно\"\n\r\n\"Първото наше недоволство е свързано с безхаберието на АПИ относно реализирането на реверсивното движение на пътя София – Перник. Заниженият контрол на качеството на извършвания ремонт, който още преди да е приключил, започна да показва своите дефекти\", подчерта още Николов.\r\nПротестиращите Настояват премиерът да се заеме с въпроса, защото никой не обръща внимание на исканията и проблемите на местните.", "date": "2018.05.20", "title": "Владая и околностите на протест: Срещу нехайството на АПИ"}
{"url": "https://www.dnes.bg/obshtestvo/2018/05/20/otide-si-cigularkata-katia-popov-dni-predi-koncerta-i-u-nas.376992", "text": "След дълга борба с рака е починала световно известната българска цигуларка Катя Попов. Това съобщи във Facebook Ирена Гъделева от БНР. Семейството на цигуларката е съобщило скръбната вест. \r\nКатя Попов е първат жена концертмайстор на Hollywood Bowl Orchestra. На 30 май тя трябваше да изнесе концерт в зала \"България\" пред родна публика. \r\nКолегата на Катя Попов - Веско Ешкенази, също световноизвестен български цигулар, пък пише \"Загубихме един от нас, от голямото ни семейство по света!\"\r\nПреди време, в началото на месеца, самата Катя Попов развълнувана сподели в радио интервю, колко се радва, че ще свири у нас, след 28-годишно отсъствие от родната сцена.\r\n\"България за мен е една страна, която никога няма да извадя от сърцето си. Аз винаги ще бъда българка, независимо че по-дълго време съм живяла в САЩ. Тази страна е толкова красива, такова невероятно място и с такива ресурси! Това ми дава крила и ме кара да се гордея.\", каза Катя.", "date": "2018.05.20", "title": "Отиде си цигуларката Катя Попов, дни преди концерта й у нас"}
{"url": "https://www.dnes.bg/sport/2018/05/20/skandal-v-manchestyr-iunaited-sled-zagubata-ot-chelsi.376993", "text": "Голям скандал е на път да се разрази в Манчестър Юнайтед в края на сезона. Мениджърът на \"червените дяволи\" Жозе Моуриньо скочи на голмайстора на отбора Ромелу Лукаку след загубата с 0:1 от Челси на финала за ФА Къп.\n\r\nТой обвини белгийския национал, че не е искал да започне като титуляр в мача за трофея. \"Когато един играч ви казва, че не е готов за игра, че не може да стартира, мислите ли, че може да играе?\", попита реторично Специалния.\n\r\n\"Как мога да убедя един футболист, когато казва, че не е готов? Това не беше трудно решение, а просто решение\", добави португалският спец.\n\r\nЛукаку влезе на терена в 73-ата минута, но не успя да предотврати загубата на своя отбор. Той имаше контузия в глезена от края на април и оттогава не беше играл. В Англия предполагат, че нападателят се пази за предстоящото световно първенство, което вбесило Моуриньо.\r\n                    \r\n                    \r\nЗа гнева му има още една причина. За първи път в кариерата си той загуби финал за ФА Къп. Преди вчерашния мач той имаше 5 победи от 5 директни мача за трофея. Освен това Моу за втори път пада в два поредни финала, след като през лятото Реал Мадрид победи с 2:1 Юнайтед за Суперкупата на Европа.\n\r\nПрез сезон 2003/04 с Порто Специалния загуби от Милан (0:1) за същия трофей и с 1:2 от Бенфика за Купата на Португалия.\n\r\n\n\r\n ", "date": "2018.05.20", "title": "Скандал в Манчестър Юнайтед след загубата от Челси"}
{"url": "https://www.dnes.bg/sofia/2018/05/20/toplofikaciia-kym-abonatite-pak-leten-remont-i-po-visoki-ceni-s-80-lv.376996", "text": "\"Топлофикация София\" ЕАД пак ще увеличи цената на топлото за идния сезон. \"Под 4% е предложението за скок в цената на топлинната енергия от 1 юли\", каза на брифинг Боян Паунов, директор на Дирекция \"Експлоатация\" дружеството, предава \"Фокус\".\r\n\"Това е моделът, който сме предложили на КЕВР за утвърждаване на цени от новия регулаторен период - обясни той. - Единственo регулаторът може да каже каква ще бъде цената. Това е предложение за цена за новия регулаторен период, който завършва на 30 юни 2019 година. Мисля, че това е увеличение с около 82 лева с ДДС.\"\n\r\nОсвен по-високите суми за парно и топла вода, които се предвиждат за абонатите на Столичната топлофикация, се готви и подмяна на 20 км топлопроводи за тази година.\r\n                    \r\n                    \r\n\"Въпросът е дали ще можем да реализираме изцяло инвестиционната програма - каза на брифинг инж. Николай Колев, директор на Дирекция \"Инвестиционна и ремонтна дейност\" в \"Топлофикация София\" ЕАД. - Нашите средства за подмяната са около 9 млн. лева.\r\nЗа мрежа с такъв голям обем, с такава голяма дължина, е необходимо времето за ремонтите да не бъде кратко. Той посочи, че топлопроводи ще бъдат подменяни в ж.к. \"Младост 3\", покрай Трета градска болница, ж.к \"Света Троица\", както и Централната градска част.\n\r\nЩе се довършват и участъци в кв. \"Обеля\". Сигурно в някои участъци, независимо от желанието ни и екипите, времето за изпълнението на ремонтите ще бъде по-дълго. Вероятно най-дългият ремонт ще бъде в ж.к. \"Младост\", ще го уточним допълнително. Нагласата ни е ремонтите да приключат до края на септември\", посочи Колев.\r\nОт \"Топлофикация\" уточниха, че топлопроводите в София са изградени основно през 70-те и 80-те години на миналия век, така че е необходимо да бъде извършван регулярен мониторинг на съоръженията и рехабилитация на онези участъци от мрежата, при които се наблюдава повишена аварийност.\r\nОсвен обследването на топлопреносната мрежа от 20 до 29 август 2018г. ще бъде спряна изцяло работата на ТЕЦ \"София\". В рамките на този период ще бъде извършен преглед на съоръженията в топлоизточника, както и при необходимост ремонт на отделни модули.\r\nБез топла вода по това време ще останат клиентите от Централна градска част, които живеят в карето между ул. \"История Славянобългарска\", бул. \"Данаил Николаев\", ул. \"Проф. Милко Бичев\", бул. \"Евлоги и Христо Георгиеви\", бул. \"Фритьоф Нансен\", бул. \"Патриарх Евтимий\", бул. \"Прага\", бул. \"Пенчо Славейков\", бул. \"Ген. Тотлебен\", ул. \"Йоаким Кърчовски\", ул. \"Дамян Груев\", района на \"Руски паметник\", Зона Б - 5, Зона Б -17, Зона Б-18, Зона Б-19, ул. \"Опълченска\", бул. \"Княгиня Мария Луиза\", района на Сточна гара, ж.к \"Банишора\", ж.к \"Света Троица\" и ж.к \"Фондови жилища\".\r\nВ съответствие с инвестиционните намерения на Столична община през 2018 г. \"Топлофикация София\" ЕАД предвижда също така реконструкция на топлопреносната мрежа по ул. \"Граф Игнатиев\" и ул. \"6-ти септември\", както и в района на строящите се нови обектите на столичния Метрополитен.", "date": "2018.05.20", "title": "\"Топлофикация\" към абонатите: Пак летен ремонт и по-високи цени с 80 лв."}
{"url": "https://www.dnes.bg/temida/2018/05/20/ostaviha-v-aresta-valentin-obvinen-za-bludstvo-v-uchilishte.376994", "text": "Валентин Асенов, който в петък бе задържан по обвинение за блудство с две малолетни деца в столично училище, остава за постоянно в ареста, реши Софийският градски съд на заседание при закрити врата. \n\n\nЗа мярката съобщи пред журналисти адвокатът на обвиняемия.\n\r\nОбвинението срещу мъжа е за престъпление по чл. 149, ал. 5, за което НК предвижда наказание \"лишаване от свобода\" от пет до 20 години. Градският прокурор на София Емилия Русинова вчера посочи, че досъдебното производство е образувано в петък.\n\r\n\"Съдът постанови, че няма основание да бъде определена по-лека мярка на лицето и остава същата, която е наложена\", каза Петър Георгиев, адвокат на обвиняемия. Той обясни, че тезата на съда е, че именно неговият клиент е извършил престъплението, за което е обвинен. \r\n                    \r\n                    \r\nПо думите на адвоката обвиняемият категорично отрича да е извършвал блудствени действия и е бил задържан поради \"нелепо стечение на обстоятелствата и преекспониране на цялата историята\". \n\r\nАдвокатът заяви, че неговият клиент твърди, че при първите разпити бил подложен на физическо насилие и затова признал. Георгиев добави, че клиентът му все още не си е извадил медицинско свидетелство и призна, че няма видими белези от подобно насилие.\n\r\nПетър Георгиев информира, че обжалването на постоянната мярка за неотклонение \"задържане под стража\" ще бъде на 29 май от 10.00 часа.", "date": "2018.05.20", "title": "Оставиха в ареста Валентин, обвинен за блудство в училище"}
{"url": "https://www.dnes.bg/obshtestvo/2018/05/20/iotova-zove-nacionalna-politika-za-bylgarite-zad-granica.376995", "text": "Крайно време е да имаме обща национална политика за българските общности зад граница, призова вицепрезиденът Илияна Йотова, след като положи венец пред паметника на Св. Св. Кирил и Методий в Нитра и се поклони пред мощите на Св. Кирил в катедралата в словашкия град Нитра. \n\n\nТя разговаря и с епископа на Нитранската епархия, Негово високопреосвещенство Вилиям Юдак. \n\r\nПосещението в Нитра, считана за словашкия Витлеем, е в навечерието на 24 май и част от своеобразната обиколка на Илияна Йотова по стъпките на двамата равноапостоли. След официалната част Йотова коментира пред медиите, че в момента темата за българите в чужбина е в правомощията на пет институции и всяка \"тегли чергата към себе си и накрая координацията не се получава\". \r\n                    \r\n                    \r\nПо думите й националната стратегия, приета преди четири години, все още не работи. Затова през следващите дни ще бъде създадена работна група, която ще изготви проект на национална политика по отношения на сънародниците ни и \"ще я предложим на Народното събрание и на Министерския съвет\".\n\r\nВицепрезидентът подчерта още, че при обиколката си в навечерието на 24 май навсякъде е срещнала радушно отношение, много съвместни проекти за изследване делото на Кирил и Методий. \n\r\nЗа съжаление в България занемарихме тази голяма тема, макар че ние като че ли имаме най-голямата възможност и най-сериозните аргументи да продължим кирило-методиевото дело, да ги изучаваме не само в училищата, но и да бъде основна част от славистика, смята Йотова, цитирана от БТА.\n\r\nПо думите й в момента говорим в Европа за солидарност, за обща култура, за ценности, които слагаме в харти за права, а преди 11 века, без да ги записват, тези хора са създали тези ценности,.\n\r\nПо-късно през деня Илияна Йотова ще посети парка Калемегдан в Белград, където са били посрещнати учениците на светите братя Кирил и Методий и ще поднесе венец пред паметника на двамата равноапостоли.\n\r\nСърбия е последната точка от четиридневната обиколка на вицепрезидента по стъпките на двамата братя.", "date": "2018.05.20", "title": "Йотова зове: Национална политика за българите зад граница"}
{"url": "https://www.dnes.bg/kino/2018/05/20/marion-kotiiar-v-borba-za-rabota-v-dva-dni-edna-nosht.376475", "text": "Белгийските режисьори братя Дарден отново ни вмъкват в живота на хората, които се борят за оцеляването си във филма \"Два дни, една нощ\". Сюжетът е ситуиран в родния им град Серен – провинциален, индустриален район, който има доста висока безработица за страната.\r\nТози път героинята е Сара (Марион Котияр), която се връща на работа след преживяна депресия в малко предприятие. Вместо да бъде посрещната с разбиране , тя узнава, че може да загуби мястото си, тъй като заплатата й е решено да се разпредели като месечен бонус сред колегите. Сара  разполага само с два дни и една нощ, за да ги разубеди.\r\nДарден продължават традиционно избраната стилистика и от предните си филми ( \"Розета\", \"Детето\") да са близо до персонажите си, а разказите им да звучат почти документално. Авторите  и този път разнищват социалните аспекти на съвременното общество като ни хвърлят в размисли за  това колко ловко лицемерието има превес над човещината и солидарността.\r\r\n                    \r\n                    \"Два дни и една нощ\" е с номинация за  \"Златна палма\" в Кан, като Котияр получава номинация за \"Оскар\" за най-добра актриса в главна роля.\r\nГледайте \"Два дни, една нощ\" на 20 май от 23:00 часа по телевизия .\r\n ", "date": "2018.05.20", "title": "Марион Котияр в борба за работа в \"Два дни, една нощ\""}
{"url": "https://www.dnes.bg/stranata/2018/05/20/vyzrasten-myj-s-motoped-zagina-sled-katastrofa-krai-devin.376998", "text": "75-годишен водач на мотопед е загинал на място при катастрофа между Девин и Грохотно, съобщава \"Фокус\".\r\nИнцидентът е станал около 11.00 часа. \r\nУстановено е, че излизайки от бензиностанция, 75-годишният мъж не е пропуснал движещият се по главен път автомобил \"Рено\", управляван от 42-годишен жител на Девин и се е ударил в него. \r\nВъзрастният мъж, който е от девинския квартал \"Настан\", е загинал на място.\r\nПо случая е образувано досъдебно производство. За инцидента е уведомена прокуратурата.", "date": "2018.05.20", "title": "Възрастен мъж с мотопед загина след катастрофа край Девин"}
{"url": "https://www.dnes.bg/zvezdi/2018/05/20/nov-seksskandal-v-kinoto-liuk-beson-iznasilil-27-godishna.376997", "text": "Известният режисьор Люк Бесон е поредният, който трябва да отговаря за сексуално насилие. Властите разследват френския кинаджия за обвинение в изнасилване, макар той да отрича вината си, съобщи Асошиейтед прес.\n\r\nОбвинението е отправено от 27-годишна жена. Тя твърди, че Люк Бесон я е дрогирал и изнасилил в х-л \"Бристол\" в Париж. Адвокатът на Люк Бесон каза пред френска телевизия и радио, че той отрича отхвърля обвиненията срещу него.\n\nЛюк Бесон е на 59 години. Той е продуцирал повече от 100 филма, предава БТА, като е режисирал и написал сценария на много от тях. Най-известните му филми са \"Безкрайната синева\", \"Леон\", серията \"Такси\", \"Петият елемент\".\r\r\n                    \r\n                    Dnes.bg припомня, че към нароилите се секс скандали в Холивуд, се прибави и този с главния прокурор на Ню Йорк Ерик Шнайдерман. Властимащият вместо да защитава жените от сексуалните посегателства, е обвинен, че е малтретирал четири жени, с които е имал романтична връзка, предадоха Ройтерс и Асошиейтед прес, като се позоваха на информация на сп. \"Ню Йоркър\".\n\r\nВ изданието две от жените са идентифицирани като Мишел Манинг Бариш и Таня Селваратнам. Те казват, че по време на връзката си с Шнайдерман те са били удряни от него и насилието ескалирало с времето. Жените не се оплакали в полицията, но потърсили лекарска помощ и се доверили на близки хора. Още две жени, които не са пожелали да бъдат разкрити имената им, обвиняван Шнайдерман във физическо насилие над тях.\n\r\nШнайдерман бе поддръжник на движението \"Аз също\". През февруари той заведе иск срещу продуцента Харви Уайнстийн и неговата компания след разследването за сексуални посегателства. Тогава Шнайдерман каза, че компанията на продуцента е нарушила законите на Ню Йорк, като не е защитила служителите от широко разпространен сексуален тормоз, сплашване и дискриминация.\n\r\nСпоред една от жените, обвиняващи Шнайдерман в физическо насилие, той бил от хората, които говорят публично, че са защитници на жените, а насаме с тях ги тормозят.", "date": "2018.05.20", "title": "Нов сексскандал в киното! Люк Бесон изнасилил 27-годишна!"}
{"url": "https://www.dnes.bg/business/2018/05/20/zelenchucite-poevtiniavat-plodovete-poskypvat.376985", "text": " Индексът на тържищните цени /ИТЦ/, който отразява цените на хранителните стоки на едро, се понижи тази седмица с 2,16 на сто до 1,387 пункта, сочат данните на Държавната комисия по стоковите борси и тържищата /ДКСБТ/, цитирани от БТА.\n\r\nОт Великден досега индексът вече е паднал с почти 10,6 процента. Базовото ниво на индекса - 1,000, е от 2005 година.\n\r\nОранжерийните домати поевтиняха тази седмица с 1,3 на сто и се продават по 2,24 лева за килограм. Оранжерийните краставици поскъпват с 3 процента, до 2,06 лева средно за килограм. Картофите поевтиняват с 3,5 на сто и се търгуват по 0,55 лева за килограм на едро. Пресните картофи поевтиняват с 9,6 на сто, до 1,23 лева. Цената на морковите пада с 3,1 на сто, до 0,95 лева за килограм. Зелената салата поевтинява с 4,8 на сто, до 0,60 лева за брой.\r\n                    \r\n                    \r\nЯбълките поскъпват с 0,7 на сто и се продават по 1,41 лв./кг. Цената на лимоните се повишава с 5,1 процента, до 2,27 лева за килограм.\n\r\nКравето сирене се търгува по 5,96 лв./кг; кашкавалът, тип \"Витоша\", се купува по 10,25 лв./кг, а олиото - по 1,94 лева за литър. Каймата поскъпва с 0,6 на сто и се търгува по 4,65 лева за килограм. Пакетче краве масло от 125 грама се търгува за 2,26 лева.\r\nПилешкото замразено месо поскъпва с 1,0 на сто, до 3,99 лева за килограм на едро. Захарта поскъпва с 0,2 на сто и се търгува по 1,10 лв./кг, а брашното, тип \"500\", поскъпва с 3,9 на сто, до 0,79 лева. Яйцата се продават по 0,19 лева за брой на едро в края на седмицата.", "date": "2018.05.20", "title": "Зеленчуците поевтиняват, плодовете – поскъпват! "}
{"url": "https://www.dnes.bg/notifikacii/2018/05/20/110-zaginali-na-letishteto-v-havana-i-meksiko-shte-razsledva.376973", "text": "Министерството на транспорта на Мексико ще проведе извънредна проверка на компанията собственик на самолета Боинг 737, който в петък се разби в Куба, информира ТАСС.\n\r\nМексиканското Главно управление за гражданска авиация ще направи нов оперативен одит на компанията \"Авиолинии Дамох\" като част от извънредна проверка, за да установи дали работата й отговаря на съответните норми, както и с цел да събере информация в помощ на разследването на инцидента, се посочва в изявление на ведомството.\n\n\n\r\nКомпания Дамох, известна също под името \"Глобъл еър\" преди по-малко от месец е отдала авиолайнера под наем заедно с екипажа на кубинската \"Кубана де авиасион\". Последната проверка на самолета преди катастрофата е била през ноември 2017 година и тогава той е получил сертификат за летателна годност.\r\nМашината се разби почти веднага след излитането си от Хавана. По данни на кубинските власти в катастрофата са загинали 110 души, сред които пет деца и 11 чужденци. Шестимата членове на екипажа са били мексикански граждани, а сред пътниците е имало петима чуждестранни граждани - по двама на Аржентина и Западна Сахара и една мексиканка.\n\r\nПричината за инцидента все още е неизвестна, намерена е една от двете черни кутии. \r\n ", "date": "2018.05.20", "title": "110 загинали на летището в Хавана, и Мексико ще разследва"}
{"url": "https://www.dnes.bg/rusia/2018/05/20/rusiia-pusna-po-voda-akademik-lomonosov-pyrvata-plavashta-aec.376965", "text": "\n\r\nРусия представи вчера първата плаваща атомна електроцентрала в света на церемония по акостирането й в северното пристанище Мурманск. Централата ще захранва с електроенергия отдалечените райони, но тревожи природозащитните организации, предаде Франс прес.\n\r\nАЕЦ \"Академик Ломоносов\", построена в Санкт Петербург, акостира в пристанището на град Мурманск и беше представена пред журналисти. След като бъде заредена с ядрено гориво, централата ще се отправи към крайната си дестиация - пристанище Певек в Чукотския автономен окръг, Източен Сибир, на 350 км северно от полярния кръг.\n\r\nПлаващият енергоблок е построен от руската държавна корпорация \"Росатом\". Той е с размери 144 на 30 метра и съдържа два реактора с мощност 35 мегавата всеки, подобни на използваните в атомните ледоразбивачи.\r\n                    \r\n                    \r\nТази 21 000-тонна платформа няма собствено задвижване и ще бъде изтеглена на буксир до пристанище Певек през лятото на 2019 г.\n\r\nЦентралата ще осигури електроенергия за местното население, но най-вече за нефтените платформи в района, в който Русия иска да развива производството на петрол и газ. Тя ще замени две остарели електроцентрали - една атомна и една топлоелектрическа.\n\r\nПлаващите АЕЦ ще дадат възможност да се осигури електричество и отопление в най-отдалечените райони, което ще подпомогне растежа и устойчивото развитие там, каза Виталий Трутньов от \"Росатом\" и подчерта, че така годишно ще бъдат спестени близо 50 000 тона въглероден диоксид.\n\r\nПо план платформата трябваше да бъде заредена с ядрено гориво в Санкт Петербург, а после да премине край няколко европейски страни. Това обезпокои неправителствени организации в тези страни, главно скандинавски, и беше решено зареждането с гориво да се извърши в Мурманск.", "date": "2018.05.20", "title": "Русия пусна по вода \"Академик Ломоносов\" – първата плаваща АЕЦ"}
{"url": "https://www.dnes.bg/obshtestvo/2018/05/20/do-everest-s-kauza-bylgarinyt-slavi-nestorov-na-pokriva-na-sveta.376964", "text": " \r\n                    \r\nОтново поглеждаме към Хималаите, но този път с добри новини - българинът Слави Несторов вчера успя да се качи на най-високия връх - Еверест. Експедицията си до високият 8848 м връх той почна в началото на месеца. \n\r\nКачването на Несторов обаче е специално - той се качи на \"покрива на света\" с кауза. \n\r\nНесторов се опитва да повиши вниманието и знанието на хората за болестите, свързани с уринарни инфекции.\r\n \r\nБългаринът бе споделил преди началото на експедицията, че над 43 млн. души страдат от такива инфекции, над 110 млн. мъже имат проблеми с простатата, а други 150 000 000 - еректилна дисфункция.\n\r\nНесторов е използвал хубавото време в последните няколко дни на Еверест, както и много други алпинисти, пише \"Сега\". Само в последните два дни на Покрива на света са се изкачили 200 души.\n\r\nНесторов направи своето изкачване откъм Непал, докато Атанас Скатов, който се готвеше да го стори откъм Тибет, получи забрана, защото китайските власти не разрешават солови изкачвания.\n\r\nСлед няколко дни преговори в Тингри без успех Скатов е пристигнал на базовия лагер на връх Еверест с намерение да се опита да убеди службите на място да го пуснат да се катери сам към върха. Китайските власти обаче не са разрешили той да тръгне без шерп. Мерките за сигурност са засилени и те са категорични, че без шерп няма да допуснат алпинист до върха.\r\n ", "date": "2018.05.20", "title": "До Еверест с кауза – българинът Слави Несторов на покрива на света"}
{"url": "https://www.dnes.bg/snimka-na-denia/2018/05/20/nedelia-zapochva-sys-slynce-izprashtame-ia-s-dyjd.376966", "text": "Днес преди обяд над по-голямата част от страната ще бъде предимно слънчево. След обяд отново ще се развие купеста облачност, но само на отделни места ще превали и прегърми. Ще духа слаб до умерен вятър от север-североизток. Максималните температури ще са между 21 и 26 градуса, прогнозират синоптиците от НИМХ към БАН. \n\r\nНад Черноморието преди обяд ще има разкъсана до незначителна облачност. След обяд ще се развие купеста облачност, но само на отделни места, главно по северното крайбрежие, ще превали краткотрайно. Ще духа до умерен вятър от север-североизток. Максималните температури на въздуха ще са 21-26 градуса. Температурата на морската вода е 17-22 градуса. Вълнението на морето ще бъде 1-2 бала.\r\nНад планините преди обяд ще бъде предимно слънчево. След обяд ще се развие купеста облачност и на места ще превали и прегърми. Ще духа до умерен североизточен, по билата - югозападен, вятър. Максималната температура на височина 1200 метра ще е около 15 градуса, на 2000 метра - около 8 градуса.\n\r\nПрез първите дни от следващата седмица вятърът ще се ориентира от изток-югоизток. Ще има и слънчеви часове, но и развитие на купесто-дъждовна облачност в часовете след обяд и до полунощ. В понеделник краткотрайни превалявания ще има на места из цялата страна, а във вторник - на малко места в Западна България.\n\r\nВъв връзка с очакваните валежи на места МВР съобщи, че са предприети превантивни действия за навременна реакция. \n\r\nСледи се непрекъснато прогнозата за времето, поддържа се постоянна връзка с Националния институт по метеорология и хидрология към БАН и Изпълнителната дирекция борба с градушките, допълниха от вътрешното ведомство. Осъществена е координация с областните дирекции на МВР и областните управители.\n\r\nВ Главна дирекция \"Пожарна безопасност и защита на населението\" се събира информация от цялата страна, с особено внимание се следят евентуални симптоми на поява на буря \"супер клетка\" от която пострадаха жителите на Плевен и с. Гривица.\n\r\nМинистерството на вътрешните работи има готовност при необходимост да реагира на подадени сигнали от граждани. На този етап няма застрашени райони и опасност за хората, се посочва в съобщението.", "date": "2018.05.20", "title": "Неделя започва със слънце, изпращаме я с дъжд   "}
{"url": "https://www.dnes.bg/notifikacii/2018/05/20/nova-sdelka-s-iran-vyv-fokusa-na-evropa-kitai-i-rusiia.376967", "text": "Дипломати от Европа, Китай и Русия обсъждат ново споразумение с Иран в надежда да бъде спасена ядрената сделка, от която САЩ се отказаха, пише БТА.\n\r\nНовото споразумение предвижда на Иран да бъде оказана финансова помощ, като в замяна Техеран ограничи разработките си за балистични ракети и намесата си в страните от региона. Това твърди германският вестник \"Билд ам зонтаг\", цитиран от Ройтерс.\n\n\n\n\r\nДипломатите щели да се съберат следващата седмица във Виена за среща под председателството на Хелга Шмит, високопоставен дипломат от ЕС.\n\r\nТаблоидът, който се позовава на източници от ЕС, пише още, че на заседанието в австрийската столица ще бъдат представени Германия, Великобритания, Китай, Русия и Франция, но не и САЩ. \r\nНе е ясно дали Иран, който досега е отхвърлял призивите да спре ракетните си разработки, ще има свой пратеник във Виена.\r\nСъс сключеното през 2015 г. споразумение Иран се съгласи да ограничи своите ядрени програми в замяна на снемане на повечето западни санкции. Едно от основните възражения на американския президент Доналд Тръмп срещу тази сделка е, че тя не обхваща иранските ракетни програми и иранската подкрепа за въоръжени групировки в Близкия изток, които Западът смята за терористични, припомни Ройтерс.", "date": "2018.05.20", "title": "Нова сделка с Иран – във фокуса на Европа, Китай и Русия?"}
{"url": "https://www.dnes.bg/stranata/2018/05/20/den-za-izbori-galiche-si-izbira-nov-kmet.376968", "text": "Днес жителите на врачанското село Галиче ще гласуват за кмет на населеното място. \r\nЧастичните избори станаха факт след като предсрочно бяха прекратени правомощията на вече бившия кмет Ценко Чоков.\n\n\n\r\nГласуването започна в 7.00 ч. в четири избирателни секции, от които една подвижна. \r\nПраво на глас имат над 1500 избиратели. \r\nТе ще избират между трима кандидати - Страхил Стоянов, издигнат от ГЕРБ, Веселин Тушинов - от БСП и Николай Банков - от ВМРО - БНД.\r\nБюлетините за изборите пристигнаха преди няколко дни и се съхраняват под охрана в Общинската избирателна комисия в Бяла Слатина.\r\n ", "date": "2018.05.20", "title": "Ден за избори: Галиче си избира нов кмет"}
{"url": "https://www.dnes.bg/mish-mash/2018/05/20/bez-kolbasi-shokolad-10-hrani-zabraneni-za-kucheta.376881", "text": "Как да устоите на онзи миловиден поглед, който крещи „моля те, дай да хапна нещо“! Знаете, че кучето ви не е гладно, но не понасяте да скимти около вас, особено докато похапвате нещо. Къса ви се сърцето и все пак му хвърляте от любимия чипс, който хрупате.\r\nПреди да го направите отново трябва да знаете, че някои „човешки“ храни са особено опасни за здравето и живота на домашния ви любимец. Друг е въпросът, че невинаги са полезни и за нас, хората, но въпреки това ги ядем.\r\nИма храни и продукти, които в никакъв случай не трябва да давате на кучето, дори да ви моли с поглед. Те могат да предизвикат стомашни болки, спазми, повръщане, дори припадъци и в тежки случаи – смърт.\r\r\n                    \r\n                    Кои са тези така вредни и опасни за кучетата храни, вижте в следващите редове.  \r\nГрозде и стафиди \r\nЗа нас може да са вкусни и сладки, но кучето ви може да развие бъбречно заболяване, ако му давате стафиди и грозде. Ако тези плодове редовно присъстват в списъка за междинните закуски на любимеца ви, той може да развие бъбречна недостатъчност и да се стигне до смърт.\r\nМесни деликатеси с наситени мазнини\r\nТук е мястото да подчертаем колко вредни са тези продукти и за хората. При кучетата те причиняват панкреатит, изключително болезнено възпалително състояние, при което се налага незабавна хоспитализация.\r\n", "date": "2018.05.20", "title": "Без колбаси, шоколад... 10 храни, забранени за кучета"}
{"url": "https://www.dnes.bg/notifikacii/2018/05/20/kmetyt-na-solun-prebit-ot-grupa-nacionalisti.376969", "text": "Кметът на Солун Янис Бутарис е бил настанен в болницата с рана в главата и крака, след като е бил нападнат и бит от екстремисти-националисти, предава Ekathimerini.\r\nПредседателят на градския съвет на Солун Калипсо Гула съобщи, че кметът е участвал в церемония за свалянето на знамената в памет на геноцида на етническите гърци в Османската империя през Първата световна война и в последвалата я Гръцко-турска война, пише \"Фокус\".\r\nГула съобщи, че около 10 души са приближили 75-годишния Бутарис и са му казали да напусне събитието, а след това са започнали да го замерят с бутилки. Кметът е известен с позициите си срещу национализма.\r\nГула допълни, че Бутарис е бил повален и ритан в главата и краката. Тя допълни, че по време на църковната служба по-рано през деня в памет на жертвите, присъстващите политици са били освиркани.", "date": "2018.05.20", "title": "Кметът на Солун – пребит от група националисти"}
{"url": "https://www.dnes.bg/cars/2018/05/20/stari-dizeli-po-germanskite-ulici-zabrana.376970", "text": "Германските градове вече могат да забраняват движението на по-стари дизелови автомобили по определени улици макар забраните за по-големи градски зони да са по-проблемни, пише БТА. Това се посочва в решение на Федералния административен съд на Германия, публикувано в петък.\r\nСъдът взе решението по принцип преди почти три месеца, но мотивите, оповестени сега, посочват подробности, най-вече за изискванията мерките да бъдат пропорционални.\n\n\r\nСеверният град Хамбург може да стане първият голям град, който ще се възползва от решението, като затвори за по-стари дизелови коли силно натоварени улици.\r\nФедералното правителство все още обсъжда как да избегне широкомащабни забрани предвид опасенията от недоволство на собствениците на автомобили и опасенията от евентуални искове за обезщетение.\r\nРешението бе отговор на действия на градовете Щутгарт и Дюселдорф, но поставя прецедент, който може да бъде използван от други общини.", "date": "2018.05.20", "title": "Стари дизели по германските улици? Забрана!"}
{"url": "https://www.dnes.bg/stranata/2018/05/20/boino-shou-v-plovdiv-zavyrshi-s-bombichki-i-policiia.376971", "text": "8 души са арестувани в Пловдив след ексцесии на бойно шоу, в което мериха сили кикбоксьори и боксьори.\r\nПо време на срещата в зала \"Колодрума\" е възникнало напрежение между фенове на ЦСКА и \"Локомотив Пловдив\" и е започнало хвърляне на бомбички и бутилки, съобщи bTV.\r\nНаложило се е полицаи да се намесят.\r\nНяма пострадали зрители, но заради масовото хвърляне на бомбички има много леко пострадали служители на реда.", "date": "2018.05.20", "title": "Бойно шоу в Пловдив завърши с бомбички и полиция"}
{"url": "https://www.dnes.bg/notifikacii/2018/05/20/phenian-si-iska-ot-seul-12-otvlecheni-servitiorki.376972", "text": "Северна Корея поиска от Южна Корея да върне обратно 12 сервитьорки, за които твърди, че са отвлечени против волята им, съобщи АФП.\r\nТе работели в държавен севернокорейски ресторант в Китай. Управителят на ресторанта признава, че ги излъгал и ги е принудил да го последват по нареждане на южнокорейските тайни служби, пише \"Фокус\".\r\n\"Южнокорейските власти трябва незабавно да върнат нашите гражданки обратно при семействата им и това ще покаже воля за подобряване на двустранните отношения\", заявиха от Пхенян.\r\nСеул обаче настоява, че жените са избягали по собствено желание.", "date": "2018.05.20", "title": "Пхенян си иска от Сеул... 12 отвлечени сервитьорки"}
{"url": "https://www.dnes.bg/zvezdi/2018/05/20/hrana-sport-irina-sheik-izdava-tainite-si-za-krasota.376886", "text": "Супермоделът Ирина Шейк, половинка на Брадли Купър и майка на детето им Леа, прикова вниманието на червения килим на фестивала в Кан.\r\n32-годишната Шейк показа перфектно тяло. А как е върнала формата си отпреди раждането?\r\nИрина неведнъж е заявявала, че добрата си фигура дължи на \"добрите гени\", но въпреки това не си позволява да не се занимава със спорт.\r\nВ интервю пред американското издание Women's Health тя обяснява, че ненавижда традиционните кардиотренировки.\r\n\"Бягането е моят кошмар. Затова намерих упражнения, с които да изгарям калории, но да не са ми така скучни\".\r\nПреди две години Ирина намира алтернативен начин на бягането. Тя се занимава с бойното изкуство джиу-джицу с треньор.\r\r\n                    \r\n                    \"В джиу-джицу движенията може да се комбинират и това е идеално да не ми доскучаят\", разказва тя. Ирина тренира четири пъти в седмицата с треньор, ако е в дома си в Ню Йорк. През останалото време, докато пътува, тя се фокусира с упражнения в хотелската стая, за които не е нужно да има оборудване. Тогава работи най-вече за бедра и ръце.\r\nХраната също е важна част за добрата ѝ форма. \"Имам щастието, благодарение на гените, да съм с бърз метаболизъм, но даже с това преимущество ми се налага да търся баланс между яденето и спорта. Много обичам да похапвам. Дайте ми бургер и ще го изям и с парче торта\", признава моделът.\r\nВъпреки това, сутрин след спокоен ден и тренировка, тя яде здравословно през целия ден – риба и зеленчуци на скара.\r\n\"Аз съм от Русия и затова обичам такива ястия като месо, пелмени, но когато се подготвям за фотосесия или показ, изчиствам организма си само със салата от маруля и супи, които правят корема плосък. Но след това веднага изяждам един бургер!\"\r\nИрина се грижи и за лицето си като го почиства два пъти на ден – това е задължително правило за нейния живот. \"Харесва ми, когато кожата ми е толкова чиста, колкото е възможно. Дори не поставям основа на лицето си, защото имам усещане за мръсно лице.\", обяснява тя.\r\nТова обаче не означава, че Шейк не прави нищо на лицето. Овлажняващият крем е незаменим продукт в козметичната ѝ чанта. „Независимо от начина, по който се опитвам да овлажнявам лицето, винаги се връщам към един продукт – овлажняващ защитен крем Cetaphil, който може да се намери във всяка аптека.“\r\nИрина обича да си почива и край морето (океана). По думите ѝ по време на пътуване не само лежи на плажа за да прави слънчеви бани, а изучава и дълбочините на морето като дори е посещавала курсове по гмуркане.\r\nОще новини за звезди четете на ", "date": "2018.05.20", "title": "Храна, спорт – Ирина Шейк издава тайните си за красота"}
{"url": "https://www.dnes.bg/notifikacii/2018/05/20/cimentovata-sleda-v-terorizma-frenski-pari-sponsorirali-id.376975", "text": "Франция разследва циментовия гигант \"Лафарж\" по обвинение в прехвърляне на пари на \"Ислямска държава\" и на Джебхат ан Нусра, клон на Ал Кайда. Според една от версиите на разследването концертнът е изградил завод за цимент в Сирия, а после са плащали на терористите за безопасността на бизнеса си. Става въпрос за за милиони евро, като финансовите транзакции са извършени в навечерието на нападението срещу Шарли Ебдо в Париж през 2015 г., пише \"\".\r\nЗа да започне бизнеса си в Сирия, концернът \"Лафарж\" не избира най-доброто време. Заводът, който се намира в североизточната част на страната, е пуснат в експлоатация през 2010 г., малко преди избухването на военните действия. Тази територия скоро попада под контрола на умерените ислямисти, а през 2014 г. властта над този район беше поета от Ислямска държава. Въпреки войната, ръководството на Лафарж решава да продължи производството на цимент, като се съгласи да изплати обезщетение на екстремистите.\r\nВ несигурната обстановка, в която работи, компанията \"Лафарж\" финансира няколко ислямистки групировки, които се сменяли една след друга в региона. Според Лондонската одиторска компания PricewaterhouseCoopers (PWC), от 2011 до 2015 г., \"Лафарж\" изплаща на фундаменталистите с различни убеждения 13 милиона долара. Друг доклад, съставен от експертния център на САЩ Baker McKenzie, определя тази сума, предадена на Ислямска държава, само за периода от 2012 до 2014 г. на не по-малко от 500 хиляди долара.\n\r\nРъководството на циментовия гигант, което е тясно свързано с политическите елити, се опитва да отхвърли всички обвинения. Проведеното през 2016 г. парламентарно разследване стига до извода, че не са извършени плащания на ислямистите. Но все пак, през 2017 г. компанията не само признава вината си, но също така прави кадрови промени в персонала си и няколко топ мениджъри подават оставка.\n\r\n\"С тези пари могат да бъдат подготвени терористични атаки\"\n\r\nИ тогава разследването по случая \"Лафарж\" получава неочакван обрат. Първоначалната защитна версия на компанията, че са изнудвани за пари от Ислямска държава, поражда съмнения. Оказва се, че циментовият гигант е платил на ислямистите и през 2015 г., въпреки че заводът вече е затворен. В някои наблюдатели възникват подозренията, че бизнесът на \"Лафарж\" е използван за канал за финансиране на тероризма.\n\r\nДелото на \"Лафарж\" се разглежда в съда от 2016 г. Жалбата срещу компанията е подадена от организацията с нестопанска цел Sherpa, специализирана в борбата с икономическите престъпления. Според активисти за правата на човека, компанията се опитва да се защити чрез нечестни средства. Sherpa поиска от прокуратурата да открие друго дело срещу \"Лафарж\" – по обвинение за подкупване на свидетели.\n\r\nФренското обществено мнение е шокирано от факта за прехвърлянето на големи суми пари на терористите през 2015 г., когато страната беше подложена на серия от терористични атаки, отговорността за които бяха поети от Ислямска държава и Ал Кайда, воюващи по това време в Сирия. \"Кой ще докаже, че част от парите, изплатени от страна на \"Лафарж\", не са отишли за подготовката на терористични атаки във Франция?\" – попита адвокатът на Sherpa Мари Досе. Мнозина споделят нейното възмущение – всъщност, както е известно, екстремистите не се нуждаят от специални разходи. За организацията на масовото убийство в Париж на 13 ноември 2015 г., на терористите са им били необходими само 82 хиляди евро.\n\r\nФранция също подкрепя ислямистите\n\r\nВсичко това ще придобие особено значение, ако си припомним политическата позиция на Франция по отношение на сирийската война. През 2012 г. външният министър Лоран Фабиус изрази подкрепата си за екстремистката групировка Джебхат ан Нурса. Тогава по това време \"Лафарж\" изплаща големи суми на сирийските ислямисти, включително и на Джебхат ан Нурса. Фактът, че тази организация е клон на Ал Кайда, беше научен едва една година по-късно. От известно време линията на Елисейския дворец и бизнес стратегията на циментовия гигант удивително съвпадат.\n\r\n\"Делото на \"Лафарж\" е много объркващо, тъй като парите преминат през многобройни посредници\", казва директорът на РИА Новости Юри Рубински, ръководител на Центъра за френските изследвания към Института за Европа към Руската академия на науките. Според него именно това, позволява на компанията да се защитава в съда.\n\r\nСпоред Рубински, Франция е извлекла уроците си от инцидента. \"Сега французите провеждат съвещания на високо равнище за борба с финансирането на тероризма\", прави своите заключения експертът.", "date": "2018.05.20", "title": "Циментовата следа в тероризма: Френски пари спонсорирали ИД?"}
{"url": "https://www.dnes.bg/sofia/2018/05/20/vijte-kyde-niama-da-ima-voda-utre-v-sofiia.376976", "text": "\"Софийска вода\" временно ще прекъсне водоснабдяването в кв. \"Димитър Миленков\"\n\r\nНа 21 май 2018 г. (понеделник), във връзка с диагностика на уличен водопровод в кв. \"Димитър Миленков\", се налага спиране на водоподаването от 09:00 до 16:00 часа на клиентите на \"Софийска вода”, живеещи в района на: кв. \"Димитър Миленков\"\n\r\nПри продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноска на адрес: №203 .\n\r\nРемонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.\r\n                    \r\n                    \r\nЗасегнатите от прекъсването на водата, могат да получат повече информация от Телефонния център на \"Софийска вода” АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx .\n\r\n\"Софийска вода” АД предварително се извинява на своите клиенти за причинените временни неудобства!\n\r\nИнтернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.", "date": "2018.05.20", "title": "Вижте къде няма да има вода утре в София"}
{"url": "https://www.dnes.bg/obshtestvo/2018/05/20/po-stypkite-na-boian-stotici-trygnaha-ot-kniajevo-do-kopitoto.376977", "text": "\n\r\nБлизки и приятели на алпиниста Боян Петров организират днес поход от Княжево до Копитото. В него се включиха и много хора, които не са познавали Боян, но са вдъхновени от неговия пример.\n\r\nМаршрутът, който е избран, не е случаен – това е пътеката, по която Боян се готви, преди да изкачи всеки връх. По пътеката има специален дневник, в който хората пишат впечатленията си от природата и емоцията, която преживяват, когато минават по този път, пише bTV. Самият Боян също пише в този дневник.\n\n\n\n\n\n\r\n\"Боян беше герой на нашето съвремие и хората са тук да го подкрепят. Дано някой продължи неговия път\", каза сестрата на Боян Петров – Александра. Тя повтори неговите думи: Продължавайте да изкачвате своите върхове и винаги напред.\r\n                    \r\n                    \r\nПо думите ѝ трябва да помним Боян с неговата устременост и борбеност. Той завинаги ще си остане нашият герой, ще остане пример за всички, допълни сестрата на алпиниста.\n\r\n\"Боян успя да събуди доста заспали хора и всички искат да се заредят от неговата енергия\", каза жената до алпиниста – Радослава Ненова. Тя смята да остави по пътя още няколко тефтера, в което хората могат да запишат нещо, което винаги са искали да кажат на Боян, но не са могли. \"Тези дни получавах много хубави писма и мисля, че това ми помогна много и ми даде много сила\", отбеляза тя.\n\r\nДъщерята на Боян Петров – Теа, не успя да се присъедини към този поход в памет на баща ѝ, но се обърна към хората, участвали в него.\n\r\n\"Ходила съм много пъти с него. Даже имахме една традиция – на едно определено място, където има много красива гледка, той винаги ме снимаше. Това е маршрутът, по който той винаги е тренирал. Знам, че е тренирал с много тежка раница, пълна с камъни, и е бягал нагоре. Предполагам, че хората няма да го правят това, но се надявам да е приятно толкова много хора да извървят този маршрут. И това ме радва\", каза тя.\n\r\n\"Може би по принцип не бих имала надежда за чудо, но знаейки тази история за американски алпинист, който също е бил загубен 3 месеца на Шиша Пангма, това нещо ми вдъхва надежда и тъй като не беше открит, това е което той би искал и е символично за него. Единствено това че не беше открит, за всички нас остава някаква надежда, която може да трае месеци, години. Не мога да кажа дали вярвам в чудо, но има надежда\", заяви още дъщерята на Боян.\n\r\n\"Знам, че той това би избрал. Знам, че не би искал да почине някой ден в леглото си на топло. Определено би избрал нещо друго за себе си. И както казах, това е много символично. Той обожава природата и тя си го е взела\", допълни тя.\n\r\n\"Бих му разказала за всичко, за всичките му планове това лято. Понеже това лято много ще пътувам и той се радваше, много ме мотивираше да изкача и аз някой малък връх. Случва ми се да се събудя през нощта и да мисля за него и това да ме е събудило\", каза още Теа.\n\r\n\"Най-веселите ми спомени са били през летата пет-шест години поред, като бях по-малка ходехме на море и спяхме на палатки. Прекарвахме две-три седмици там. И той всяка сутрин ми купуваше палачинка за закуска и следобед ядяхме сладолед. И това наистина са най-скъпите ми спомени с него\", разказа тя.\n\r\n\"Бих искала да го запомнят като човек, който дава всичко от себе си, който не отлага нещата, както всички ние – просто ни мързи и отлагаме нещо ден за ден, а наистина планира и иска да осъществи всичко. И е много позитивен. Казвал ми е, че спи усмихнат\", завърши дъщерята на Боян Петров.\n\r\n ", "date": "2018.05.20", "title": "По стъпките на Боян: Стотици тръгнаха от Княжево до Копитото"}
{"url": "https://www.dnes.bg/notifikacii/2018/05/20/ot-5-do-20-g-za-pedofila-debnel-deca-v-uchilishte.376978", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nМъжът, който беше арестуван по сигнал за блудство с деца в столично училище, вече е с повдигнати обвинения. Предстои прокуратурата да поиска постоянното му задържане.\r\nАко бъде признат за виновен, 33-годишният мъж може да получи от 5 до 20 години лишаване от свобода.\n\r\nДвете деца дали подробни показания пред разследващите. Задържаният Валентин Асенов не е давал обяснения, но е признал за случилото се, съобщи Bulgaria ON AIR.\r\nВалентин Асенов е служител на един от най-големите хлебозаводи в София. Достъпът му до училището е бил регламентиран.\r\nКомпютърът на мъжа е иззет, а домът - обискиран. Предстои внасяне на делото в съда с искане за налагане на най-тежката мярка за неотклонение \"задържане под стража\".", "date": "2018.05.20", "title": "От 5 до 20 г. за педофила, дебнел деца в училище"}
{"url": "https://www.dnes.bg/balkani/2018/05/20/ilindenska-makedoniia-othvyrlena-ot-gyrcite.376979", "text": "\r\nГърция отхвърли варианта името на западната ни съседка да бъде променено на Република Илинденска Македония, съобщават местни медии.\n\r\nИменно на това име се спряха премиерите на Гърция и Македония Алексис Ципрас и Зоран Заев след разговор на четири очи по време на срещата на върха в София в четвъртък.\n\n\r\nДва дни по-късно Заев потвърди, че това е опцията, приемлива и за двете страни.\n\r\n\"Македонските граждани също ще имат думата. Те ще могат да гласуват на референдум по въпроса”, каза Заев.\n\r\nСлед изявлението на македонския премиер обаче стана ясно, че опозиционните партии в гръцкия парламент са се обявили против идеята западната ни съседка да се нарече Република Илинденска Македония. От кабинета на Ципрас пък поискали името да съдържа географско определение.\r\n                    \r\n                    \r\nВ изявлението от канцеларията на министър-председателя се посочва, че Атина приветства достигнатото от Скопие разбиране, че \"решението за името не може да съществува без приемането на erga omnes име, т.е. за цялостна употреба\".\n\r\n\"Въпреки това, насърчаваме нашите съседи да продължим да работим заедно за намиране на взаимно приемливо решение с географско или времево определение, точно както предвижда пакетът от предложения, които представи специалният пратеник на ООН Матю Нимиц\", се казва още в съобщението.\n\r\nВ него отново е повторена гръцката позиция, че решението и всичко, свързано с премахването на иредентизма, трябва да бъдат гарантирани чрез конституционна промяна.", "date": "2018.05.20", "title": "Илинденска Македония – отхвърлена от гърците"}
{"url": "https://www.dnes.bg/stranata/2018/05/20/liato-2018-na-plaja-shte-si-sybirame-boklucite-razdelno.376980", "text": "През това лято концесионерите и наемателите на плажовете трябва да поставят началото на разделно събиране на отпадъците. Това съобщи през седмицата министърът на околната среда Нено Димов при посещение във Варна. \n\r\nЗаедно с вицепремиера Валери Симеонов и министъра на туризма Николина Ангелкова той участва в среща с представители на бизнеса и бранша за подготовката на туристическия сезон тази година.\r\n \r\nЕкоминистърът уточни, че през настоящото лято разделното сметосъбиране ще бъде на доброволен принцип, но през следващата година ще стане задължително. \n\r\nПричината за прилагането на тази стъпка е голямото замърсяване от пластмасови боклуци, които се разграждат много трудно, обясни Димов. \r\n                    \r\n                    \r\nПо думите му само 20% от този тип отпадъци се изхвърлят от корабите, останалите се генерират от заведенията край морето и от плажуващите.\n\r\nВодата по родното Черноморие вече е чиста, увери министърът на туризма Николина Ангелкова. По думите й 13 плажа тази година са със Син флаг, единствената проблемна ивица остава Офицерският плаж във Варна, който е в недобро състояние.", "date": "2018.05.20", "title": "Лято 2018 на плажа: Ще си събираме боклуците разделно"}
{"url": "https://www.dnes.bg/football/2018/05/20/stadionite-na-mondial-2018-sankt-peterburg-arena.376838", "text": "Новото ултра модерно съоръжение в Санкт Петербург е изградено на мястото на стадион \"Киров\". Строежът започва през 2007 година и е планирано да завърши през март 2009 г. Впоследствие крайният срок няколко пъти е изтеглян във времето, а стойността му се увеличава. \r\n\"Санкт Петербург Арена\" е завършен в края на 2016 г., а цената му възлиза на 24 млрд. рубли. Капацитетът на стадиона е 68 хиляди места и е направен по проект на японския архитект Кишо Курокава, който е създател на общи планове на няколко големи градове, в това число столицата на Казахстан Астана и на стадион \"Тойота\" в родината му.\r\n \r\n\"Крестовски\", както още е известна арената, се превърна в уникално съоръжение, въпреки проблемите около изграждането му. На него може да се маха тревното покритие, с което да се запази при провеждането на концерти и други мероприятия. Има плъзгащ покрив, който позволява и поддържането на комфортна температура дори при голям студ.\r\n \r\n\"Санкт Петербург Арена\" ще приеме седем мача от световното първенство, в това число единия 1/2-финал, както и малкия финал. Феновете в града ще имат възможността да видят на живо Лео Меси и Неймар, тъй като в груповата фаза Аржентина и Бразилия ще изиграят по един мач на него.\r\n \r\n\r\n \r\n15 юни, група \"В\": Мароко – Иран\r\n \r\n19 юни, група \"А\": Русия – Египет\r\n \r\n22 юни, група \"Е\": Бразилия – Коста Рика\r\n \r\n26 юни, група \"D\": Нигерия – Аржентина\r\n \r\n3 юни, 1/8-финал: Победител от група \"F\" – Втори от група \"Е\"\r\n \r\n10 юли, 1/2-финал: Победител от мач №57 – Победител от мач №58\r\n \r\n14 юли, малък финал: Загубил мач №61 – Загубил мач №62 \r\n \r\n", "date": "2018.05.20", "title": "Стадионите на Мондиал 2018: \"Санкт Петербург Арена\""}
{"url": "https://www.dnes.bg/technology/2018/05/20/misiia-bez-uspeh-progoni-li-facebook-ekstremistite.376981", "text": "През последния месец Марк Зукърбърг се похвали на Конгреса на САЩ и на инвеститорите, че програмите за изкуствен интелект на Facebook се борят успешно с екстремизма в неговия уебсайт. \"Едно от нещата, с които се гордея, са нашите инструменти с изкуствен интелект, които ни помогнат да сваляме свързано с \"Ислямска държава\" и Ал-кайда терористично съдържание, като 99% от това съдържание е премахвано преди някой да ни сигнализира за него\", коментира главният изпълнителен директор при обявяването на финансовите резултати на компанията през април.\n\r\nНо това не се отнася само до публикациите на тези две групировки. Много други изглежда имат възможност да набират хора, възползвайки се от потребителската база от над 2,2 млрд. души, пише Bloomberg в свой анализ.\r\n                    \r\n                    \r\nПоне дузина терористични групи имат присъствие във Facebook, показва проверка на Bloomberg Businessweek. Сред тях се нареждат Хамас и Хизбула от Близкия Изток, Боко Харам от Западна Африка и Революционните въоръжени сили на Колумбия (ФАРК). Терористичните групи събират привърженици, използвайки всичко – от плашещи снимки на смърт, причинена от враговете им, до новини за социалните услуги, които предлагат.\n\r\nЧаст от тези организации могат да бъдат открити просто с изписване на имената им в търсачката на Facebook на английски език, а в някои случаи на арабски или испански. Други гордо свързват страниците си във Facebook с уебсайтовете си.\n\r\n\"Няма място за терористи или съдържание, което промотира тероризъм, във Facebook и ние го премахване веднага след като станем наясно с него\", обяви компанията в изявление. \"Знаем, че можем да направим повече и правим големи инвестиции\".\n\r\nFacebook изглежда е спряла няколко страници, след като е била запитана за тях, включително теаи на Бригадата на мъчениците от Ал-Акса.\n\r\nТелевизия Al-Manar на Хизбула \"която е забранена в САЩ, използва редовно Facebook, за да предава истории от страниците на Хизбула, които в последствие социалната мрежа изтрива. През март Al-Manar се хвалеше, че представителите на Хизбула бързо са създали нова страница във Facebook след като предишната е била изтрита.\n\r\nОт години Facebook се опитва да сваля страници, асоциирани с терористични групи. През 2014 г. в рамките на часове след запитване от страна на Bloomberg Businessweek за страниците на Хизбула, Facebook премахна тези на Al-manar, на уебсайта на организацията Al-Ahed, на Ислямската съпротива в Ливан, благотворителна организация, свързана с Хизбула. Въпреки това и трите бързо възстановиха страниците си. В края на април уебсайтът на Al-Ahed водеше до с арабска Facebook страница с над 33 хил. последователи. Съдържанието на страницата включваше маскирани снайперисти, насочили оръжия към израелски войници. Друга, свързана с Al-Ahed страница е достигнала 47 хил. последователи, а трета на английски език – 5000.", "date": "2018.05.20", "title": "Мисия без успех: Прогони ли Facebook екстремистите?"}
{"url": "https://www.dnes.bg/zvezdi/2018/05/20/sled-svatbata-megan-s-nova-roklia-i-prysten-na-daiana.376982", "text": "Британското кралско семейство благодари на всички, празнували или гледали сватбата на принц Хари и Меган Маркъл, съобщи Асошиейтед прес.\n\r\n\"Благодарим на всички, който дойдоха в Уиндзор, и на тези, които ни следяха от Великобритания, Общността и света\" - написа кралското семейство в Twitter.\n\n\n\r\nБлагодарностите бяха разпространени късно вечерта, докато Хари и булката му бяха на частен прием, даван от баща му принц Чарлз, пише БТА.\n\r\nДворецът Кенсингтън не разпространи информация за него, но на снимките се вижда че Меган Маркъл, която вече е херцогиня на Съсекс, носи пръстен с голям аквамарин, принадлежал на майката на Хари, принцеса Даяна. Роклята й е бяла, с голи рамене, дело на дизайнерката Стела Маккартни.\r\n                    \r\n                    \r\nПовече от 6 милиона туита бяха пуснати в интернет за сватбата на принц Хари и Меган Маркъл от 22 ч. по Гринуич в петък до 23 ч. в събота , съобщи АФП. В деня на сватбата на по-големия брат на Хари - принц Уилям през 2011 г. броят им беше само 1 821 669.\n\r\nНай-препращаният туит е на Меган Маркъл като тийнейджърка пред Бъкингамския дворец, заедно с нейна снимка от деня на сватбената церемония.", "date": "2018.05.20", "title": "След сватбата: Мегaн с нова рокля и пръстен на Даяна"}
{"url": "https://www.dnes.bg/eu/2018/05/20/es-otvryshta-na-sasht-25-mito-za-fystycheno-maslo-uiski-i-dynki.376983", "text": "Европейският съюз официално състави списък с американски стоки, които могат да бъдат обложени с вносни мита в отговор на митата на САЩ върху вноса на стомана и алуминий, предаде ДПА, цитирана от БНР.\n\r\nСписъкът е предаден на Световната търговска организация, която го публикува. Ответните мита ще носят 1,6 млрд. д. годишно, твърди документът. Сумата се равнява на стойността на американските мита.\n\n\n\n\r\nСписъкът включва селскостопански продукти като царевица, ориз, фъстъчено масло и портокалов сок. Уиски, тютюневи изделия и дънки също ще бъдат облагани с допълнителни тарифи. Включени са и различни стоманени продукти, мотоциклети и лодки.\r\n                    \r\n                    \r\nПовечето продукти в списъка ще бъдат обложени с 25% мито.\n\r\nВносът им в Европа ще бъде обложен с 25% от 20 юни, ако в края на месеца Вашингтон включи и ЕС в списъка с държави, срещу които президентът Доналд Тръмп въведе наказателни мита. Те са в сила от 23 март в размер на 25% върху стомана и 10% върху алуминий, но до 1 юни ЕС остава извън ограничителните мерки.\n\r\nВ Брюксел все още се изчисляват щетите за европейската икономика в случай, че Вашингтон все пак наложи наказателните мита върху европейския внос на стомана и алуминий.\n\r\nНа срещата на върха в София на 17 май лидерите на ЕС се обединиха около четири точки, по които биха водили търговски преговори със Съединените щати. Ако Вашингтон се откаже от ограничителните мерки, Брюксел е готов на компромис за реформата на Световната търговска организация, реципрочност при пазарния достъп на индустриални стоки и участието в обществени поръчки, и възможност за американски доставки на втечнен газ за Европа.", "date": "2018.05.20", "title": "ЕС отвръща на САЩ: 25% мито за фъстъчено масло, уиски и дънки"}
{"url": "https://www.dnes.bg/stranata/2018/05/20/ponedelnik-idva-s-oblaci-dyjd-i-dori-gradushki.376984", "text": "През втората половина на нощта облачността ще е разкъсана. На места утре сутринта в равнините и низините ще има ниска облачност или мъгла, прогнозират синоптиците от НИМХ към БАН. \n\r\nСлед обяд и до полунощ в понеделник отново ще се развива купеста и купесто-дъждовна облачност и на места ще има краткотрайни валежи, придружени с гръмотевици. \n\r\nПо-интензивни ще са те в Западна България, където има условия за градушки. Ще духа до умерен североизточен вятър, който след обяд ще се ориентира от изток-югоизток. Максималните температури ще са между 21 и 26 градуса, по Черноморието - малко по-ниски.\n\r\nПо Черноморието преди обяд на места ще е с ниска облачност или мъгла. След обяд ще се развива купеста облачност, но само на отделни места е възможно слабо да превали. Ще духа умерен вятър от север-североизток. Максималните температури ще са 18-21 градуса. Температурата на морската вода е 18-23 градуса. Вълнението на морето ще бъде 2-3 бала.\r\n                    \r\n                    \r\nНад планините ще се развива купеста и купесто-дъждовна облачност. На много места ще има краткотрайни валежи с гръмотевици, като по-значителни ще са валежите в масивите от Западна България. Ще духа умерен до силен югоизточен вятър, по билата - от югозапад. Максималната температура на височина 1200 метра ще е около 15 градуса, на 2000 метра - около 8 градуса.\n\r\nВъв вторник и сряда следобедни превалявания ще има на места, главно в Западна България. Ще духа слаб до умерен вятър от изток-югоизток. Температурите слабо ще се повишат.", "date": "2018.05.20", "title": "Понеделник идва с облаци, дъжд и дори градушки "}
