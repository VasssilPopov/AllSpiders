{"url": "https://www.dnes.bg/obshtestvo/2019/04/03/bylgarsko-semeistvo-zagina-v-nebeto-nad-makedoniia-zashto.406519", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nЧетиричленно българско семейство загина в самолетна катастрофа в Северна Македония във вторник. Имената на жертвите не са официално обявени, но по данни на македонските медии жертвите на инцидента са Георги Бошнаков на 49 години, съпругата му Калина на 47 г. и децата им Биляна  и Гергана. \n\n\n\nПричините за катастрофата едва ли ще станат известни скоро, но вече са готови и първите версии за трагедията. Експертите започват разследването на въздушната трагедия с проучване на пилота, подготовката му, състоянието на самолета и метеорологичните условия. Не е изключено и съчетание между лошото време и пилотска грешка.\n                    \n                    \n                \r\n\"За този тип летателен апарат и облаци, които са със силна турбуленция, с големи възходящи и низходящи течения, е забранено влизането в такива облаци. Това е изключително опасно, тъй като скоростта на потоците е толкова голяма, че може да доведе до срив на самолета и разрушаване още във въздуха\", обясни по-рано през деня в ефира на телевизия Bulgaria ON AIR главният асистент по безопасност на полетите в Техническия университет Марин Петров.\n\r\nТой обясни, че според правилата на ГД ГВА пилотът на катастрофиралия малък самолет е имал любителски лиценз да пилотира малки самолети, който му позволява да превозва семейството си, а подобен лиценз се придобива след курс от няколко месеца, който включва 140 часа теория и 40 часа практика.\n\r\nНа този етап Северна Македония не е поискала помощ от България за разследването на инцидента. Българският министър-председател Бойко Борисов обаче заяви, че наш хеликоптер е в готовност да тръгне към мястото на инцидента. \n\r\nСлед като бъде извършена аутопсия на загиналите, държавата ни има възможност да окаже съдействие за прибиране на тленните им останки. Вътрешният министър Младен Маринов обаче уточни, че не може да се ангажира с краен срок за идентификация на телата.\n\r\nВ посолството ни в Скопие още снощи е сформиран кризисен щаб и нашият генерален консул ще присъства на разпознаването на телата.\n\r\nКакто е известно, вчера следобед самолет \"Чесна\", регистриран в Германия, се разби час след като излетя от Охрид за София. Пилотът е поискал да кацне в Скопие заради лоши метеорологични условия. Малко след това обаче решил да продължи към България. Преди да изчезне от радарите пилотът съобщил за силна турбуленция.\n\r\nСтанимир Лешев, главен директор на Главна дирекция \"Гражданска въздухоплавателна администрация\", уточни, че катастрофиралият самолет е регистриран в Германия. Затова се очаква и от там повече информация за самия самолет и дали той е преминал технически преглед в срок. \n\r\nПо думите на Лешев 276 души в България притежават лиценз за пилот любител. Малките самолети са около 146, а от марката на катастрофиралия самолет \"Чесна\" са 35.", "date": "2019.04.03", "title": "Българско семейство загина в небето над Македония. Защо?"}
{"url": "https://www.dnes.bg/akoshtete-vqrvaite/2019/04/03/kristo-shte-opakova-i-triumfalnata-arka.406500", "text": "Българският скулптор Христо Явашев-Кристо ще опакова Триумфалната арка в Париж,  предаде AFP, цитирана от агенция Фокус.\r\n \r\nЕдна от най-известните сгради в света ще бъде покрита с 25 000 метра сребристосин материал за рециклиране.\r\n \r\nСлед това ще бъде свързана с червен шнур за период от две седмици, съобщава галерията за модерно изкуство \"Помпиду Център\".\r\n \r\nПо същото време във френската столица ще се проведе и изложба на творчеството на Кристо с покойната му съпруга - Жан-Клод. Темата на изложбата е опаковането на  най-стария мост в Париж през 1985 година. \r\n \r\n\"Тридесет и пет години след като Жан-Клод и аз опаковахме Понт Ньоф, нямам търпение да работя отново в Париж на Триумфалната арка\", сподели Кристо.\r\n \r\nОт френската национална служба за паметниците (CNM) казаха, че проектът няма да бъде  финансиран с публични средства, а от продажбата на подготвителни рисунки, проучвания и модели на Кристо и оригинални литографии на други теми. \r\n \r\nВластите в Париж предупредиха, че инсталацията няма да засегне гроба на незнайния войн. Възпоментателният пламък ще продължава да гори, а доброволците ще продължат да стоят на стража до него. \r\n \r\nИдеята за опаковане на Триумфалната арка се ражда още през далечната 1962 година. \r\n \r\n\"Сега, близо 60 години по-късно, проектът най-накрая се превръща в реалност\", заявиха от CNM.\r\n \r\nКристо и Жан-Клод добиват световна известност с проекти като \"Опакованият Райхстаг\" в Берлин, \"Чадърите\" в САЩ и Япония и \"Бягащата ограда\" в Калифорния.", "date": "2019.04.03", "title": "Кристо ще опакова и Триумфалната арка"}
{"url": "https://www.dnes.bg/notifikacii/2019/04/03/amerikanka-otvlechena-v-uganda-iskat-500-000-otkup.406515", "text": "35-годишната американска туристка Кимбърли Сю Ендикот и угандийския й  шофьор са били нападнати и отвлечени от въоръжени мъже от национален  природен парк в Югозападна Уганда, недалеч от границата с Демократична  република Конго, съобщи говорител на угандийското правителство,  цитиран от Франс прес.\r\nТуристката била на сафари в природния  парк, когато четиримата мъже устроили засада на колата, в която е била  американката. Похищението става в националния парк \"Кралица  Елизабет\" късно вечерта, заяви правителственият говорител.\r\nПохитителите  използвали телефона на самата похитената, за да се обадят и поискат  откупа за освобождаването й, съобщава БТА.", "date": "2019.04.03", "title": "Американка отвлечена в Уганда: Искат $500 000 откуп"}
{"url": "https://www.dnes.bg/notifikacii/2019/04/03/piian-nahlu-v-raionno-uvolniaval-policaite-nared.406491", "text": "Среща между приятели на по чашка в Нова Загора завърши с арест  за двамата. \r\nПърво бил задържан единият, а вторият вместо да се прибере вкъщи, отишъл в местното управление на МВР, вдигнал скандал, започнал да \"уволнява“ полицаи, да ги псува и да ги заплашва със саморазправа. \r\nЗа грубото поведение и за погазването на обществения ред 29-годишният скандалджия бил задържан веднага. \r\nПробата му за алкохол е отчела цели 2,61 промила.\r\nПо-рано същия ден той се запивал в дома на приятеля си. \r\nПрекалили дотолкова с алкохола, че домакинът започнал да буйства и да се държи неадекватно. Жена му се обадила в полицията, униформените го арестували. \r\nПриятелят му бил изведен извън дома на оплакалата се жена. Вместо да си отиде вкъщи, той се запътил към полицията, за да защити арестувания си другар, но и той се озова зад решетките.\r\n ", "date": "2019.04.03", "title": "Пиян нахлу в районно, \"уволнявал\" полицаите наред"}
{"url": "https://www.dnes.bg/stranata/2019/04/03/slabo-zemetresenie-krai-svoge.406529", "text": "Слабо земетресение е регистрирано край Своге тази вечер, съобщават от БАН.\r\nТрусът е с магнитуд 2,8 по скалата на Рихтер и е с дълбочина 21 км. Земетресението е регистрирано в 19.48 часа, съобщава \"Фокус\".\r\nЗеметресението не е усетено от хората.", "date": "2019.04.03", "title": "Слабо земетресение край Своге"}
{"url": "https://www.dnes.bg/obshtestvo/2019/04/03/bpc-za-poseshtenieto-na-papata-syvmestni-slujeniia-nevyzmojni.406497", "text": "Светият Синод на Българската Православна църква изказа позицията си по повод посещението на папа Франциск в България, съобщиха от пресцентъра на Патриаршията.\n\nСлед като разгледа проекто-програма за посещението на папа Франциск с постъпилите промени и след проведено гласуване Св. Синод единодушно реши:\n\r\n\"Да се подготви и изпрати писмо-отговор до Анселмо Гуидо Пекорари, в което да се подчертае, че поканата за гостуването на папа Франциск в България идва от държавните власти, за това е редно основните мероприятия, свързани с посещението, да бъдат съгласувани с държавните институции.\n\r\nЩо се отнася до онази част на предложената ни проекто-програма, която включва участието на представители на БПЦ-БП, бихме искали да Ви информираме, че Негово Светейшество Българският патриарх, заедно с членове на Св. Синод са готови да приемат папа Франциск за среща в Синодалната палата на 5.V.2019 г., както е предвидено в изпратената ни проекто-програма.\n                    \n                    \n                \r\nПосещение на патриаршеската катедрала \"Св. Александър Невски\" е възможно, но бихме искали да подчертаем, че каквато и да е форма на отслужване на общо богослужебно или молитвено последование, както и поставянето на богослужебни одежди, за нас е неприемливо, тъй като Светите Канони не допускат това. В тази връзка участието на патриаршеския хор също се явява невъзможно.\n\r\nПо всички останали точки от представената ни проекто-програма участието на представители на БПЦ–БП е невъзможно.\n\r\nОтносно Вашето предложение дякон Иван Иванов да бъде преводач по време на визитата на папа Франциск у нас, Св. Синод не дава благословение за това, освен за посещенията в сградата на Св. Синод и Патриаршеската катедрала \"Св. Александър Невски\".\n\r\nНе се благославя на клирици на БПЦ-БП да участват във всички останали събития от програмата на посещението на папа Франциск у нас.\"", "date": "2019.04.03", "title": "БПЦ за посещението на папата: Съвместни служения - невъзможни"}
{"url": "https://www.dnes.bg/stranata/2019/04/03/pojar-v-zatvora-vyv-varna-prati-8-dushi-v-bolnica.406525", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nОсем души са в болница след пожар в затворa във Варна,  Инцидентът е станал вчера следобед.\r\nПострадали са служители, а всички лишени от свобода са прегледани и са в добро здраве. Не се е наложила евакуация заради инцидента.\r\nНадзирателите и противопожарната охрана са действали своевременно. Лишените от свобода са изведени от опасните зони.\r\nПървоначалната версия за възникване на инцидента е късо съединение в електрическата мрежа. Кризисната ситуация е овладяна благодарение на бързите и професионални действия на служителите на затвора.\r\nОсем от надзирателите са приети във варненската токсикология заради обгазяване. Състоянието им е стабилно.\r\n ", "date": "2019.04.03", "title": "Пожар в затвора във Варна прати 8 души в болница"}
{"url": "https://www.dnes.bg/stranata/2019/04/03/iskat-otstraniavaneto-na-kmeta-na-sozopol-reizi.406494", "text": "Софийската градска прокуратура поиска от Специализирания наказателен съд да отстрани от  длъжност кмета на Созопол Панайот Рейзи, както и главния счетоводител на общината - Златка Мусева, съобщава bTV.\r\n \r\nОт прокуратурата смятат, че има реална опасност двамата да се възползват от служебното си положение и да създадат пречки за обективно, всестранно и пълно изясняване на обстоятелствата по делото.В началото на март прокуратурата повдигна обвинения на Рейзи за длъжностно присвояване в  особено големи размери, представляващо особено тежък случай. Вчера с обвинение по същите параграфи се сдоби и главната счетоводителка на Созопол.\r\n \r\nОт държавното обвинение твърдят, че в периода от 29 август 2014 г. до 27 март 2017 г. двамата са  присвоили над 2 000 000 лв., собственост на община Созопол. Формално парите са отивали за покриване на строителни дейности, но реално са постъпвали в сметката на физическо лице,  което няма общо с избраните фирми изпълнители.\r\n \r\nОт прокуратурата смятат, че има реална опасност двамата да се възползват от служебното си  положение и да създадат пречки за обективно, всестранно и пълно изясняване на обстоятелствата по делото. ", "date": "2019.04.03", "title": "Искат отстраняването на кмета на Созопол Рейзи"}
{"url": "https://www.dnes.bg/notifikacii/2019/04/03/car-futbol-na-balkanite-prez-2030-g-vse-po-blizo.406496", "text": "Министерският съвет одобри проект на Меморандум за разбирателство между правителствата на България, Сърбия, Гърция и Румъния.\r\nС него се създава Инициативен организационен комитет за подаване на съвместни кандидатури за домакинства на Европейското първенство по футбол на УЕФА през 2028 г. и на Световното първенство по футбол на ФИФА през 2030 г.\r\nИдеята за това бе обявена миналата есен от премиера Бойко Борисов след четиристранна среща на високо равнище във Варна.\n\nИнициативният организационен комитет ще се състои от четирима представители на всяка от страните. Освен министрите, отговарящи за спорта или техните представители, като членове той ще включва по едно официално лице от всяка от страните и двама представители от националните футболни асоциации.\r\n                \n                Членовете на Инициативния организационен комитет се номинират от участващите страни при подписването на Меморандума за разбирателство, съобщиха от правителствената пресслужба. \n\r\nИнициативният организационен комитет се ангажира с предварителната подготовка, свързана с подаването на съвместните кандидатури за домакинство на Европейското първенство по футбол на УЕФА през 2028 г. и на Световното първенство по футбол на ФИФА през 2030 г.", "date": "2019.04.03", "title": "Цар Футбол на Балканите през 2030 г.? Все по-близо! "}
{"url": "https://www.dnes.bg/akoshtete-vqrvaite/2019/04/03/ruskata-poshta-ne-proshtava-boi-s-metlata-za-neposlushni-klienti.406510", "text": "В руския град Кубан се разрази конфузна ситуация. Служителка от местния клон на руските пощи наби клиентка с метла, съобщава РИА Новости. \n\n\r\nПобоят е документиран от пострадалата и споделен в социалната медия Instagram. Бурната реакция на местната пощаджийка е била предизвикана от недобросъвестната клиентка, категорични са свидетели на инцидента. \n\r\nКлиентът не винаги е прав и заслужава нашамарване, сбъдна се мечтата на множество хора, работещи в сферата на обслужването на клиенти, категорични са коментиращи в социалните мрежи. \n\r\nВсе пак от руската поща са организирали допълнителен курс за служителите си – Как трябва да се държим с клиентите, става ясно от публикацията на руската информационна агенция.  \r\n ", "date": "2019.04.03", "title": "Руската поща не прощава, бой с метлата за непослушни клиенти"}
{"url": "https://www.dnes.bg/sofia/2019/04/03/startira-remont-na-pokriva-na-nacionalnata-biblioteka.406523", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nЗапочва основен ремонт на покрива на Националната библиотека \"Св. св. Кирил и Методий\". През годините имаше няколко инцидента с паднали отломки от козирката, а проливните дъждове често наводняваха архива.\r\nПоради стратегическото значение на сградата, на покрива вече ще има и специална площадка за снайперисти.\n\r\nВ следващите 90 дни ще бъде извършен основен ремонт на покрива. Ще се подменят 28 елемента, които тежат по над 300 кг всеки, от отлепилата се миналата година каменна пластика. Освен керемиди, ще се подмени и плоскостите от прозрачния покрив.\n\r\nТъй като библиотеката е със стратегическо местоположение в центъра на София, често покривът се ползва от снайперисти, които охраняват обществени мероприятия. Затова планът предвижда и изграждането на специална площадка за тях, \n                    \n                    \n                \r\nОт библиотеката коментираха, че всички засегнати от водата документи са реставрирани, а стойността на ремонта възлиза на малко над 780 хиляди лева.\n\r\n ", "date": "2019.04.03", "title": "Стартира ремонт на покрива на Националната библиотека"}
{"url": "https://www.dnes.bg/business/2019/04/03/bylgarski-holding-vijda-potencial-v-pokupkata-na-chez.406509", "text": "Продажбата на ЧЕЗ изглежда е все по-близо, след като няколко компании видяха потенциал за растеж пред енергото в краткосрочен и дългосрочен план. Това коментира Тихомир Каунджиев - портфейл мениджър в \"Карол Капитал Мениджмънт\", за .\r\n\r\n\"Еврохолд България\" е един от потенциалните купувачи, но холдингът преди това трябва добре да изгради стратегията си, защото конкуренцията на пазара в енергетиката е огромен у нас, смята още експертът.\r\nПълното интервю с Тихомир Каунджиев можете да видите на страницата на .", "date": "2019.04.03", "title": "Български холдинг вижда потенциал в покупката на ЧЕЗ"}
{"url": "https://www.dnes.bg/index/2019/04/03/imamoglu-niama-vid-na-hishtnik-no-e-na-pyt-da-iztrygne-istanbul-ot-erdogan.406451", "text": "С правоъгълните си очила, със спокойствието си и с белите си ризи, закопчани до врата, опонентът на президента Реджеп Тайип Ердоган - Екрем Имамоглу, който е на път да изтръгне Истанбул след ожесточени местни избори, наистина няма вид на хищник.\n\r\nНо излизайки начело в надпреварата в икономическата и демографска столица на Турция, той се наложи като новата изгряваща звезда на една опозиция, която досега беше загубила доверието заради повтарящите се изборни поражения спрямо Ердоган, пише Франс прес.\n\r\nСпоред изборните власти неокончателните резултати дават на Имамоглу преднина от около 28 000 гласа пред неговия съперник - бившия премиер Бинали Йълдъръм - важна фигура от управляващата партия ПСР /Партия на справедливостта и развитието - бел.ред./.\n                \n                \r\nКато знак за това, че е бил убеден, че ще спечели спокойно в Истанбул, Йълдъръм е наредил да разлепят там в първите часове на сутринта афиши, които впоследствие са махнати, \"с благодарност\" към жителите, че са го избрали.\n\r\nИзправен срещу него, общият кандидат на опозиционните партии - НРП /Народнорепубликанска партия, социалдемократическа/ и \"Добра партия\" /дясна/, успя да извлече полза от своя профил на аутсайдер.\n\n\n\r\nВ интервю за АФП миналия месец в рамките на избирателната му кампания Имамоглу дори изтъкна, че неговата сдържаност е \"предимство\", добавяйки, че \"обществото в последно време е издигнало стена около тези, които вече са известни в политиката\".\n\r\nАко неговата преднина се потвърди от окончателните резултати, 49-годишният Имамоглу се готви да стане кмет на най-богатия и с най-голямо население град на Турция - пост, който би го направил един от най-видните опоненти на Ердоган.\n\r\nСамият Ердоган всъщност стартира политическата си кариера в национален мащаб, ставайки кмет на бившата османска столица от 1994 до 1998 г.\n\r\n\n\r\nИзправен пред неравностойни условия за водене на избирателна кампания, по-специално с доминиращо медийно отразяване в полза на Йълдъръм, Имамоглу все пак успя да предаде своето послание.\n\r\n\"Ние имаме социалните мрежи, които за момента са оставени на спокойствие\" от властта, каза той за АФП по време на предизборната кампания. \"Но моето основно оръжие на терена е хилядолетната техника от уста на ухо\", добави той.\n\r\nРоден през 1970 г. в Трабзон /Североизточна Турция/ на крайбрежието на Черно море, Имамоглу е следвал бизнес администрация в Истанбулския университет, след което е получил мастерска степен по мениджмънт, според официалната му биография.\n\r\nТой е работил за семейната строителна фирма, преди да се впусне в политиката преди около десет години под знамето на НРП. През 2014 г. той е избран за кмет на истанбулската община Бейликдюзю.\n\r\nИмамоглу споделя с президента Ердоган обща страст към футбола - спорт, който той е практикувал като аматьор, преди да влезе в ръководството на футболния клуб на своя роден град - Трабзонспор.\r\nПо време на предизборната кампания той се открои с уважението си към избирателите, показващи ясно предпочитанието си към неговия опонент - аспект, който контрастира в един силно разделен политически пейзаж.\n\r\n\"Имамоглу не водеше кампания, поставена върху идеологически основи, въздържайки се да поляризира електората\", подчертава Берк Есен, асоцииран преподавател в университета Билкент в Анкара.\n\r\nВ контраст с ожесточената реторика на Ердоган по време на предизборната кампания Имамоглу показа едно по-обединяващо лице, като обеща в понеделник, обявявайки победа в Истанбул, че ще бъде \"кмет на всички\", включително на тези, които са гласували срещу него.\n\r\n\"Ние искаме да започнем колкото се може по-бързо да служим на жителите на Истанбул\", заяви той, като добави, че е готов \"да сътрудничи с всички институции на страната, за да отговори бързо на нуждите на Истанбул\".\n\r\nМакар резултатите от общинските избори да не са още официални, той не губи време, като актуализира още в понеделник биографията си в профила си в Тwitter, в който се представя вече така: \"Екрем Имамоглу, кмет на голямата община на Истанбул\".\r\n \r\n/БТА/\n\r\n ", "date": "2019.04.03", "title": "Имамоглу няма вид на хищник, но е на път да изтръгне Истанбул от Ердоган"}
{"url": "https://www.dnes.bg/sofia/2019/04/03/s-maia-manolova-jiteli-na-lozenec-na-protest-sreshtu-zlaten-vek.406524", "text": "\n\r\nЖителите на столичния квартал \"Лозенец\" излязоха на протест срещу строежа на небостъргача „Златен век“. За кратко те блокираха и улицата, на която се намира високата сграда.\r\nКъм тях се присъедини и националният омбудсман Мая Манолова. \nМалко по-рано през деня самата Манолова поиска среща с ръководството на Министерството на регионалното развитие и благоустройството във връзка със законността на строежа. \n\r\nОт инициативният комитет \"Лозенец\" са се обърнали към Манолова с молбата да бъде посредник между жителите на квартала и отговорните институции. Целта им е да получат яснота относно разрешителното за строеж на сградата и другите спорни въпроси около нея.\r\n                    \n                    \n                Протестиращите настояват за спирането на строежа и дори се чуха възгласи за цялостното му премахване на сградата. Демонстрантите смятат, че тя е изградена незаконосъобразно, тъй като разрешителното й е изтекло през 2017 година.", "date": "2019.04.03", "title": "С Мая Манолова: Жители на \"Лозенец\" на протест срещу \"Златен век\""}
{"url": "https://www.dnes.bg/stranata/2019/04/03/2205-lv-za-vinetki-a-nakraia-globa-za-lipsata-i.406484", "text": "Транспортна фирма от Бургас e заплатила за 26 броя електронни винетки за автобусите си с банков превод и е глобена заради това, че в тол системата няма отчетено плащане.\r\nРумен Христов, управителят на транспортната фирма, твърди, че на 29 март е извършено плащане в размер на 2205 лева.\r\nПри проверка на един от автобусите между селата Ахелой и Каблешково обаче на водача бива съставен акт за управление без винетка. \r\nОт фирмата твърдят, че разполагат с документи за платената сума за общо 26 автобуса, дори получили обратен имейл за плащането. Проверка в банковите извлечения доказва, че същия ден е направен изходящ превод от фирмата към Националното тол управление.\r\n                    \n                    \n                „Подобни пропуски в тол системата затрудняват нашата работа и създават неудобство за пътниците“ заяви Христов. „Не ни се струва редно да заплащаме за услуга, а след това да бъдем санкционирани, заради чужди грешки.“\r\nВариантите в случая са два - или да се плати глобата по съставения акт, макар и винетката да е платена, или фирмата да си търси правата по съдебен път.\n\r\n ", "date": "2019.04.03", "title": "2205 лв. за винетки, а накрая – глоба за липсата й"}
{"url": "https://www.dnes.bg/zvezdi/2019/04/03/iavor-zahariev-ot-gravity-co-v-bolnica-s-opasnost-za-jivota.406527", "text": "Вокалистът на Gravity Co Явор Захариев е настанен в болница с опасност за живота, съобщава \"\". Рокаджията е бил открит целият в кръв на тавана на дома си в столичния кв. \"Лозенец\".\r\nОткрили го негови близки по обед и веднага са повикали полиция и линейка. Според една от версиите Захариев е бил нападнат и бит. \r\nМузикантът е откаран в тежко състояние в \"Пирогов\", където е настанен за лечение. \r\nОт института потвърдиха пред изданието, че пациент с тези инициали е прегледан обстойно и е установено тежко общо увреждане. Състоянието му е сериозно, има опасност и за живота му. \r\nЗаради инцидента концерт на групата тази вечер в София бе отменен.", "date": "2019.04.03", "title": "Явор Захариев от Gravity Co в болница с опасност за живота"}
{"url": "https://www.dnes.bg/obshtestvo/2019/04/03/nova-iniciativa-u-nas-shte-bori-dezinformaciiata.406514", "text": "Все повече се разпространява неточна и невярна информация, също и такава, която има за цел да навреди на човек, групи, организации и държави. Имаше и опити за влияние върху изборни процеси. Това каза в ефира на   от, който представи инициативата \"Заедно срещу дезинформацията\".\r\nСпоред експерта хората в обществото трябва да бъдат обучени да мислят критично. \r\n\"Държавните органи до известна степен подценяват ролята на информацията. Границата между борбата с дезинформацията и свободата на словото е много тънка. Но подвеждащите новини могат да оказват пряка заплаха върху живота и здравето на хората\", добави още той.\r\n                    \n                    \n                Въпросът е потребителите да бъдат сигурни в качествената журналистика и съобщенията на държавни органи, уточни Божилов. Навлизаме в етап, в който изкуственият интелект до такава степен може да подпомогне формирането много фалшиви новини, че те на практика да не се отличават от реалността, посочи той.\r\nНеизбежно е включването на изкуствения интелект в борбата срещу фалшивите новини, ксенофобията, тероризма, подчерта гостът.\r\n\"5G мрежите са бъдещият гръбнак на нашия социален, икономически, медиен живот. Затова и сигурността в този контекст отново е на преден план. Въпросът за производителя и доставчика на основното оборудване и начина на защитаване на информация стои на дневен ред\". \r\n.", "date": "2019.04.03", "title": "Нова инициатива у нас ще бори дезинформацията "}
{"url": "https://www.dnes.bg/zvezdi/2019/04/03/kristian-kostov-pleni-syrceto-na-kitaiska-aktrisa.406469", "text": "Кристиан Костов си хвана ново гадже. Прочувайки се с таланта си в Китай, певецът плени сърцата не само на тамошната публика, но и на красива актриса.\r\nСлед участието си в музикалния формат „Singer“, той явно няма намерение да се прибира в България, но новите музикални проекти, които прави не са единственото нещо, което го спира. Оказва се, че от няколко месеца той излиза с Лиша Миндзъ.\r\n \r\nКостов публикува снимки с момичето в профила. На тях изглежда, че двамата са нещо повече от приятели.\r\n \r\nМиндзъ, която е популярна в Китай с прякора си Лео Ли, е със 7 години по-голяма от Кристиан. Тя вече има няколко роли в киното, най-известната от която е във филма „General and I“.\r\n \r\nВ средата на март Костов издаде миниалбум в Китай и сподели, че вече не остава незабелязан по улиците. Той още не е споделял дали възнамерява да остане за постоянно в страната, за да твори.\r\n\r\n", "date": "2019.04.03", "title": "Кристиан Костов плени сърцето на китайска актриса"}
{"url": "https://www.dnes.bg/politika/2019/04/03/italiano-arabski-konsorcium-stroi-nashata-chast-na-turski-potok.406492", "text": "Избран е изпълнител за разширяването на газопреносната мрежа на България от българо-турската до българо-сръбската граница. С избора на изпълнител \"Булгартрансгаз\" ЕАД приключи успешно обществената поръчка по проекта, стана ясно от думите на енергийния министър Теменужка Петкова пред журналисти в парламента.\n\n\n\r\nНовото трасе, по-известно като българския участък на Турски поток, ще минава паралелно на северния магистрален газопровод в посока западната граница. Строителството ще струва 2,286 млрд. лева без ДДС. \n\r\n\"Три консорциума се явиха, от трите до представяне на ценови оферти стигнаха два. Този, който спечели, е \"Консорциум Аркад\", който включва компании от Италия и Саудитска Арабия. Те дадоха оферта, която отговаря на бюджета\", обясни Теменужка Петкова.\n                    \n                    \n                \r\n\"Днес е един добър ден за българската енергетика\", обобщи енергийният министър. Петкова добави и че интерконекторът Гърция-България също върви към своята решаваща фаза и се очаква строителството му да започне през юни.\n\r\nЕнергийният министър коментира и проверката на ведомството й на концесията на мината в пернишкото село Дивотино. Вчера и от БСП внесоха сигнали за нарушения от страна на концесионера.\n\r\nТеменужка Петкова уточни, че е предприела необходимите мерки много преди колегите от БСП да сигнализират за проблема. Министърът добави и че след среща с концесионерите е преустановена дейността на мината в участъка, за който има неясноти със статута на земята.\n\r\n\"Така че ние много преди колегите от БСП да се заинтересуват, сме предприели необходимите мерки. В този участък е спрян целият процес, така че да могат хората да бъдат спокойни“, поясни още Петкова.", "date": "2019.04.03", "title": "Италиано-арабски консорциум строи нашата част на Турски поток"}
{"url": "https://www.dnes.bg/sofia/2019/04/03/manolova-se-zahvashta-s-nebostyrgacha-zlaten-vek.406486", "text": "\"Омбудсманът Мая Манолова иска среща с ръководството на Министерството на регионалното развитие и благоустройството във връзка със законността на строежа на 34-етажния небостъгач \"Златен век\", се казва в прессъобщение разпространено от канцеларията на институцията.\r\n \r\nОт инициативният комитет \"Лозенец\" са се обърнали към Манолова с молбата да  бъде посредник между жителите на квартала и отговорните институции. Целта им е да получат яснота относно разрешителното за строеж на сградата и другите спорни въпроси около нея. Към момента контролните органи по строителството изразяват  противоречиви мнения. От общината казват, че разрешителното е изтекло, докато от ДНСК твърдят обратното.\r\n \r\nМая Манолова е изпратила и писмо до регионалния министър Петя Аврамова, в което аргументира исканет си за среща с обществените очаквания, които са \"породени от противоречивите становища по основния въпрос относно валидността на разреяението за строеж,  изразени през последните дни в публичното пространство от органите на централната и местната администрация за разреяаване и контрол на строителството.\"\r\n \r\nОт администрацията на омбудсмана припомнят, че Манолова работи по казуса с  небостъргача \"Златен век\" още от 2017г., когато граждани сигнализират Манолова с молба да инициира проверки за намалени отстояния от съседните сгради,   законността на строителното разрешение, книжата и съответствието между изграждането на „Златен век“ и устройствените планове на София.\r\n \r\nВ съобщението се съобщава, че тази вечер от 18.30 ч. омбудсманът Мая Манолова ще подкрепи гравданите от кв. \"Лозенец\", които за пореден път излизат на протест срещу свръх застрояването, застрояването на зелени площи и незаконното строителство. \r\n \r\n ", "date": "2019.04.03", "title": " Манолова се захваща с небостъргача \"Златен век\""}
{"url": "https://www.dnes.bg/zvezdi/2019/04/03/kilata-sravni-niagara-s-rilskite-ezera.406473", "text": "\"Торонто-седемте рилски езера\". Това написа 100 Кила във Facebook, публикувайки снимка от посещението му на Ниагарския водопад. Рапърът сравни природния феномен с една от най-известните красоти на природата в България.  \r\n\"Хора, гледайте какво става, наистина глобално затопляне, аз съм на седемте рилски езера, виждате какъв прилив страхотен има. Ако има туристи, моля ви, не ходете голи из планината, не търсете подслон. Просто не бъдете там. Нещо уникално е, виждам, че дори пингвини са дошли\", пошегува се той във видео, снимано на водопада, направено в стил \"пряко включване от мястото на събитието\".\r\n \r\nОт началото на март Явор Янакиев, по-известен у нас с прозвището си 100 Кила, е на турне в САЩ и Канада. До момента той пя за своите фенове в Чикаго, Сан Франциско, Сиатъл, Бостън, не пропусна да се разходи и из нощния Лас Вегас. \r\n \r\n„Знам, че всеки един българин там има уникална история, защото познавам манталитета и психологията му и знам, че всеки би пробил”, коментира Килата преди да замине.\r\n \r\n\"Голем си, Яворе\", написа негов последовател в социалната мрежа. Българка пък му написа, че децата й предпочитат него вместо Ариана Гранде. \r\n\r\n", "date": "2019.04.03", "title": "Килата сравни Ниагара с рилските езера"}
{"url": "https://www.dnes.bg/index/2019/04/03/mrysniiat-vyzduh-sykrashtava-jivota-na-decata-s-20-meseca.406447", "text": "Мръсният въздух е отговорен за смъртта на един от всеки 10 души през 2017 г. Това го превръща в най-големият убиец, изпреварвайки автомобилните катастрофи и дори маларията и пушенето. Ново проучване показа, че той ще бъде и главният виновник за съкращаването на продължителността на живота на децата, родени в близките няколко години. \n\n\r\nСпоред изследването на State of Global Air, животът на всеки, роден днес ще е средно с 20 месеца по-кратък. Най-засегната ще е Азия, където продължителността на живота спада с близо 30 месеца, а в Субсахарската Африка – 24 месеца. Това се дължи не само на мръсния въздух на улицата, който е в следствие на индустрията и автомобилите, но и на този в домовете, причинен от печките, използвани за готвене и отопление.\r\n                \n                В по-развитите държави обаче продължителността на живота на бъдещите поколения е съкратена само с 5 месеца.\r\n\"Това, че мръсният въздух съкращава живота на децата ни беше шок за нас“, казва вицепрезидентът на Health Effects Institute, компанията, отговорна за изследването.\r\nНовините обаче не са новост за Unicef, които многократно алармират, че мръсният въздух дава отражение върху здравето на обществото. Те предупреждават, че именно той стои зад все по-честото недоносване на бебета, детска астма и слабо развити бели дробове у децата.\r\nВъпреки че мръсният въздух влияе най-много на слабите детски организми, той често е отговорен и за смъртта на възрастните. Близо 9 от 10 смъртни случая при хората около  50 г. са в следствие на усложнения, предизвикани от фините прахови частици, които вдишваме.\r\nГлобално, мръсния въздух е отговорен за смъртта на 41% от населението на Земята през 2017 година, 20% се дължат на диабет тип 2, 19 на рак на белите дробове, 16% на сърдечни заболявания, 11% се дължат на сърдечен удар.\r\nОчевидно е, че някои държави взимат мерки срещу замърсяването на въздуха. Нивата на фини прахови частици в Китай са спаднали, след като страната взе мерки за ограничаването на използването на въглища в индустрията. Те също така контролират броя на превозни средства в градовете и се опитват да започнат да се захранват с чиста енергия.\r\nГлавният виновник за влошеното здраве на хората е частицата PM2.5, която предизвиква трудности в дишането и сърдечни промени. Нейните нива са завишени главно в развиващите се страни – между четири и пет пъти повече от нивата в богатите държави.\r\nСъщо така в развиващите се страни, близо 3,6 милиарда души дишат мръсен въздух и у дома, тъй като използват твърди горива за отопление и готвене.\r\nМиналата година State of Global Air обяви, че 90% от населението на Земята диша опасен въздух, който води дори до деменция и преждевременни аборти. В своето изследване, организацията определя състоянието на света ни като \"глобална катастрофа“. \r\n ", "date": "2019.04.03", "title": "Мръсният въздух съкращава живота на децата с 20 месеца"}
{"url": "https://www.dnes.bg/index/2019/04/03/rusnacite-vyn-amerikancite-vytre-germancite-dolu-nato-na-70-godini.406501", "text": "НАТО е нужен, за да \"задържи руснаците вън от Европа, американците – вътре, а германците - долу\". Думите са на първия генерален секретар на НАТО британският лорд Хастингс Исмей. С това той изрази едно широко разпространено мнение от онези години. \n\r\nЗапочнатата от Германия Втора световна война беше току-що приключила, Съветският съюз контролираше цялата източна половина на Европа, включително и Източна Германия, а американците обмисляха дали да не се изтеглят от Европа и да я оставят да се оправя сама. Подобно нещо навярно щеше да я постави под още по-силно съветско влияние и натиск, пише . \n                \n                \r\nГермания обаче не бе държана твърде дълго време \"долу\" – поне ще се отнася до западната ѝ част. Федерална Република Германия бързо си спечели достатъчно доверие, че да бъде приета за член на НАТО през 1955 година. Източна Германия пък се присъедини към командвания от Съветския съюз Варшавски договор.\n\n\n\n\r\nСтудената война, по време на която равновесието между двата военни блока се дължеше на взаимното сплашване и възпиране, продължи близо 40 години. В контекста на преговорите за разоръжаване със Съветския съюз през 1988 година бившият американски президент Роналд Рейгън обяви, че Вашингтон винаги ще се съобразява с интересите на европейците: \"На първо място за мен е нуждата да съхраним силното партньорство между Северна Америка и Европа. Ние никога няма да пожертваме това партньорство в името на някакво споразумение със Съветския съюз\", каза Рейгън.\n\r\nКонфликтите на новото време \n\r\nПрез 1989/90 ситуацията се промени радикално. Комунизмът се провали, Съветският съюз са разпадна. Победителите от Втората световна война одобриха членството на Обединена Германия в НАТО. Големите промени в Европа доведоха и до това, че само в рамките на няколко години повечето бивши страни-членки на Варшавския договор като Полша, Чехия, Унгария или балтийските държави се присъединиха към НАТО.\n\r\nМеждувременно обаче възникна ситуация, сходна с тази от времето на Студената война. Русия се чувства застрашена от източното разширяване на НАТО и отново се въоръжава. Това блокира по-нататъшното разширяване на Алианса. Грузия и Украйна например не бива да хранят надежди за скорошно присъединяване, защото НАТО не желае да си навлича нови конфликти. А конфликти - колкото щеш. От 1990-те години насам НАТО все повече разширява периметъра на своите действия извън територията на Алианса - в различни кризисни огнища по света. Първоначално този факт предизвика ожесточени дискусии в Германия, която не е забравила поуките от националсоциалистическото си минало.\n\r\nМеждувременно обаче Германия участва в редица мисии на НАТО в чужбина - например на Балканите и в Афганистан. Един-единствен път в 70-годишната си история НАТО използва клаузата за колективна самоотбрана, според която  членовете на Алианса са длъжни да защитават всяка страна-членка, нападната отвън. Това се случи след терористичните атентати от 11 септември 2001 година. Този казус породи обаче остър спор, който разедини НАТО за дълги години.\n\r\nСлед встъпването в длъжност на Доналд Тръмп преди две години НАТО отново се оказа под силен натиск. Тръмп многократно поставя под въпрос смисъла на Алианса и колективния ангажимент за отбрана. През 2018 година той например запита защо САЩ да са длъжни да защитават една малка страна-членка като Черна гора, рискувайки „Трета световна война“. Освен това заплаши, че САЩ ще закрилят само онези държави от НАТО, които си плащат съответно.\n\r\nТук Тръмп визира най-вече Германия, обвинявайки я, че не отделя достатъчно средства за отбрана. На последната среща на върха на НАТО Тръмп посмекчи тона, но продължи да твърди, че другите държави „използват“ САЩ: \"Ние плащаме прекалено много в бюджета на НАТО. Алиансът е много важен, но НАТО помага повече на Европа, отколкото тя на нас\", заяви той.\n\r\nГерманската канцлерка Ангела Меркел го контрира с думите, че Германия дължи много на НАТО. \"Но Германия има и голям собствен принос към НАТО. Ние поставяме нашите военни способности в услуга на Алианса. Поддържаме сериозен ангажимент в Афганистан и по този начин представляваме и интересите на САЩ\", заяви тя.\n\r\nНа срещата на върха през 2014 година НАТО си постави за цел до 2024 година разходите за отбрана да се доближат до два процента от БВП на съответните страни-членки.\n\r\nСамо малко европейски страни постигнаха тази цел през изминалата година. Военните разходи на Германия съставляваха само 1,23 процента от БВП. И в новия проектобюджет на Германия целта от два процента няма да бъде постигната. Ангела Меркел обеща до 2024 години военните разходи да се увеличат до 1,5 процента. Германските социалдемократи, които са коалиционен партньор в правителството на Меркел, неизменно блокират по-нататъшното увеличаване на военните разходи, а външнополитическият говорител на социалдемократите Нилс Шмид заяви в разговор с ДВ, че исканите от Тръмп два процента не бива да се превръщат във \"фетиш\".\r\n \r\n", "date": "2019.04.03", "title": "Руснаците вън, американците вътре, германците долу: НАТО на 70 години"}
{"url": "https://www.dnes.bg/notifikacii/2019/04/03/mvr-shefyt-ima-seriozen-spad-na-bitovata-prestypnost.406513", "text": "На национално ниво има спад в сериозни размери на извършените престъпления по линия на битовата престъпност - против личността и собствеността. Повишена е мобилността и възможността за бърза реакция при извършени престъпления. Това заяви вътрешният министър Младен Маринов по време на изслушване в ресорната парламентарна комисия.\n\r\nПо линия на купуването на гласове и подготовката за евроизборите Маринов заяви, че е направен анализ на схемите за такива престъпления от предишните избори. Основните начини, по които се извършват такива престъпления са изведени и МВР е готово да противодейства, ако види наченки на такива прояви. Той отбеляза, че се набляга на превенцията, като вече се работи по оперативна линия.\n                \n                \r\nЗа последния случай, при който беше задържана престъпна група търгувала нелегално с оръжия, сглобявани от изнесени части от завод \"Арсенал\" Маринов коментира, че са проведени срещи и предстои отново проверка по отношение на режима и контрола в производствените помещения за оръжия.\n\r\nВътрешният министър отбеляза още, че вчера е провел среща с новото ръководство на новата агенция за пътна безопасност, за да набележат конкретни мерки за бърз ефект. На нея са се обединили да се направи анализ на организацията на движението навсякъде, за да се актуализира тя и да отговаря на условията на пътната инфраструктура. След което да се премине към опресняване на пътната маркировка.\n\r\nПо време на изслушването стана известно още, че на следващия блиц-контрол в началото на май МВР ще предостави на вътрешната комисия справка за изпълнените приоритети от програмата на правителството от 2017 г. до момента и това, което трябва да се изпълни до края на 2019 г.", "date": "2019.04.03", "title": "МВР шефът: Има сериозен спад на битовата престъпност"}
{"url": "https://www.dnes.bg/obshtestvo/2019/04/03/mitropolit-kiprian-nosi-blagodatniia-ogyn.406477", "text": "Премиерът Бойко Борисов се срещна със Старозагорския митрополит Киприан,  който ръководи Комисията за уреждане на статута на Македонската  православна църква-Охридска архиепископия (МПЦ).\n\r\nКомисията беше създадена в края на 2017 г. след искане на МПЦ  Българската православна църква да съдейства за уреждане на статута й.\n\r\nПо време на срещата е бил уточнен начинът, по който ще бъде предаден  донесеният от Йерусалим великденски благодатен огън от българска страна  на представител на македонската църква. За първи път Северна Македония  получи благодатния огън от България миналата година.\r\nМитрополит Киприан ще донесе тази година благодатния огън  от Йерусалим у нас.\r\n                    \n                    \n                В тази връзка в правителствения самолет с  българската делегация ще пътува македонски епископ  по изричната молба на Македонската православна църква, съобщиха от правителствената пресслужба.\n\r\nНа срещата владиката е запознал премиера със състоянието на храмовете в Старозагорската епархия и по-конкретно – с храм-паметник \"Рождество Христово\" към Шипченския манастир.\r\n\"Правителството винаги е подкрепяло Българската православна църква и ще продължи да го прави\", посочи министър-председателят.\r\nОт своя страна Старозагорският митрополит поднесъл поздравления и благодарност към премиера за отличните църковно-дипломатически отношения между правителството на България и Българската православна църква.", "date": "2019.04.03", "title": "Митрополит Киприан носи благодатния огън"}
{"url": "https://www.dnes.bg/politika/2019/04/03/istanbulskata-konvenciia-pak-na-dneven-red-tozi-pyt-silovo.406499", "text": "Лидерът на БСП Корнелия Нинова отправи призив към евродепутатите от всички партии да отхвърлят подготвяната резолюцията до Съда на Европейския съюз, с която се иска процедура за приемане на Истанбулската конвенция във всички държави членки. \n\n В изявление пред медиите в централата на партията Нинова заяви, че опитите за приемане и налагане на Конвенцията не само, че не са спрели, но се засилват. \n\r\n\"Утре в ЕП ще се гласува важна резолюция, с която се иска от Съда на ЕС да даде процедура на ЕС, по която конвенцията да бъде подписана от ЕС като цяло\", уточни Нинова и добави, че досега осем държави не са приели Истанбулската конвенция: България, Чехия, Унгария, Латвия, Лихтенщайн, Литва, Словакия и Великобритания. \n                    \n                    \n                \r\n\"Ако се стигне до подписване на конвенцията от името на ЕС, което се иска с тази резолюция към съда, по силата на Договора за функциониране на ЕС сключеното споразумение ще има обвързваща сила за държавите членки\", посочи лидерът на левицата, цитирана от БТА.\n\r\n\"Обръщам се с призив към всички български евродепутати - в последния месец видяхме в българските училища анкети, в които децата трябваше да се самоопределят като момиче, момче или нещо друго. Видяхме други документи в детски градини, училища, където не сме майки и бащи, а родител едно и родител две. Призовавам всички колеги, ние сме различни идеологически, но това е моментът, в който да покажем, че над всички нас стои Конституцията на България\", посочи Нинова пред медиите. \n\r\nТя настоя българските депутати в ЕП да гласуват \"против\", за да защитят Конституцията, българското семейство и българските деца.", "date": "2019.04.03", "title": "Истанбулската конвенция пак на дневен ред, този път силово "}
{"url": "https://www.dnes.bg/notifikacii/2019/04/03/v-opasnost-li-sa-astronavtite-na-nasa-sled-testa-na-indiia.406462", "text": "Индия навлезе с гръм и трясък в космическата надпревара, тествайки оръжие, което може да унищожи сателит, обикалящ в ниската орбита на Земята. Опитът на 1 април беше успешен и ракетата разби един от вече неработещите индийски сателити. Но това определено ядоса НАСА.\r\nОще преди извършването на теста, група от експерти изразиха притеснението си за сигурността на астронавтите и количеството космически боклук, който ще се създаде.\r\nДва дни след опита, шефът на НАСА Джим Бриденстин заяви, че действието на Индия е било \"ужасяващо“.\r\nСпоред данните на космическата агенция, близо 400 отломки са се отделили след разбиването на сателита, 60 от тях са достатъчно големи, за да бъдат засечени, а 24 вече се намират над Международната космическа станция.\r\n                \n                \"Това е ужасно, ужасно нещо. Да предизвикаш събитие, което да изпрати отломки над Международната космическа станция. Такава дейност не е съвместима с бъдещето на хората в Космоса“, казва  Джим Бриденстин.\r\n\"Опитваме се да комерсиализираме пътуването в ниската орбита на Земята, започваме да развиваме все повече дейности в Космоса, които да подобрят състоянието на човечеството – независимо дали става въпрос за фармацевтични продукти или 3D принтери, които да създават човешки органи, които да спасяват животи. Дори не говорим за всички онези производствени дейности, които не можеш да извършиш на Земята. Най-лошото е, че когато една държава направи подобно нещо, всички останали се чувстват длъжни да сторят същото“, допълва Бриденстин.\r\nСамо за последните няколко дни, рискът Международната космическа станция да се сблъска с космически отломки, което да доведе до проблеми за живеещите на нея астронавти, е скочил с 44%.\r\n\"Нека да сме ясни, ние сме единствената организация в света, която е отговорна за живота на хората, изпратени в Космоса. За нас не е приемливо да позволим на отделни държави да създават космически боклук, който да поставя живота на хората в риск“, обяснява  Бриденстин.", "date": "2019.04.03", "title": "В опасност ли са астронавтите на НАСА след теста на Индия? "}
{"url": "https://www.dnes.bg/stranata/2019/04/03/tejka-katastrofa-krai-zlatarica-shestima-postradaha.406521", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nТежка катастрофа стана край Златарица тази нощ. На прав участък кола, управлявана от 19-годишен водач, последователно се забива в три дървета, след което се преобърнала и самозапалила. В нея са пътували шестима души.\r\nПострадалите са откарани в спешното отделение на болницата във Велико Търново, \r\nЧетирима от тях като по чудо са се отървали само с леки наранявания и са освободени за домашно лечение.\r\n16-годишно момиче и 29-годишен мъж остават в реанимацията.", "date": "2019.04.03", "title": "Тежка катастрофа край Златарица, шестима пострадаха"}
{"url": "https://www.dnes.bg/zvezdi/2019/04/03/v-ochakvane-na-bebeto-radost-se-radva-na-kostadinov.406470", "text": "„Мис Футбол“ Радост Тодорова отправи романтично послание към любимия си. Тя се похвали във Фейсбук, че двамата са заедно от две години и имат сериозни планове за бъдещето.\r\nКрасавицата сподели снимка, на която държи голям букет от рози в скута си. Тя бе придружена от текста: „Ох, всички, които ме познават добре, ще се досетят колко време мислих какво да напиша.... нали съм си поет романтик, НО.... в случая искам да кажа само едно огромно БЛАГОДАРЯ на Човека с главно „Ч“, който ме уважава, обича, цени и подкрепя както в проектите и радостите ми, така и в неуспехите и в трудностите по пътя ми! Човекът, с когото изживях най-хубавите две години от живота си и с когото виждам бъдещето си!“.\r\n \r\nРадост излиза с национала Георги Костадинов. Въпреки че той играе за „Арсенал“ (Тула), двамата успяват да запазят връзката си и в момента очакват първото си дете.\r\n \r\nМиската все още не е потвърдила новината, че ще става майка, но често споделя клипове и снимки с новородени. На един от общите ѝ кадри с футболиста той държи ръката си на корема ѝ.\r\n \r\nРадост Тодорова представи страната ни на престижния конкурс „Мис Вселена“ през 2015 г. Тогава тя се прочу с искрената си реакция по време на шоуто. След като водещият се обърка и сложи короната на Ариадна Гутиерес Аревало (Мис Колумбия), българката единствена подкани истинската победителка – Пиа Алонсо Вурцбах (Мис Филипини) да излезе напред. Жестът ѝ плени сърцата на хиляди хора по света и я превърна в любимка на много филипинци.\r\n\r\n", "date": "2019.04.03", "title": "В очакване на бебето: Радост се радва на Костадинов"}
{"url": "https://www.dnes.bg/notifikacii/2019/04/03/cska-pobedi-ludogorec-i-marshiruva-kym-kupata-na-bylgariia.406528", "text": "ЦСКА удари с 1:0 Лудогорец в Разград и се класира на 1/2 финал за Купата на България. Единственото попадение в мача заби Пинто (30).\n\r\n\"Армейците\" изиграха много добър двубой, тотално доминираха и надиграха разградчани, като дори пропуснаха да ги победят с по-категоричен резултат. Лудогорец определено разочарова, като успя да създаде само едно чисто голово положение в края, когато гредата спаси гостите.\n\r\nСъдията Николай Йорданов като цяло се справи с напечената среща, но в края на първото полувреме пощади домакините, като не изгони от игра Сисиньо, който изрита свирепо в корема Жоржиньо.\n\r\nТака ЦСКА заслужено взе победата и ще чака в приповдигнато настроение срещата си с Лудогорец за първенство. Двубоят ще бъде в събота отново в Разград. Само три точки разделят двата отбора в битката за шампионската титла.\n                \n                \r\n\r\n ", "date": "2019.04.03", "title": "ЦСКА победи Лудогорец и марширува към Купата на България"}
{"url": "https://www.dnes.bg/eu/2019/04/03/enp-shte-zapazi-liderskata-si-poziciia-v-evroparlamenta.406485", "text": "На предстоящите европейски избори не се очаква сериозно разместване на пластовете. Очакванията са, че ЕНП ще запази водещото си място, а европейските социалисти ще са втори, както е и понастоящем. Това каза Борислав Мавров, изпълнителен директор на Фондация \"Европейски институт\", в ефира на .\r\nОчаква се на следващите позиции да се наредят \"Зелените\" и либералите, коментира той.\r\n\"Завоят на френския президент Еманюел Макрон към \"Зелените\" може да означава възможност за формацията да достигне до третото място. \"Зелените“ печелят популярност в Западна и Северна Европа. Не очаквам голямо преконфигуриране в Европейския парламент. Системните и традиционни формации отново ще бъдат начело на Европа\", прогнозира Мавров.\r\n                    \n                    \n                \"Сигналите, които изпращат избирателите, е крайно време да бъдат разчетени от европейските лидери и да се предприемат стъпки към реформи. Те изглеждат неизбежни, но страшно трудни за осъществяване\", допълни той.\r\n", "date": "2019.04.03", "title": "ЕНП ще запази лидерската си позиция в европарламента"}
{"url": "https://www.dnes.bg/stranata/2019/04/03/sedem-katadjii-ot-pernik-v-aresta-za-taksa-spokoistvie.406487", "text": "Седем служители на ДАИ-Перник са задържани за подкупи. Обвинението, което ще им бъде повдигнато, е за участие в организирана престъпна група.\r\nГрупата е действала на територията на област Перник чрез проверки на пътя и събиране на \"такса спокойствие\", съобщи Димитър Петров, изпълняващ длъжността административен ръководител на Специализираната прокуратура.\r\nВзимани са пари от десетки транспортни фирми. Част от тях са получавали писма, с които били предупреждавани за проверки, предаде .\r\nКогато пък собствениците на тези фирми идвали в ДАИ, са им били искани определени суми пари, за да не им бъдат съставени дължимите по закон актове. Събирани са пари и при издаване на лиценз за транспортна дейност или подновяване на такъв.\n                    \n                    \n                \r\nПри спиране на пътя на кола на съответната фирма, проверяващият служител бил длъжен да се свърже с някой от администрацията, който също бил част от групата. След потвърждение, че таксата е заплатена, камионът не се проверявал. Ценоразписът не бил твърд, преценявало се според финансовото състояние на фирмата и броя на превозните средства.\n\r\nГрупата от ДАИ - Перник е в полезрението на службите за сигурност от средата на миналата година. Задържаните са на средно ниво, има ясно изразен лидер. Сред арестуваните не е ръководителят на ДАИ, уточни Петров.\n\r\nАкцията е започнала около 9,30 ч. тази сутрин, продължава в служебни помещения и лични адреси.\n\r\nУтре ще бъде съобщена по-подробна информация. Явно става дума за систематичен проблем в Министерството на транспорта при подбора на кадри, каза Петров, визирайки предишни акции в ДАИ в София и в Благоевград.\r\nЗа софийското ДАИ делото е в съда, в Благоевград разследването е приключило, изготвя се обвинителен акт, посочи Петров.\r\n ", "date": "2019.04.03", "title": "Седем катаджии от Перник в ареста за \"такса спокойствие\""}
{"url": "https://www.dnes.bg/world/2019/04/03/vyoryjen-s-noj-ubi-dvama-v-uchilishte-v-kitai.406457", "text": "Мъж, въоръжен с нож, уби двама души и рани още двама в селско основно училище в Централен Китай. Това съобщиха местните власти, предаде Франс прес.\r\nНе се споменават подробности за убитите. Двете ранени деца са откарани в болница, уточниха в комюнике властите на окръг Нинюан в провинция Хунан. Няма опасност за живота им.\n\n\r\nПолицията арестува 31-годишен мъж на име Чжън Моюцзюн, жител на същото село. Не се съобщават мотивите на нападателя, отбелязват АФП и ТАСС.\r\nНападенията с нож в училища зачестиха през последните години в Китай и принудиха властите да затегнат мерките за сигурност в съответните зони, посочва АФП, цитирана от БТА.\r\nПрез октомври м. г. жена нападна възпитаници на детска градина в югозападната провинция Съчуан и рани 14 от тях. През април 2018 г. мъж уби 9 ученици в северната провинция Шенси и рани 12. През април училищен служител нанесе удари с чук на 20 деца от учебното заведение в Пекин, припомня агенцията.", "date": "2019.04.03", "title": "Въоръжен с нож уби двама в училище в Китай "}
{"url": "https://www.dnes.bg/obshtestvo/2019/04/03/solomon-pasi-zove-mir-po-vreme-na-poseshtenieto-na-papata-i-bg-kardinal.406463", "text": "България ще бъде в световния фокус по време на визитата на папа Франциск през май месец. Нека по време на тази визита мирът да блика от България и целият свят да го види това, призова президентът на Атлантическия клуб в България Соломон Паси на конференцията \"Папа Франциск в България\". \n\n\n\n\r\nОще от 1990 г. Атлантическият клуб е ангажиран с темата за отношенията ни с Ватикана, но през 1990 г., когато започнахме присъединяването към НАТО, си дадохме сметка, че ние имаме един огромен репутационен проблем, обясни бившият външен министър на конференция в БТА.\n\r\n\"Не бяхме го причинили, но бяхме негова жертва, и това беше атентатът срещу папа Йоан Павел II и искахме това петно да бъде изчистено от България\", заяви Соломон Паси. \n                    \n                    \n                \r\nТой отбеляза, че първият, който кани папа Йоан Павел II в България, е президентът Желев, а след това през 1994 г. започва и мощна кампания за идването на папата у нас.\n\r\n\"Тогава имаше огромна съпротива срещу това идване - и политическа, и религиозна, и на неразбирането, и на инерцията, и на липсата на култура в тази област\", обясни Соломон Паси. \n\r\nСоломон Паси отбеляза и приноса на Симеон Сакскобургготски за идването на папа Йоан Павел Втори през 2002 г. в България. Тогава папата каза знаменаталната фраза, че \"България няма отношение към атентата срещу него\", припомни Соломон Паси. \n\r\nТой отбеляза, че през същата тази 2002 г. България получи две заветни покани - поканата да влезе в НАТО - през ноември 2002 г., и датата за членство в ЕС - пак през есента на 2002 г.\n\r\nСега сме в нова фаза на отношенията си с Ватикана, посочи Соломон Паси и разказа, че в качеството си на външен министър е изпратил на летището папа Йоан Павел Втори и му е връчил писмо. \n\r\n\"В него му благодарих за посещението, но отбелязах, че \"за да има България по-голяма тежест в света и в католическия свят, смятаме, че е назрял моментът да определите един български кардинал\", каза Паси. Според него основната политическа мисия на визитата на папа Франциск у нас трябва да е свързана с това българското правителство и католиците ни да поискат от папата той да направи онова, за което на папа Йоан Павел Втори не му стигна времето - да имаме български кардинал. \n\r\n\"Надявам се след визитата на папа Франциск у нас, да имаме един български католически кардинал\", каза Соломон Паси на конференцията.", "date": "2019.04.03", "title": "Соломон Паси зове: Mир по време на посещението на папата... И BG кардинал! "}
{"url": "https://www.dnes.bg/crime/2019/04/03/3-godini-po-kysno-arest-za-obira-v-poshtata-v-haskovo.406459", "text": "След 3 години разследване полицията в Хасково е установила и задържала извършителите на крупен грабеж в Хасково, съобщи пресцентърът на МВР, цитиран от агенция Фокус. Арестуваните са трима.\r\n \r\nПрез нощта на 7 срещу 8 юни 2016г. група маскирани мъже нахлуват в пощенската станция  в града и измъкват 1 833 000 лв. Акцията им е професионална и изпипана -  обезвреждат охранителната техника, привеждат в безпомощно състояние охранителя, проникват в трезора и чрез металорежещи машини отварят три метални каси.  След това се изнасят с автомобили по предварително подготвени маршрути.\r\n \r\nОкръжната прокуратура на Хасково формира разледващ екип, заедно със служители на ОДМВР и ГДНП, който започва издирвателни действия. \r\n \r\nРазпитани са над 100 свидетели, формиран е профил на извършителите. Според него те би трябва да са криминално проявени и с добри технически познания. Извършени са близо 40 експертизи, разпознавания и психологически изследвания. \r\n \r\nТримата задържани са обвинени по текстове от Наказателния кодекс, които предвиждат лишаване от свобода\r\nот пет до петнадесет години. \r\n \r\nВ края на октомври 2016г. полицията в Хасково задърва други четирима мъже за обира. Няколко месеца по-късно\r\nтрима от тях бяха пуснати под гаранция, а четвъртият - шампионът по мотокрос Красен Кънчев, беше освободен,\r\nзащото бе изтекло времето, в което обвиняем може да бъде задържан в ареста по време на досъдебно производство - 8 месеца. ", "date": "2019.04.03", "title": "3 години по-късно: Арест за обира в пощата в Хасково "}
{"url": "https://www.dnes.bg/notifikacii/2019/04/03/facebook-iztri-ultras-stranici-na-futbolni-grandove.406466", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Ултрас страници на \"Левски\", ЦСКА, пловдивските \"Ботев\" и \"Локомотив\", както и на други родни тимове, бяха премахнати от Facebook. Същата бе съдбата на страниците на привърженици на други балкански тимове, между които сръбските \"Партизан\" и \"Цървена звезда\", както и на румънския \"Стяуа\".\n\n\n\n\r\nСпоред журналиста от вестник \"Монитор\" Калин Караиванов, това е началото на кампания на социалната мрежа за въвеждане на новите правила за толерантност. В \"България сутрин\" той сподели, че Facebook вече трие и страници на журналисти заради определени думи или цитати, които са публикували.\n                \n                \r\n\"Това е най-тежкото наказание и се прилага без забележка. Премахнати са страниците на феновете на \"Левски\", ЦСКА, пловдивските клубове. Става въпрос за удар, който е насочен към всички фенове. Причината е, че според Facebook в тези страници се толерират неща, които насаждат омраза в обществото и дискриминират малцинствата. Тези страници обаче просто са комуникационен канал за феновете. Блокирането на феновете е върхът на айсберга. Те са социалната група, която може най-лесно да бъде ударена с минимални последствия. Те са демонизирани - смятат ги за пияници, наркомани, ударни бригади\", обясни Караиванов.\n\r\nТой също така допълни, че изтриването на страниците най-вероятно ще доведе до напускането на Facebook от страна на феновете.\n\r\n\"Facebook прие нови правила за толерантност в социалната мрежа. Всеки може да докладва всеки. Феновете ще напуснат социалната мрежа, ще намерят нов начин за комуникация. Това е лов на вещици. Започва масова кампания, която няма да засегне само феновете\", разкри журналистът пред .\r\n ", "date": "2019.04.03", "title": "Facebook изтри ултрас страници на футболни грандове "}
{"url": "https://www.dnes.bg/politika/2019/04/03/simeonov-za-radev-nagazi-dylboko-v-politicheskata-kal.406467", "text": "След като президентът Румен Радев свика КСНС заради \"Апартаментгейт\", лидерът на НФСБ Валери Симеонов коментира, че държавният глава \"е нагазил прекалено дълбоко в политическата кал\". \n\n\r\n\"Считам, че президентът прекалено дълбоко нагази в политическата кал, това смятам аз. Можеше да запази рейтинга си. Но явно има други цели. Негово право, негова работа\", отсече той.\n\r\nПо-рано от президентството съобщиха, че на 8 април президентът свиква Консултативен съвет по национална сигурност на 8 април на тема \"Резултати от противодействието на корупцията по високите етажи на властта. Необходимост от мерки\".\n                    \n                    \n                \r\nВалери Симеонов коментира и казуса с апартамента на шефа на КПКОНПИ Пламен Георгиев. Той посочи, че на негово място би се оттеглил от поста си, но подчерта, че не може да говори от негово име.\n\r\n\"Нека да се установи какво има, има ли нарушения, дали тая тераса е негова. Аз ако бях шефът на КПКОНПИ, щях да се оттегля, за да не преча на разследването, но не съм Пламен Георгиев, че да говоря от негово име\", заяви Симеонов.", "date": "2019.04.03", "title": "Симеонов за Радев: Нагази дълбоко в политическата кал!"}
{"url": "https://www.dnes.bg/obshtestvo/2019/04/03/borisov-naznachi-nov-zamestnik-na-kralev.406482", "text": "Със заповед на премиера Бойко Борисов на длъжността заместник-министър на младежта и спорта е назначен Николай Павлов.\nПостът беше овакантен от Ваня Колева, замесена в скандала \"Апартаментгейт\", на която Борисов поиска оставката.\r\nНовият зам.-министър е магистър по икономика от Университета за национално и световно стопанство в София.\r\nОт 2018 година до момента, както и в периода от юни 2016 г. до февруари 2017 г., е заемал поста парламентарен секретар в Министерството на труда и социалната политика.\r\nВ същото ведомство е работил и в Главна Дирекция \"Европейски фондове и международни програми и проекти\".", "date": "2019.04.03", "title": "Борисов назначи нов заместник на Кралев"}
{"url": "https://www.dnes.bg/notifikacii/2019/04/03/simeon-shterev-poema-jenskiia-otbor-po-borba-na-rusiia.406471", "text": "Легендарният борец и треньор по борба Симеон Щерев стана треньор на женския национален тим на Русия по борба.\r\nЩерев се е договорил с Руската федерация преди няколко дни и ще ръководи дамския отбор на страната до Олимпийските игри в Токио през 2020-та, съобщи . Той бе начело на женския тим на Китай, но прекъсна отношенията си с тази федерация преди няколко месеца.\r\nБившият треньор на Станка Златева беше спряган за наставник на Русия още през 2012 година, когато беше освободен от нашия национален отбор. Тогава той предпочете офертата на Азербайджан, след което отиде в Китай, където негов помощник беше Радослав Великов.\r\nЗа първи път в историята български треньор оглавява национален отбор на Русия в олимпийски спорт.\r\n ", "date": "2019.04.03", "title": "Симеон Щерев поема женския отбор по борба на Русия"}
{"url": "https://www.dnes.bg/obshtestvo/2019/04/03/bylgarsko-voenno-chudo-geroichnata-otbrana-na-vidinskata-krepost.406478", "text": "\r\nГероичната отбрана на Видинската крепост през Сръбско-българската война е темата на новия епизод от \"Българско военно чудо\" на сдружение \"Българска история\" и ЗАД \"Армеец\". \n\r\nПовдигът на кап. Атанас Узунов и местното население, който и до днес е символ на себеотрицание и военна доблест, получи своето заслужено място във втория бонус епизод на хитовата поредица. Тя е посветена на най-големите военни постижения в историята на България през войните за национално обединение, а защитата на Видин няма как да бъде пропусната в това отношение.\n                    \n                    \n                \r\nСръбско-българската война избухва на 2 ноември 1885 г. и макар основната атака на противника да се очаква по посока на София, военното командване и правителството не забравят Северозападна България. Капитан Атанас Узунов е изпратен да я защитава. Той е участвал в Сръбско-турската война от 1876 г., сражавал се като опълченец през 1877 г. при Стара Загора и Шипка. След това отива да учи във Военната академия в Петербург, но избира не толкова популярен род войска – инженерните части, които се отличават със скучни изчисления и ровене в земята. Узунов обаче твърди, че \"Войникът се нуждае от лопатката, така както от пушката си.\"\n\r\nСамо на 26 години той става от капитан - командир без армия, който е начело на запуснатата крепост във Видин, без оръдия и припаси. Узунов се заема със сложната задача да строи валове и окопи. Мобилизира гражданите на Видин да копаят траншеи и да изграждат редути. За да очисти местността пред тях и сърбите да нямат прикрития, Узунов нарежда да се изсекат дърветата и изравнят гробищата.\n\r\nДруг проблем пред него са хората. Той разполага предимно със запасняци и опълченци, а пристигат и доброволци, сред които цигани, турци, власи, даже хървати и руснаци. Повечето от опълченците и доброволците са въоръжени със стари пушки, нямат униформи и офицери. Все пак за кратко време Узунов успява да събере 6800 души и 30 оръдия..\n\r\nНа 1 срещу 2 ноември Видин е обявен за обсаден град, а Узунов подчинява и гражданската власт. Той арестува видински първенци по подозрение, че, подстрекавани от руския консул, искат да предадат града. От София му разрешават да издава смъртни присъди, но Узунов не се възползва от това право.\n\r\nКато командир на Видин той отговаря за отбраната на цяла Северозападна България. Срещу него застават около 16 хиляди сърби от Тимошката армия на генерал Лешанин. Узнал, че срещу него стои капитан и то почти без войска, сръбският командващ вярва, че ще заеме Видинско и то \"без да пукне пушка\".\n\r\nУзунов цели не толкова да издържи една дълга обсада, колкото да попречи на противника да обкръжи града. Затова организира изненадващи контрадействия, които объркват сърбите. На 4 ноември два български отряда атакуват при Кула два пъти по-многоброен противник. Както споделя сръбски офицер: \"Впечатлението, което тая изненада предизвика, трудно е да се опише. В което лице да погледнеш, все е жълто-зелено.\" Все пак сърбите надделяват благодарение на численото си превъзходство, но са разколебани и едва на 11 ноември се появяват пред Видин.\n\r\nОще по-впечатляваща е защитата на Белоградчик. Тук бъдещият началник-щаб на сръбската армия през Първата световна война, Радомир Путник претърпява срамно поражение на 6 ноември. 15 доброволци-ученици са изпратени в тила на противника да изстрелят демонстративно един залп и да викат \"ура\". Паниката, която те предизвикват, е толкова силна, че сърбите отстъпват панически.\n\r\nНа 8 ноември телеграфните връзки със София са прекъснати и Узунов трябва да решава всичко сам, а всички погледи са вперени в него, той трябва да командва и да вдъхва кураж.\n\r\nА сърбите обкръжават Видин. На искането на сръбски полковник градът да бъде предаден, иначе ще бъде превърнат в пепел, Атанас Узунов отговаря: \"Предайте на полковник Димич, че той може да влезе във Видин само като пленник.\"\n\r\nТогава сърбите се хвърлят в атака срещу най-слабите и предни бастиони. Техните защитници се заклеват да загинат до един, но да не отстъпят. Подробности за изключителните боеве и отбранителните действия, с които Узунов и българската армия отблъскат противника, гледайте в епизода от \"Българско военно чудо\".", "date": "2019.04.03", "title": "Българско военно чудо: Героичната отбрана на Видинската крепост"}
{"url": "https://www.dnes.bg/stranata/2019/04/03/avstriia-izdirva-iznasilvach-hvanaha-go-na-kapitan-andreevo.406474", "text": "На ГКПП \"Капитан Андреево\" е задържан 44-годишен турски гражданин, който е влизал в страната с лек автомобил с австрийски регистрационен номер, информират от \"Гранична полиция\".\n44-годишният мъж е обявен за международно издирване от австрийските власти въз основа на Европейска заповед за арест, издадена от съда в Инсбрук за изнасилване.\r\nТурският гражданин е задържан в ГПУ-Свиленград, след което с постановление на Върховната касационна прокуратура е отведен в следствения арест в Свиленград.", "date": "2019.04.03", "title": "Австрия издирва изнасилвач, хванаха го на \"Капитан Андреево\""}
{"url": "https://www.dnes.bg/snimka-na-denia/2019/04/03/oblaci-nad-zapadna-bylgariia-utre-slynchevo-nad-iztochna.406468", "text": "През следващото денонощие над Западна България облачността ще е разкъсана, през нощта и до ранния следобед предимно значителна и на изолирани места, главно в планинските райони ще превали краткотраен дъжд. След обяд облачността ще се разкъсва и намалява, най-късно над Рило-Родопската област. Над източната половина от страната през нощта ще е ясно, през деня - слънчево, с разкъсана висока облачност. Вятърът ще е слаб до умерен от изток-югоизток, но в сутрешните часове за кратко ще стихне.\n\r\nМинималните температури ще са от 0 до 5 градуса, но условия за по-ниски температури ще има на места, главно в североизточните райони на страната и източната част на Горнотракийската низина. Максималните температури ще са предимно между 14 и 19 градуса, по-ниски по Черноморието - 10-12 градуса, сочи  на НИМХ.\n                \n                \r\nНад Черноморието ще е предимно слънчево. Ще духа до умерен вятър от изток-североизток. Максималните температури ще бъдат 10-12 градуса, близки до температурата на морската вода. Вълнението на морето ще бъде 2-3 бала.\n\r\nНад планините в западната половина на страната облачността ще е предимно значителна и около обяд на отделни места ще превали краткотраен дъжд, над около 2000 метра - сняг. След обяд облачността ще се разкъсва и намалява, най-късно над Рило-Родопската област. Вятърът постепенно ще се ориентира от юг-югозапад и ще е умерен. Максималната температура на височина 1200 метра ще бъде около 7, на 2000 метра - около 1 градус.\n\r\nВ петък ще бъде предимно слънчево, но от югозапад облачността ще започне да се увеличава, без валеж. Ще духа до умерен изток-югоизточен вятър.\n\r\nМинималните температури ще са между минус 1 и 4 градуса, дневните ще се повишават и максималните ще са предимно между 19 и 24 градуса, по-ниски ще остават по Черноморието. \n\r\nВ събота вятърът ще остане от изток-югоизток, временно ще се усили. Облачността ще бъде разкъсана, привечер над югозападните райони - предимно значителна и на места там ще превали слаб краткотраен дъжд. Минималните температури ще са предимно между 1 и 6 градуса, максималните между 18 и 23 градуса.", "date": "2019.04.03", "title": "Облаци над Западна България утре, слънчево над Източна "}
{"url": "https://www.dnes.bg/obshtestvo/2019/04/03/maiki-sreshtu-dyrjavata-v-tejka-bitka-za-lekarstva.406458", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Симона Караиванова е родител на дете, което е успяло да победи левкемията. Тя е част от Сдружение \"Деца с онкохематологични заболявания\". Караиванова каза в студиото на \"България сутрин\", че майките са търсили подкрепа именно от жените в политиката, за да се осигуряват необходимите лекарства за лечение и най-вече тези, които са първата линия на лечение, които са изпаднали от позитивен списък през 2009 година. И поясни, че сдружението им е закупувало със собствени средства необходимите медикаменти през последните няколко години.\n\n\"Ние водим една тиха битка от 2009 година за осигуряване на лекарства. След изпадането от позитивния списък НЗОК спря да реимбурсира тези лекарства. Налагаше се родители да ги купуват\", каза Караиванова пред Bulgaria ON AIR.\n                    \n                    \n                \r\nТя обясни още, че става въпрос за няколко медикамента, които са в основния протокол за лечение на левкемия и не са скъпоструващи. Симона Караиванов подчерта, че родителите настояват всички лекарства от тази първа линия за лечения да са в позитивен списък.\n\r\n\"Нас не ни вълнува, че фирмите нямат търговски интерес да ги внасят. Това е работа на държавата, това е работа на администрация. Те трябва да са там\", категорична беше тя и настоя въпросът да се реши, защото всяка година с болестта се диагностицират по 150-200 деца.", "date": "2019.04.03", "title": "Майки срещу държавата в тежка битка за лекарства"}
{"url": "https://www.dnes.bg/obshtestvo/2019/04/03/30-000-lekari-u-nas-goliama-chast-mejdu-55-i-64-g.406479", "text": "Лекарите, работещи в лечебните и здравните заведения в страната, са общо 30 078, а медицинските специалисти са 46 702. Лекарите по дентална медицина са 8355. Това показват данните към 31.12 2017 г., цитирани от здравния министър Кирил Ананиев в отговор на депутатски въпрос.\n\r\nПо-голямата част от работещите в здравната система са жени - 16 674 срещу 13 404 мъже. Най-голяма част от лекарите са на възраст между 55-64 години - 10 387 души. След това е възрастовата група между 45-54 години.\n\r\nОказва се, че най-малко лекари има на възраст между 35 и 44 години, а 805 лекари в страната практикуват и след 75-годишна възраст.\n\r\nСпоред данните има най-много кардиолози, педиатри, хирурзи и гинеколози. Най-малко са със специалност инфекциозни болести, а след тях са дерматолозите.\n                    \n                    \n                \r\nВ столицата практикуват най-много лекари - 6760, а докторите във Видин са най-малко - 310. В Търговище пък има най-малко лекари по дентална медицина.\n\r\nОбщо медицинските специалисти у нас са 46 702, като най-много са в София - 10 142, а най-малко отново са във Видин - 429.\n\r\nВ страната има най-много медицински сестри - 30 955, фелдшерите са 2186, акушерките са 3207, лаборантите - 5979, а зъботехниците - 1584.", "date": "2019.04.03", "title": "30 000 лекари у нас, голяма част - между 55 и 64 г."}
{"url": "https://www.dnes.bg/balkani/2019/04/03/syrbiia-ne-se-otkazva-shte-se-borim-za-folksvagen-dokrai.406448", "text": "Ще се борим за идването на VW до последния момент, заяви президентът на Сърбия Александър Вучич. \n\r\nЗапитан дали е разговарял за това с германския канцлер, пред сръбска медия Вучич каза, че не може да говори за потенциални срещи. \n\r\n„Всички говорят за Ангела Меркел. Едните са десет пъти по-големи от нас, другите са в ЕС, по-близки са с Меркел, и в Украйна са близки, но ще се борим. Не съм от онези, които лесно се отказват“, каза сръбският президент.\n\n\n\r\n„Не мога да говоря за потенциални срещи с Меркел, но ще се опитам да разговарям с нея преди каквото и да е решение, макар че не тя ще вземе окончателното решение, а бордът на Фолскваген“, обясни Вучич. \n                    \n                    \n                \r\nТой посочи, че с Меркел ще разговарят и представители на всички страни, които са възможна дестинация за голямата инвестиция, сред които Турция, България, Румъния и Украйна. \n\r\n„Едните са десет пъти по-големи от нас, другите са в ЕС и вероятно са по-близки с Меркел, Клаус Йоханис /президент на Румъния/ е германец по произход и е много близък с Ангела Меркел и Германия, и в Украйна са близки, Меркел поздрави Порошенко за достигането до втория тур от изборите.... но ще се борим за Фолксваген“, каза Вучич.\n\r\nТой заяви, че няма лесно да се откаже и не смята, че другите страни предлагат по-добри условия и в нещо са по-добри от Сърбия.", "date": "2019.04.03", "title": "Сърбия не се отказва: Ще се борим за Фолксваген докрай!"}
{"url": "https://www.dnes.bg/obshtestvo/2019/04/03/resheno-bez-semeini-pomoshti-ako-deteto-ne-e-na-uchilishte.406464", "text": "Край на семейните помощи, ако детето не е на училище или на детската градина. Това решиха депутатите, като приеха на първо четене промени в Закона за социалното подпомагане, внесени от ГЕРБ.\n\r\nЗаконотворците записаха, че при пет неизвинени отсъствия за един месец семейството му няма да получава семейни помощи от държавата за него в продължение на една година.\n\r\nЗа тази година месечната помощ за семейство с едно дете е 40 лв., за две деца - 90 лв., а за близнаци - 75 лв. Подоходният критерий за отпускането им е 400 лв. на член на семейството месечно. При средномесечен доход за предходните 12 месеца между 400 и 500 лв. на член от семейството се изплаща 80% от размера на помощта. \n                    \n                    \n                \r\nС приетите поправки в закона помощта на първолак ще се отпуска на два пъти – в началото на учебната година и в началото на втория срок.\n\n\n\r\nДепутатите приеха и промените, внесени от Обединени патриоти, според които получаването на социални помощи ще се обвързана с полагането на общественополезен труд, участие в програми за ограмотяване и повишаване на квалификацията.\n\r\nПатриотите смятат, че професията „трайно безработен“ и „самотна многодетна майка“ източват социалната система и са в огромна тежест на данъкоплатците и заради това са нужни мерки в тази посока.\n\r\nТака че съгласно поправките вече Агенцията за социално подпомагане ще извършва всяка година оценка на трайно безработните. С оценката се поставят и годишни задачи за постигане на определени цели в посока повишаване на грамотността, квалификацията и социализацията\n\r\nПри две последователни отрицателни оценки размерът на помощи се орязва наполовина за една година.\n\r\nБСП пък ги нямаше в парламента, за да защитят техните предложения за промени в Закона и очаквано те бяха отхвърлени.\n\r\nСоциалистите искаха да се спрат всички социални помощи на семейства, в които дете не ходи на училище до 16-годишна възраст. Става въпрос за месечни, еднократни, енергийни помощи, безплатен транспорт, помощи за наеми и т.н.\n\r\nЕдинствено от ДПС се обявиха категорично против промените.\n\r\nСпоред Хасан Адемов текстовете в предложенията за промени и сега са част от действащото българско задоволство под една или друга форма.\r\n„Явно става въпрос за предизборна пушилка и използването на един недолюбван етнос, като целта е да извлечем политически дивиденти“, скочи той.\n\r\nХасан Адемов смята, че част от законовите поправки са в противоречие с Конституцията, защото отнемат социални помощи, а според основния закон всички български граждани имат право на социално осигуряване и подпомагане.\n\r\nЛидерът на НФСБ Валери Симеонов обаче отсече, че темата е много важна, защото става въпрос за образованието на децата, които по една или друга причина не ходят на училище.\n\r\nСпоред него те основно са от ромския етнос.\n\r\n„Законопроектите са полезни, нужни и са в отговор на очакванията на обществото, не приемам упреци за политически елемент преди изборите, ще минат евроизборите, ще дойдат местните и тогава не трябва да ги внасяме, ами значи парламентът не трябва да работи от страх да не кажат, че всичко е предизборно“, каза той.\n\r\nСпоред него философията на всяко общество е да се въведат норми и при неспазването им да има санкции.\n\r\n„Ако нямаше санкции, никой нямаше да кара с колани и всеки щеше да преминава на червено. Не съм съгласен с тезата на ДПС, които предпочитат насърчителните мерки. Няма как някой да ти даде 5 лева за това, че си си сложил колана, по-ефективни са санкционните мерки. Връщането на 40 хил. деца в училище е резултат на санкциониращи мерки, а не на насърчителни“, коментира Валери Симеонов.\r\n ", "date": "2019.04.03", "title": "Решено! Без семейни помощи, ако детето не е на училище"}
{"url": "https://www.dnes.bg/politika/2019/04/03/nunev-osnoven-problem-sa-alo-apashite-bitovata-prestypnost.406453", "text": "Основните приоритети на новия шеф на вътрешната комисия в парламента Пламен Нунев ще бъдат борбата с организираната престъпност, тероризма и миграцията. Това обобщи самият той, след като зае овакантеното от Цветан Цветанов председателско място в комисията.\n\n\r\n\"Аз съм от тихите хора, които работят на терен. Приоритетите кореспондират с приоритетите на правителстовото, които са изведени в сектор Сигунорст - минимизиране на рисковете и неутрализиране на опасностите по отношение на вътрешната сигурност\", обясни Пламен Нунев.\n\r\nТой обърна конкретно внимание и на престъпните групи, които се занимават с телефонни измами, като посочи, че това е бич за възрастните хора в малките населени места. Нунев допълни, че ало апаши направляват престъпната си дейност от Румъния и настоя, че КПКОНПИ трябва да отнема имуществото на такива лица.\n                    \n                    \n                \r\nКато друг приоритет той посочи борбата с битовата и конвенционалната престъпност. Според него трябва да има постоянен диалог между полицаите на терен и кметовете на населените места.\n\r\nПламен Нунев не пожела да коментира дали трябва шефът на КПКОНПИ Пламен Георгиев да напусне поста си заради казуса с апартамента му.\n\r\n\"Мога да кажа само, че ние в ГЕРБ имаме морална отговорност и при всяка една такава ситуация вземаме верните и правилните решения\", заключи той.", "date": "2019.04.03", "title": "Нунев: Основен проблем са ало апашите, битовата престъпност"}
{"url": "https://www.dnes.bg/akoshtete-vqrvaite/2019/04/03/hubavo-sirene-kachestveno-maslo-tainite-na-dobrata-banica.406465", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Баницата се оказа най-предпочитаният деликатес според анкетата на онлайн издание, посочващо най-вкусните ястия в Европа, които задължително трябва да бъдат опитани. \r\nBulgaria ON AIR посети столична пекарна и разговаря с Радослава Лазарова, която обясни защо родната баница е сред най-предпочитаните храни в Европа.\n\r\n\"Най-важни са качествените суровини - хубавото българско саламурено сирене и хубаво българско масло. До ден днешен баницата може да бъде разнообразна, като класиката остава с масло и сирене, но може да бъде с праз и сирене, със спанак и сирене, с каквото му хрумне на човек\", сподели тя. \n                    \n                    \n                \r\n\"Вкусовете на българите се променят, но специално към баницата си оставаме традиционалисти. Една баница с масло трябва да е топла\", подчерта Лазарова за зрителите на \"България сутрин\".\n\r\nИ заяви смело, че от баницата не се пълнее, а самата тя се определя като редовен консуматор на баница. По думите ѝ вкусният български \"специалитет\" трябва да се консумира с яйрян или боза, но не и с шоколад.", "date": "2019.04.03", "title": "Хубаво сирене, качествено масло: Тайните на добрата баница"}
{"url": "https://www.dnes.bg/index/2019/04/03/receptata-dnes-zastroena-proletna-supa-s-kopriva.406320", "text": ":\r\n2 чаши парена коприва\r\n1 глава лук\r\n½ чаша ориз\r\n1 щипка сол\r\n1 щипка черен пипер\r\n1 щипка джоджен\r\n2 яйца\r\n4 с.л. кисело мляко\r\n1 ч.л. оцет\r\n1 шепа фиде\r\n \r\n:\r\n \r\nПопарете копривата с гореща вода и я отцедете. В дълбока тенджера загрейте мазнината. В нея запържете наситнения лук. Овкусете с подправки. Добавете около 2 литра вода. Сложете копривата. Варете около десетина минути, след това добавете и ориза. Разбърквайте от време на време. Когато оризът е почти готов, прибавете и фидето, за да не се превари. Намалете котлона на слаб огън и оставете да къкри под притворен капак.\r\n \r\nМалко преди супата да е готова, направете застройката като разбъркате яйцата и киселото мляко. Налейте я много бавно в супата, разбъркайте.\r\n\r\n", "date": "2019.04.03", "title": "Рецептата Dnes: Застроена пролетна супа с коприва"}
{"url": "https://www.dnes.bg/notifikacii/2019/04/03/prezidentyt-na-braziliia-nacizmyt-e-bil-liavo-dvijenie.406423", "text": "Крайнодесният бразилски президент Жаир Болсонаро заяви в Израел, че нацизмът е бил ляво движение, предаде Франс прес. Болсонаро каза това веднага след като посети Мемориала на холокоста в Ерусалим.\r\nНа връщане в хотела Болсонаро бе пресрещнат от бразилски журналист, който го попита съгласен ли е с неотдавнашните изявления на бразилския външен министър, че нацизмът е ляв. \"Няма никакво съмнение. Какво е това социалистическа партия? Германската националсоциалистическа партия\", отвърна президентът.\r\nБразилски медии напомниха вчера, че Мемориалът на холокоста Яд Вашем в Ерусалим ясно обяснява на сайта си, че нацизмът се вписва във възхода на десните радикални групи в Германия.\r\nНо външният министър на Бразилия Ернесто Араужо, който също е в Израел, неотдавна заяви в интервю за YouTube, че фашизмът и нацизмът са \"леви феномени\", посочва АФП, цитирана от БТА.\r\n ", "date": "2019.04.03", "title": "Президентът на Бразилия: Нацизмът е бил ляво движение"}
{"url": "https://www.dnes.bg/balkani/2019/04/03/startira-operaciia-za-dostigane-do-katastrofata-v-makedoniia.406425", "text": "В Северна Македония е стартирала операция за достигане до мястото на катастрофиралия самолет, заяви вътрешният министър Младен Маринов пред bTV.\n\r\n\"В Северна Македония са стартирали операция да достигнат до мястото на катастрофата, за да се изясни какво е станало там – има екип с хеликоптер и спускане с въже, защото районът е изключително трудно достъпен\", обясни министър Маринов.\n\n\nТой посочи, че България е готова да съдейства с каквото трябва, за да помогне на разследването. \n\r\n\"Първоначално в МВР беше заявено искане за помощ, но после се свързахме с македонския вътрешен министър, който каза, че не е нужно. Нашият екип – техника и специалисти, обаче е готов\", подчерта той.\n                    \n                    \n                \r\nМаринов обясни, че е ясно кои са хората, които трябва да са били на борда на самолета. \n\r\n\"Но докато не се провери на място и не сме на 100% сигурни, не можем да съобщаваме имена. Най-вероятно става дума за семейство, проведохме разговори с близките на тези, които предполагаме, че са. Предполагаме, че са адресно регистрирани в София. От страна на службите на Северна Македония ни съобщиха, че пилотът е споменал за силна турболенция\", каза още Маринов.\n\r\nДве момичета на възраст 14 и 18 години и двама възрастни, всички български граждани, са загубили живота си в самолетната катастрофа, която се случи на около 5 километра северозападно от връх Солунска Глава в Македония, на около 30 км южно от Скопие, предава скопският телевизионен канал „Алсат-М“.\n\r\nОще снощи станаха ясни и имената им - става въпрос за Георги Бошнаков, Калина Корнажева и техните деца Биляна и Гергана.\n\r\nБошнакови и техните деца са се връщали с малък частен самолет с германска регистрация от Охрид за София.", "date": "2019.04.03", "title": "Стартира операция за достигане до катастрофата в Македония"}
{"url": "https://www.dnes.bg/video-prognoza/2019/04/03/toplo-i-slynchevo-dnes-v-planinite-obache-dyjd.406424", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Времето днес ще бъде приятно, с температури, нормални за началото на април. Максималните температури в страната ще са между 11 и 17 градуса. \n\r\nНай-хладно ще бъде по Черноморието, а традиционно най-топлите места ще са в югозападните части на страната.\n\r\nТам в планините се очакват и краткотрайни валежи, които обаче ще са незначителни, а като цяло по-сериозната облачност ще е над Западна България. Това каза синоптикът на  Симеон Матев в ефира на \"България сутрин\". \n\r\nТой обясни, че днес сутрешните температури са били с големи амплитуди в различните места на страната. В Североизточна България те са били отрицателни и със стойности от -6 и -8 градуса. \n                \n                \r\nМатев прогнозира още, че до края на седмицата няма да има промени във времето, но поясни, че по-сериозно заоблачаване се очаква в събота и неделя, като първите валежи ще са в първия почивен ден, но ще са по-незначителни, а по-интензивни се очакват в началото на новата седмица.", "date": "2019.04.03", "title": "Топло и слънчево днес, в планините обаче – дъжд"}
{"url": "https://www.dnes.bg/balkani/2019/04/03/pilotska-greshka-otkazal-dvigatel-zashto-se-e-razbil-samoletyt-v-makedoniia.406427", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nДнес следобед спасителните екипи ще стигнат до мястото на катастрофата с малък самолет край Скопие, в която загина четиричленно българско семейство.\r\nМакедонските власти разследват инцидента, но вече се появяват и първите версии за трагедията.\n\n\n\n\r\nГлавният асистент по безопасност на полетите в Техническия университет Марин Петров коментира в студиото на , че при авиационни инциденти нито една версия не се изключва при разследването. По думите му в такива ситуации се проучва пилотът, подготовката му, състоянието на самолета и метеорологичните условия.\n                    \n                    \n                \r\n\"За този тип летателен апарат и облаци, които са със силна турбуленция, с големи възходящи и низходящи течения, е забранено влизането в такива облаци. Това е изключително опасно, тъй като скоростта на потоците е толкова голяма, че може да доведе до срив на самолета и разрушаване още във въздуха\", обясни Петров.\n\r\nТой обясни, че според правилата на ГД ГВА Георги Бошнаков е имал любителски лиценз да пилотира малки самолети, който му позволява да превозва семейството си, а подобен лиценз се придобива след курс от няколко месеца, който включва 140 часа теория и 40 часа практика.\n\r\nМарин Петров беше категоричен, че в авиацията отговорността е на командира или в случая на пилота, от РВД само могат да дават информация или да съветват.\n\r\nЖурналистът Димитър Ставрев пък каза, че докато трае разследването, всичко е спекулация и то при положение, че инцидентът е станал доста високо и екипи все още се опитват да стигнат до мястото на катастрофата. Според него обаче малкият едномоторен самолет е бил в изправност, въпреки възрастта си.\n\r\n\"Част от пилотите на този тип самолети смятат, че това е като джип, тоест можеш да го караш във всяко време и пренебрегват очевидните препятствия при един такъв полет\", добави Ставрев пред Bulgaria ON AIR.\r\nСпоред авиационния експерт Ангел Борисов мястото на катастрофата е много трудно за летене, тъй като представлява поредица от високи върхове. Теренът е много опасен и не трябва да се отклоняваш от маршрута. \n\r\nЕкспертът допусна, че освен лошото време, пилотска грешка също може да е причина за инцидента. Пилотът първо е поискал извънредно кацане в Скопие, а след това е продължил към София. Трета вероятност може да бъде отказ на двигателя на самолета.\n\r\nБорисов смята, че пилотът е подценил ситуацията. Той коментира, че е възникнала извънредна ситуация, която го е принудила да снижи машината.\n\r\n\"За мен турболенцията не е нещо, което да го принуди да слезе под нивото на върховете. По-скоро е възможно да е имало проблем с двигателя. Може да е имало и обледенение на управлението\", допусна експертът пред bTV.\n\r\nПо думите му този самолет не е пригоден при такива метеорологични условия да изпълнява такива сложни полети.\n\r\n\"Потвърдено е, че регистрацията на самолета е германска. По наша информация той е с български лиценз\", коментира още Ангел Борисов.\r\n ", "date": "2019.04.03", "title": "Пилотска грешка, отказал двигател... Защо се е разбил самолетът в Македония?"}
{"url": "https://www.dnes.bg/sofia/2019/04/03/140-godini-sofiia-kato-stolica-gradyt-sys-stote-lica.406428", "text": "Днес се навършват 140 години от обявяването на София за столица на България. По този повод от Столична община са планували тържествено отбелязване и множество културни прояви из целия град. \n\n\n\r\nРешено е София да стане столица на България на 3 април 1879 г. по предложение на проф. Марин Дринов на заседание на Учредителното събрание на Княжество България, което се е състояло във Велико Търново, пише БТА. \n\r\nДнешните чествания ще започнат с архиерейска света литургия в присъствието на българския патриарх и софийски митрополит Неофит в 9.00 ч. в храма \"Света София\".\n\r\nОт 11.00 ч. ще има церемония по освещаване и връчване на знамената на столични училища, която ще се състои на ул. \"Оборище\" и пл. \"Свети Александър Невски\", с участието на Националната гвардейска част и Гвардейския представителен духов оркестър и в присъствието на патриарха.\n                    \n                    \n                \r\nПразничен ретротрамвай ще се движи между 16.00 ч. и 18.00 ч. по маршрут от пл.\"Възраждане\" през бул. \"Христо Ботев\", пл. \"Македония\", ул. \"Алабин\", бул. \"Мария Луиза\", Централна гара, бул. \"Христо Ботев\" до пл. \"Възраждане\". Часовете на тръгване от пл. \"Възраждане\" са 16.00 ч., 16.40 ч., и 17.20 ч. Актьори от театър \"Сириус\" ще представят куклени етюди и игри с пътниците в трамвая.\n\r\nИзложбата \"Да съградиш столицата\" ще бъде открита от 17:00 ч. в Градската градина. Експозицията представя интересни и важни моменти от историята на града - на 28 табла са представени архивни материали, които маркират важни исторически събития и различни аспекти от живота на София.\n\r\nОт 18.00 ч. ще започне концертът на Софийския духов оркестър на Ларгото, а от 20.30 ч. на площад \"Княз Александър I\" ще има празнични илюминации.\n\r\nВ празничния ден с вход свободен ще са Регионалният исторически музей в София, Софийската градска художествена галерия, Парк-музей \"Врана\" и Зоологическата градина.", "date": "2019.04.03", "title": "140-години София като столица - градът със стоте лица! "}
{"url": "https://www.dnes.bg/politika/2019/04/03/op-iskat-strogi-nakazaniia-za-piiani-i-drogirani-shofiori.406429", "text": "По-строги наказания за шофьорите, които карат пияни, дрогирани или без книжка, поискаха депутатите от Патриотичния фронт.\n\r\nПоводът за поправките в Наказателния кодекс, които са внесли законотворците от групата, е смъртта на велосипедиста Евелин Дуков от Царево, който беше убит на пешеходна пътека в Приморско от пиян шофьор.\n\n\n\r\n56-годишния Владимир Колев беше признат за виновен и осъден на 17 години затвор при първоначален строг режим от окръжните магистрати в Бургас, но това според близките на убития не е достатъчно.\n\r\nОт Обединени патриоти също смятат, че наказанията за причиняване на смърт на пътя са твърде малки и не изпълняват превантивна функция.\n                    \n                    \n                \r\nДепутатите искат пиян или дрогиран шофьор, избягал от мястото на произшествието, причинил катастрофа на пешеходна пътека или без книжка да се наказва със затвор не от три до 15 години както е сега, ами с лишаване от свобода от пет до 20 години.\n\r\nПри особено тежки случаи патриотите настояват наказанието да се завиши от 5 до 20 години на от 10 до 30 години затвор.", "date": "2019.04.03", "title": "ОП искат строги наказания за пияни и дрогирани шофьори"}
{"url": "https://www.dnes.bg/stranata/2019/04/03/letia-si-s-kolata-letia-s-277-km-ch-po-struma.406433", "text": "Едноседмичната акция \"Скорост\", която ще извършва пътната полиция до 7 април, вади наяве нови скоростни рекорди.\n\r\n\"Шофьор беше засечен с 277 километра в час на магистрала \"Струма\". Глобата на пилота ще надхвърли 1500 лева\", пресметнаха полицаи. И припомнят, че повечето катастрофи с жертви и ранени са именно заради висока скорост и неправилни маневри.\n\r\nПо тяхната статистика най-много нарушения има в София. \n\r\nВчера само за 10 часа са установени над 7000 нарушения за превишаване на максимално допустимата скорост за движение, сочат междинните данни, събрани по време акция \"Скорост\" в цялата страна.\n\r\nС идеята да респектира шофьорите МВР извади над 150 камери на пътищата с най-много инциденти. \n                    \n                    \n                \r\n\"Ние сме сигурни, че ако се намали общата скорост на придвижване ще се намалят и пътните инциденти. Голяма част от произшествията и загиналите, които имаме тук – са за неспазване на елементарни правила на движението. Примерно – недаване предимство на пешеходец на пешеходна пътека\", каза Ивайло Иванов, главен секретар на МВР. ", "date": "2019.04.03", "title": "Летя си с колата, летя с... 277 км/ч по \"Струма\"!"}
{"url": "https://www.dnes.bg/obshtestvo/2019/04/03/tol-taksa-ot-10-st-km-shte-poskypnat-li-shokovo-biletite-za-avtobus.406426", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nДържавата предлага тол такса за автобусите от 10 стотинки на километър. Превозвачите пък се оказаха неприятно изненадани и определиха таксата като \"безумна\". \n\r\nВъв всеки случай промените ще се отразят върху цените на билетите, категорични са от бранша.\n\n\r\n\"Тази висока тол такса не кореспондира с действителността. Поскъпването ще бъде различно, в зависимост от дестинацията и дължината на пътуването. За дългите дестинации повишаването ще бъде около 10%, но в късите дестинации със сигурност ще бъде между 15 и 30%. Част от бизнеса няма да може да понесе това нещо\", заяви Васил Пиронков, който е член на Управителния съвет на Сдружението на автобусните превозвачи. \n                    \n                    \n                \r\nПред  той алармира, че у нас вече има повече от 168 населени места без транспорт, а бройката им ще се увеличи със спиране на още автобуси от движение.\n\r\n\"Ясно е, че трябва да има събиране на средства, за да може да се реконструира сегашната пътна инфраструктура и да се строят нови пътища. Но трябваше да се помисли да не се отрази така изведнъж на бизнеса\", подчерта Пиронков в ефира на \"България сутрин\".\n\r\nТой посочи, че у нас има 14 хил. регистрирани автобуса, 7 хил. от които са от градския транспорт, а останалите 7 хил. заплащат около 900 лева средно. Около 6,5 млн. лева се събират от винетни стикери, отбеляза Пиронков.\n\r\nПреговорите за тол таксите ще се състоят на 8 април. Очакванията са с поскъпването на тол таксите да се увеличат цените и на някои стоки и услуги.\r\n ", "date": "2019.04.03", "title": "Тол такса от 10 ст./км... Ще поскъпнат ли шоково билетите за автобус?"}
{"url": "https://www.dnes.bg/zvezdi/2019/04/03/zmii-kostenurki-nikoleta-zatvori-klub-za-chrd-na-nikol.406432", "text": "Николета Лозанова избра да отпразнува рождения ден на своята дъщеря в известна столична дискотека. На 1 април Никол стана на 7 години.\r\nПлеймейтката покани малки и големи на парти в заведението, украсено от специална агенция, наета за случая. От снимките, публикувани в профилите ѝ в социалните мрежи се вижда, че то е било на тематика „Алиса в страната на чудесата“.\r\n \r\nЧесто пъти околните ме питат как успявам с лекота да пиша своята житейска приказка толкова вълшебна и красива?! Простичко е! Вече цели 7 години гледам живота през очите на Никол, смея се с нейния смях, плача с нейните сълзи! Тя ме научи да не се страхувам „от тъмното“ и да се радвам на „дъгата след бурята“! Обичам те, мое всичко и ти обещавам да превърнем приказката „Никол в страната на чудесата“ в любима класика!“, написа Лозанова в Instagram и сподели няколко кадъра от фотосесията ѝ с детето, което е плод от връзката ѝ с футболиста Валери Божинов.\r\n \r\nЛюбимата на Николай Михайлов сподели, че е избрала да вдигне подобно празненство водена от безграничната ѝ любов към Никол и желанието да ѝ покаже, че чудесата не са мираж, а приказките се пишат от всеки един от нас.\r\n \r\nЗмии, костенурки, папагали и други екзотични животни са били част от изненадите за порасналото момиченце и неговите приятели. Близначките Алекс и Влади пък са поздравили с няколко песни малчуганите.\r\n \r\nСпециално за случая Николета и нейната дъщеричка са избрали еднакви рокли с флорални мотиви.\r\n \r\n„И ако повечето приказки завършват с „.... и заживели щастливо“..... нашата завърши с „...... и се насладили на торта – шедьовър“, посочи още Лозанова и сподели няколко кадъра от тортата и други сладки изкушения, поръчани за рождения ден на момиченцето ѝ. За почерпка на възрастните тя се е спряла на хапки с риба и алкохолни напитки.\r\n \r\n", "date": "2019.04.03", "title": "Змии, костенурки... Николета затвори клуб за ЧРД на Никол"}
{"url": "https://www.dnes.bg/sofia/2019/04/03/vijte-kyde-v-sofiia-niama-da-ima-voda-v-chetvyrtyk-4-april.406442", "text": "На 04 април 2019 г. (четъртък), във връзка с подмяна на спирателен кран на ул. „Марагидик“ жк. „Подуяне“, се налага спиране на водоподаването от 10:00 до 22:00 часа на клиентите на „Софийска вода”, живеещи в района на:\r\nул. „Велчо Атанасов“  от  ул. „Острец“ до ул. „Бричебор“,  ул. „Слава“\r\nул. „Петър Богдан“  от  ул. „Марагидик“  до ул. „Кобилино  бранище“\r\nул. „Рибарица“  от   ул. „Велчо Атанасов“   до  ул. „Петър Богдан“ \r\nул. „Марагидик“  от  ул. „Иларион Драгостинов“  до  ул. „Петър Богдан“.\n                    \n                    \n                \r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Велчо Атанасов“ ъгъла с ул. „Рибарица“.\n\r\nНа 04 април 2019 г. (четъртък), във връзка с подмяна на спирателен кран на бул. „Александър Стамболийски“ жк. „Разсадника - Коньовица“, се налага спиране на водоподаването от 09:00 до 20:00 часа на клиентите на „Софийска вода”, живеещи в района на:\r\nбул. „Александър Стамболийски“ от ул. „Рибен буквар“ до бул. „Вардар“\r\nул. „Методи Патчев“ от бул. „Александър Стамболийски“ до ул. „Хъшове“ \r\nбул. „Вардар“ от бул. „Александър Стамболийски“ до бул. „Възкресение“.\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: бул. „Александър Стамболийски“ ъгъла с ул. „Хъшове“.\n\r\nНа 04 април 2019 г. (четвъртък), във връзка с изграждане на сградно водопроводно отклонение на ул. „Станислав Доспевски“ жк. „Левски“ В, се налага спиране на водоподаването от 09:30 до 17:00 часа на клиентите на „Софийска вода”, живеещи в района на:\r\nул. 575, по ул. „Станислав Доспевски“ от ул. „Летоструй“ до ул. 575\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Станислав Доспевски“ №77.\n\r\nНа 04 април 2019 г. (четвъртък), във връзка с реконструкция на уличен водопровод на ул. „Ген. Александър Суворов“ жк. „Бъкстон“, се налага спиране на водоподаването от 10:00 до 18:00 часа на клиентите на „Софийска вода”, живеещи в района на:\r\nул. „Ген. Александър Суворов“ от ул. „Иван Сусанин“ до ул. „Околовръстен път“\r\nул. „Преки път“ от ул. „Ген. Александър Суворов“ до ул. „Симеон Радев“.\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Ген. Александър Суворов“ ъгъла с ул. „Преки път“.\n\r\nНа 04 април 2019 г. (четвъртък), във връзка с реконструкция на уличен водопровод на ул. „Хаджи Димитър“ с. Лозен, се налага спиране на водоподаването от 09:00 до 21:00 часа на клиентите на „Софийска вода”, живеещи в района на:\r\nул. „Могила“, ул. „Св. Спас“ и ул. „Васил Левски“.\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Суходол“ ъгъла с ул. „Могила“.\n\r\nНа 04 април 2019 г. (четвъртък), във връзка с изграждане на сградно водопроводно отклонение на ул. „Козлодуй“ жк. „Банишора“, се налага спиране на водоподаването от 09:30 до 19:30 часа на клиентите на „Софийска вода”, живеещи в района на:\r\nул. „Калофер“ от ул. „Охрид“ до бул. „Сливница“\r\nул. „Козлодуй“ от ул. „Калофер“ до ул. „Карлово“\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Козлодуй“ ъгъла с ул. „Калофер“.\n\r\nНа 04 април 2019 г. (четвъртък), във връзка с подмяна на уличен водопровод на ул. 335 жк. „Люлин“ 1, се налага спиране на водоподаването от 09:00 до 18:00 часа на клиентите на „Софийска вода”, живеещи в района на:\r\nул. 335, ул. 337.\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. 335 ъгъла с  ул. 337.\n\r\nСлед възстановяване на водоснабдяването е възможно временно повишаване  мътността на водата.\n\r\nРемонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.\n\r\nЗасегнатите от прекъсването на водата, могат да получат повече информация от Телефонния център на “Софийска вода” АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx .\n\r\n“Софийска вода” АД предварително се извинява на своите клиенти за причинените временни неудобства!\n\r\nИнтернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.\r\n ", "date": "2019.04.03", "title": "Вижте къде в София няма да има вода в четвъртък, 4 април "}
{"url": "https://www.dnes.bg/politika/2019/04/03/tyrnovecyt-stanislav-stoianov-zameni-cvetanov-v-parlamenta.406437", "text": "Депутатската банка на Цветан Цветанов, който хвърли оставка миналата седмица заради скандала „Апартаментгейт“, не остана празна.\n\n\n\n\r\nНа мястото му седна седмият в листата на ГЕРБ за IV-и Великотърновски избирателен МИР Станислав Стоянов.\n\r\nВсички останали преди него в листата отказаха да станат депутати, но той се съгласи и днес положи клетва.\n\r\nПреди Стоянов бяха Георги Недев, който отказа с мотива, че има свои планове за бизнес във Велико Търново, общинският съветник и началник на Втора хирургия и ДКЦ във великотърновската болница д-р Николен Стойнов,който заяви, че се чувства по-полезен  в града, проф. Любомира Попова и Даниела Арабаджиева решиха, че ще останат да изпълняват задълженията си като областен управител и председател на Общинския съвет в Лясковец.\r\n38-годишият Станислав Иванов Стоянов е собственик и управител на рекламна агенция.\n                    \n                    \n                \r\nЗаради оставката на Цветанов се наложи да бъде променен и съставът на парламентарната комисия по вътрешна сигурност, защото той я оглавяваше.\n\r\nСлед като вече го няма за председател на комисията беше избран Пламен Нунев от ГЕРБ.", "date": "2019.04.03", "title": "Търновецът Станислав Стоянов замени Цветанов в парламента "}
{"url": "https://www.dnes.bg/stranata/2019/04/03/tejka-katastrofa-krai-ruse-trima-v-bolnica.406440", "text": "В тежка катастрофа край разклона за военния завод \"Дунарит\" по пътя  между Русе и село Николово пострадаха сериозно трима души. Сблъскали са  се джип \"Шевролет\" и автомобил \"Хюндай\". Това съобщиха от областната  дирекция на МВР пред БТА.\r\nОколо 5,40 часа тази сутрин е  подаден сигналът за инцидента. Веднага на място са пристигнали екипи на  полицията и на Спешна помощ. Наложила се е и намесата на служители от  противопожарната служба за изваждането на пътник от единия намачкан  автомобил.\r\nПострадалите мъже са откарани в болницата без опасност за живота.\r\nДвама  от тях са приети за лечение, съобщиха от УМБАЛ \"Канев\". 57-годишен мъж е  настанен в хирургичното отделение, а 27-годишен младеж - в  ортопедичното отделение.\r\nДвижението в участъка се осъществява  в едната лента и се регулира от екипи на полицията. Предстои оглед и  изясняване на причините за инцидента.", "date": "2019.04.03", "title": "Тежка катастрофа край Русе, трима в болница"}
{"url": "https://www.dnes.bg/world/2019/04/03/otneha-imuniteta-na-huan-guaido-toi-maduro-e-uzurpator.406434", "text": "Вярното на президента Николас Мадуро Конституционно събрание на Венецуела отне парламентарния имунитет на  опозиционния лидер и самообявил се за временен президент Хуан Гуайдо, предаде Франс прес, цитирани от БТА.\r\n \r\n\"Народът е изпълнен с решимост и нищо няма да ни спре\", каза пред журналисти Гуайдо, който е и председател\r\nна Националното събрание на страната. \r\n \r\n\"В този процес няма връщане назад\", добави той и коментира, че е наясно с опасността да бъде арестуван.\r\n \r\nВ същото време хиляди венецуелци са преодолели загражденията по границата с Колумбия и напускат страната, съобщи имиграционната служба в Богота, предава Ройтерс. \r\n \r\nПрез февруари Мадуро блокира мостовете, които свързват Венецуела и нейната съседка, за да попречи на \r\nчужда хуманитарна помощ да влезе в страната. Заради това, че мостовете са блокирани от контейнери и камиони, венецуелците прекосяват река Тахира, за да стигнат до град Кукута на северната граница на Колумбия с цел да намерят храна, лекарства и работа. Но поройните дъждове през последните дни направиха това невъзможно.\r\n \r\n\"Узурпаторът Мадуро е отговорен за всичко, което може да се случи на населението, прекосяващо границата\" - \r\n каза началникът на колумбийската имиграционна служба.\r\n \r\nКолумбийското правителство критикува и позицията на Русия, която предупреди да не се правят опити за\r\nза свалянето на Мадуро, като подчерта. че всяка военна подкрепа за режима Каракас ще застраши мира в\r\nцелия регион, посочва ДПА.\r\n \r\nКолумбия се обяви категорично и против декларацията разпространена от руския парламент през февруари,\r\nкоято призовава ООН да подкрепи политически мирен процес във Венецуела и да предотврати каквато и да било военна намеса. В същото време Русия призна, че е изпратила \"военни специалисти\" в помощ на венецуелското правителство и продължава да му продава оръжие. \r\n \r\nПолитическата  криза в южноамериканската страна продължава да се задълбочава, след като в края на януари\r\nпредседателят на Националното събрание Хуан Гуайдо се самообяви за временно изпълняващ длъжността на\r\nпрезидент и поиска свалянето на Николас Мадуро. Икономическото състояние на страната е катастрофално - \r\nхората трудно успяват да си набавят храна, питейна вода и лекарства. ", "date": "2019.04.03", "title": "Отнеха имунитета на Хуан Гуайдо, той: Мадуро е узурпатор!"}
{"url": "https://www.dnes.bg/politika/2019/04/03/borisov-za-katastrofata-v-gotovnost-sme-da-pratim-helikopter.406446", "text": "\nПремиерът Бойко Борисов съобщи, че е разговарял днес с македонския си колега Зоран Заев за инцидента с катастрофиралия частен самолет, при който загина четиричленно българско семейство.\n\n\n\n\r\nБорисов каза още, че от снощи е във връзка с македонската страна, където властите правят всичко възможно, за да отидат до мястото на катастрофата. По думите му теренът е труднодостъпен. В готовност да излети е и наш хеликоптер.\n\r\nБорисов изрази надежда екипите да стигнат по-скоро, за да се изяснят и причините за тежкия инцидент.\n\r\nПрипомняме, че вчера следобед самолет, регистриран в Германия, се разби час след като излетя от Охрид за София. \n                    \n                    \n                \r\nПилотът е поискал да кацне в Скопие заради лоши метеорологични условия. Малко след това обаче решил да продължи към България. Преди да изчезне от радарите пилотът съобщил за силна турбуленция.\r\nЗагиналите при самолетната катастрофа са 49-годишният Георги Бошнаков, 47-годишната му съпруга Калина Корнажева - Бошнакова и двете им дъщери Гергана и Биляна.", "date": "2019.04.03", "title": "Борисов за катастрофата: В готовност сме да пратим хеликоптер!"}
{"url": "https://www.dnes.bg/obshtestvo/2019/04/03/bokluci-tinia-fekalii-mrysna-reka-zaplashva-manastir.406430", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Остра миризма се носи от дни края манастира \"Свети Мина\" в покрайнините на София. Причината са боклуците и фекалиите, които са затлачили близката река Владайска. От светата обител многократно са сезирали властите, които са им обещали помощ, но за момента това така и не се случва.\n\n\r\nИгуменът на манастира отец Борис коментира в \"България сутрин\", че има задвижена процедура за повдигане на моста, който минава над реката и стига до светата обител.\n\r\n\"Проблемът става сериозен, когато завали дъжд и се покачи нивото на реката. Тогава има опасност от преливане на реката. Водите дори опират в моста. От Гражданска защита ни предоставиха торби с пясък, за да предотвратят преливане на реката. Тече процедура за повдигане на моста над нивото на дигата. Трябва да се почисти и самата реката. Хората си хвърлят боклука и затова се стига дотук. Случвало се е водата да прелива и мостът да бъде затворен. Така бе през 2010 година. Многократно сме сигнализирали за този проблем. Сега дори тече процедура в Столичната община мостът да бъде издигнат още. Няма как манастирът да бъде затворен за Великден\", сподели той пред .\n                    \n                    \n                \r\n ", "date": "2019.04.03", "title": "Боклуци, тиня, фекалии... Мръсна река заплашва манастир"}
{"url": "https://www.dnes.bg/stranata/2019/04/03/kyrpeneto-na-ulicite-v-sofiia-izsipvat-asfalt-na-950-hil-kv-m.406416", "text": "950 хил. кв. метра асфалт ще бъдат изсипани в София, а Пловдив и Варна ще се сдобият с нови булеварди. Това става ясно от тазгодишните планове за уличните ремонти на големите общини у нас, пише „Монитор“.\n\r\nВ бюджета на столицата са заложени 47,5 млн. лв. за ремонт на 15 големи обекта. Ще бъдат реконструирани общо 19 км улици и 8 км велоалеи. Сред тях са разширението на бул. „България” от НДК до “Гешов”, бул. „Филип Кутев“, последният участък от бул. „Монтевидео“ при новата метростанция, южното платно на бул. „Тодор Каблешков“ (от бул. „България“ до ул. „Костенски водопад“), пробивът на бул. „Петър Дертлиев“, Източната тангента от бул. „Ботевградско шосе“ до Северната скоростна тангента, както и локална улична мрежа, която обслужва тангентата. \n                    \n                    \n                \r\nС нов облик ще се сдобият булевардите „Първа българска армия“, „Президент Линкълн“, улиците „Народно хоро“, „Житница“, „Кукуш“, „Йосиф Щросмайер“, „Коперник“, „Атанас Узунов“. \n\r\nЩе започне и ремонтът на бул. „Скобелев“ и транспортния тунел на НДК. \n\r\nОтделно от големите обекти за кърпене на дупки и текущи ремонти общината е заделила 38 млн. лв. Ще бъдат изсипани над 950 хил. кв. м. асфалт и ще се нареди над 35 хил. кв. м. паваж.\n\r\n„Във вътрешнокварталните улици и второстепенната градска мрежа се работи изцяло на база на исканията на районните кметове. Концентрираме усилията си върху сгради с обществена значимост - болници, училища и детски градини“, обясниха от „Московска“ 33.\n\r\nЖителите на втория по-големина град у нас Пловдив ще се радват на нов булевард, които ще струва на общината 10 млн. лв. Строителството на булеварда вече започна. Това е първият изцяло нов булевард в града, който се изгражда в последните 30 години. Шосето е с дължина 1700 метра и ще свърже моста на Адата с „Брезовско шосе”. Новата инфраструктура е с две платна в двете посоки с по три ленти, ново осветление, споделени велоалеи. Идеята да се построи нов булевард е да се облекчи натовареността от бул. „Марица – юг, през Водната палата и Панаира. Булевардът ще е пряка връзка между районите „Тракия“, „Източен“, „Централен“ и „Северен“. Кръгово кръстовище ще свързва моста на Адата, бул. „България“, „Рогошко шосе“ и новия булевард, който неофициално е наричан „Северен”. От общината обаче търсят мнението на пловдивчани, за да изберат името на най-новото шосе в града.\n\r\nВарненци също ще се движат по нов булевард. Зa най-мащабното cтpoитeлcтвo по бyл. „Bacил Лeвcĸи“, ĸoeтo започна миналата година и пpoдължaвa и пpeз тaзи, в бюджeтa ca зaлoжeни близo 38,3 млн. лв. „Изграждането на новия булевард ще доведе до преразпределяне на вътрешния трафик от автомобили и ще облекчи транзитния трафик, който е към Северната част на града и курортните комплекси”, коментира кметът на Варна, Иван Портних и допълни, че предстои включването на още 3 водопровода по трасето на булеварда, с което проблемите с безводието ще приключат. \n\r\nБулевардът е 10-лентов, със 7 мостови съоръжения, пешеходни прелези, надлези и велоалеи. По трасето са изпълнени близо 60 000 куб. м изкопи. Изместени бяха хиляди метра кабелни линии и излети стотици хиляди тонове бетон за над 1800 пилота за подпорните стени, обясниха специалисти.\n\r\nHaд 67,5 млн. лв. е тазгодишният бюджeт на Bapнa зa изгpaждaнe, peмoнт и пoддъpжaнe нa yличнaтa мpeжa в града.\n\r\n ", "date": "2019.04.03", "title": "Кърпенето на улиците: В София изсипват асфалт на 950 хил. кв.м "}
{"url": "https://www.dnes.bg/index/2019/04/03/naselenieto-na-zemiata-e-7-7-mlrd-dushi-stava-9-7-mlrd-2050-g.406417", "text": "Населението на Земята е достигнало 7,7 милиарда души през 2019 г., а до 2050 г. може да се увеличи с още 2 милиарда, предаде ТАСС. Това се казва в представен от генералния секретар на ООН Антониу Гутериш доклад на продължаващата от 1 до 5 април 52-ра сесия на Комисията на ООН по народонаселението и развитието в Ню Йорк.\n\r\nНаселението на света достигна 7,7 милиарда души през 2019 г. и продължава да расте, макар темповете на увеличаването му да намаляват. \n\r\nОчаква се, че ако продължи да нараства и достигне 9,7 милиарда души през 2050 г., към края на 21-ви век ще е около 11 милиарда, се отбелязва в доклада. \n\r\nСпоменава се също тенденцията, че населението е по-голямо, по-възрастно, по-мобилно и по-концентрирано върху отделни площи, отколкото когато и да било.\n                \n                \r\nОсвен това се прогнозира, че нарастването му може да доведе до намаляване на природните ресурси и увеличаване на натоварването върху екосистемите на планетата. \n\r\nЖивеещите в градове са 52 процента от населението през 2019 г., но могат да достигнат 68 процента през 2050 г. \n\r\nСредната продължителност на живота е 72,3 години през 2019 г., но до 2030 г. може да се увеличи с две години и да стане 74,3 години. \r\n \r\n/БТА/\r\n ", "date": "2019.04.03", "title": "Населението на Земята е 7,7 млрд. души, става 9,7 млрд. 2050 г."}
{"url": "https://www.dnes.bg/obshtestvo/2019/04/03/po-svetlo-tyrsiat-telata-ot-chesna-ta-v-makedoniia.406419", "text": "Българското Министерство на вътрешните работи е предложило на МВР на Северна Македония да бъде изпратен хеликоптер, който да облети планината Якубица за издирване на падналия самолет „Чесна“, в който е имало българско семейство с две деца.\n\r\nТова съобщи за  вътрешният министър Младен Маринов, който поддържа постоянна връзка с македонския министър.\n\n\r\nЗасега македонците отказват помощта, те са облетели района, разказа Маринов. Самолетът е паднал на над 2000 м надморска височина, на голи склонове, където още има сняг. Преценката на македонците е, че няма оцелели. Чак в сряда по светло обаче спасители ще опитат да качат планината и да стигнат до останките, обяснил македонският вътрешен министър пред Маринов.\n                    \n                    \n                \r\nВсе още България няма официална информация за жертвите, каза министърът на вътрешните работи. На летище Охрид в самолета обаче е трябвало да се качат бизнесменът Георги Бошнаков, съпругата му Калина и двете им дъщери.\n\r\nПри получаване на официалната информация и откриване на жертвите обаче можем да сме сигурни, че те са били на борда, подчерта министърът.\r\nОстанките от самолета са открити на 35 км от Скопие в труднодостъпна местност, близо до Солунска глава - най-високия връх в планината Якубица.\n\r\nПо информация на местна телевизия машината е била с германски регистрационни табели, а пилотът е притежавал български лиценз за правоспособност.\n\r\nСамолетът тип \"Чесна\" е летял от Охрид за София. Час след излитането пилотът е поискал да кацне в Скопие заради лоши метеорологични условия. Малко по-късно е решил да продължи към България. Преди да изчезне от радарите, пилотът е съобщил за силни турболенции.\r\nЗагиналите при самолетната катастрофа са 49-годишният Георги Бошнаков, 47-годишната му съпруга Калина Корнажева - Бошнакова и двете им дъщери Гергана и Биляна.\n\r\nГеорги Бошнаков има бизнес в областта на рециклирането, скрапа и вторичните суровини. Негови фирми стопанисват и няколко сметища в страната.\n\r\n ", "date": "2019.04.03", "title": "По светло търсят телата от \"Чесна\"-та в Македония "}
{"url": "https://www.dnes.bg/football/2019/04/03/manchestyr-iunaited-poluchi-tejyk-shamar-na-moliniu.406418", "text": "Манчестър Юнайтед се срина при визитата си на „Молиню” на Уулвърхямптън и загуби гостуването си с 1:2.\r\nТова стана в среща от 32-ия междинен кръг на Висшата лига, а след този мач „червените дяволи” са 5-и в класирането с 61 точки.\r\nДомакините пък заемат 7-ата позиция с 47 точки.\r\nМактоминей откри за гостите още в 13-ата минута, но Жота изравни за домакините в 25-ата.\r\nВ 57-ата минута Юнайтед остана с човек по-малко на терена след втория жълт и червен картон на Йънг.\r\nВ 77-ата минута Смолинг си вкара нелеп автогол и донесе успеха на домакините.\r\n ", "date": "2019.04.03", "title": "Манчестър Юнайтед получи тежък шамар на \"Молиню\""}
{"url": "https://www.dnes.bg/notifikacii/2019/04/03/evrodeputatka-ot-rumyniia-izmisli-nova-dyrjava.406420", "text": "Румънска евродепутатка измисли нова държава, съобщава агенция Медиафакс.\r\nЕвродепутатката Мария Грапини съобщи във Facebook, че е имала среща със свои колеги от България, Полша, Унгария и \"Летиция\", на която са обсъждали как да спасят международния транспорт, информира агенцията и публикува поста. \r\nНад две снимки от срещата, публикувани от Грапини, пише: \"Няколко смели евродепутати от Румъния, България, Полша, Унгария и Летиция обсъждат как да спасят международния транспорт за източните държави\".\r\nМедиафакс отбелязва също, че румънската евродепутатка е поставила неправилно запетая между подлога и сказуемото.\r\n \r\n/БТА/\r\n ", "date": "2019.04.03", "title": "Евродепутатка от Румъния измисли нова държава"}
{"url": "https://www.dnes.bg/obshtestvo/2019/04/03/predlojenie-plashtash-2-poluchavash-3-noshtuvki-na-moreto.406422", "text": "С идеята да насърчи българите да почиват повече в родните хотели, Министерство на туризма призова бизнеса да се включи в организираната от ведомството кампания „Неочаквана ваканция”. \n\r\nИдеята е да бъде обявена специална промоция от хотелите и другите места за настаняване през април и май и българите да могат да отсядат в тях три нощувки, а да плащат само за две. \n\r\nЦелта е да се удължат активните зимен и летен сезон и да се разбие стереотипът, че уикенд пътуванията са до две нощувки, обясниха от ведомството. \n\r\nВ предложението могат да се включат всички желаещи морски и планински хотели. Офертите ще бъдат представени на сайт, менажиран от Министерство на туризма – www.neochakvanavakancia.bg/. Вече са получени и първите заявки за публикуване на оферти, а самата интернет страница ще бъде активна и достъпна за потребителите от 4 април, пише „Труд“. Регистрацията е безплатна за местата за настаняване. Всяко от тях ще има специален промокод. А когато туристът се обади на хотела за резервация, ще трябва да казва и този код, за да се възползват от отстъпката.\n                    \n                    \n                \r\nКъм момента не се предвижда участващите в кампанията хотели да бъдат задължени да предоставят определен брой стаи или да гарантират места за клиентите по време на промоцията. Т.е. дали ще можете да се възползвате от ваканция с една безплатна нощувка, ще зависи от това дали в момента в хотела има свободни места.\n\r\nДокато бизнесът ще подарява нощувки, Министерството на туризма като партньор в кампанията се задължава само да рекламира инициативата и да менажира общия сайт. „За туристите това е стимул да посетят по-отдалечени места, а за хотелиерите – да посрещнат повече гости не само по Черноморието и в зимните курорти, а и във вътрешността на страната”, обясниха от ведомството.\n\r\nИнициативата е част от кампанията на Министерството за насърчаване на вътрешния туризъм. Ако кампанията бъде успешна, промоциите за българския пазар могат да продължат и в активния туристически сезон, разясниха от министерството.\n\r\nБизнесът е категоричен, че идеята да се стимулират пътуванията на български туристи у нас е добра. Към момента този пазар е изключително подценен у нас, докато в света е практика първо да се развиват условията за привличане на вътрешни туристи и чак след това да се полагат усилия за промотиране на далечни и други перспективни пазари. Това заяви за „Труд” председателя на Българската хотелиерска и ресторантьорска асоциация (БХРА) Георги Щерев. Според него представителите на бизнеса ще се включат с удоволствие в инициативата. Дори можем да разширим обхвата й и да предлагаме тези бонуси през цялата година, обясни Щерев. Според него при повече резервирани нощувки, например 7 или 10, могат да се предлагат и 2 бонус.\n\r\n„При промотирането трябва да се акцентира върху българския пазар и привличането на повече гости от съседните страни и от Русия, за да се спаси бизнесът в изключително трудния сезон, който предстои. Ранните записвания бяха сигнал, че лятото ще е трудно за бранша и в този смисъл инициативата да предлагаме отстъпки за българските гости е чудесна. Но създаването на общ сайт и менажирането му са несвойствена за Министерство на туризма дейност. Ведомството трябва да се заеме със своите основни задачи – да подобри нормативната уредба, да промотира и рекламира страната ни като дестинация у нас и зад граница”, обясни Щерев.\n\r\nСпоред експерта Румен Драганов ведомството не бива да изземва функциите на бизнеса и да предлага финансови отстъпки от името на сектора, без да предложи същото и от своя страна. Държавата може да предложи специални данъчни условия за тази кампания или намаления и в своята туристическа собственост – плажове и атракции, обясни той.\n\r\nЗадължително е да има реципрочност при действията на бизнеса и държавата, заяви и изпълнителният директор на Националния борд по туризъм Поли Карастоянова. Идеята е добра, но преди да я дискутираме, искаме да се запознаем в детайли с нея и ще инициираме среща с Министерство на туризма, обясни Карастоянова.\n\r\n ", "date": "2019.04.03", "title": "Предложение: Плащаш 2, получаваш 3 нощувки на морето"}
{"url": "https://www.dnes.bg/usa/2019/04/03/trymp-obyrka-bashta-si-i-diado-si-koi-kyde-e-roden.406421", "text": "Президентът Доналд Тръмп спомена за семейната си история на срещата с генералния секретар на НАТО Йенс Столтенберг, но обърка баща си с дядо си, който е роден в Германия, предаде Асошиейтед прес.\n\r\nСлед като настоя, че Германия трябва да харчи повече за отбрана, за да намали финансовия натиск над партньорите си от НАТО, Тръмп заяви: \"Изпитвам голямо уважение към Ангела и изпитвам голямо уважение към страната\", имайки предвид германския канцлер Ангела Меркел. \"Баща ми е германец, по-точно беше германец, роден на прекрасно място в Германия, и затова имам много добри чувства към Германия, но те не плащат, колкото трябва да плащат\", продължи президентът.\n\r\nБащата на Тръмп - Фред, е роден в Ню Йорк през 1905 г., а дядо му Фридрих - в Германия, посочва Асошиейтед прес. Фридрих Тръмп е имигрирал в САЩ през 1885 г., когато е бил 16-годишен.\n                    \n                    \n                \r\nСпоред в. \"Вашингтон пост\" президентът прави тази грешка за баща си поне за трети път, отбелязва ТАСС, цитирана от БТА.\r\n ", "date": "2019.04.03", "title": "Тръмп обърка баща си и дядо си, кой къде е роден"}
{"url": "https://www.dnes.bg/stranata/2019/04/03/shofior-na-avtobus-razmaza-svetofar-i-bus-v-plovdiv.406441", "text": "Тази сутрин около 6 часа шофьор на градски автобус номер 4 е предизвикал зрелищна катастрофа пред хотел \"Лайпциг\", съобщава Марица. \n\r\nРейсът идвал от ул. \"Любен Каравелов\" като внезапно направил десен завой, което довело до навлизането му в паркинга на хотела. Поради големите габарити на превозното средство пострадал микробус на гост на почивната станция, няколко цветарски магазина и светофарна уредба на бул. \"Руски\". \r\nНа мястото на инцидента са пристигнали полицаи, които извършват оглед заедно със собственика на хотела. Автобусът вече е вдигнат от мястото на катастрофата. \r\nНа шофьора е съставен акт. В момента се установяват причините за инцидента. Светофарът на кръстовището на \"Руски\" и \"Любен Каравелов\" не работи, което може да доведе до затруднение на движението в Пловдив.", "date": "2019.04.03", "title": "Шофьор на автобус размаза светофар и бус в Пловдив"}
{"url": "https://www.dnes.bg/obshtestvo/2019/04/03/puskat-za-privatizaciia-3-obosobeni-chasti-ot-vmz-sopot.406444", "text": "Парламентът пусна за приватизизация три обособени части от \"Вазовски машиностроителни заводи\" (ВМЗ) в Сопот.\n\r\nДружеството е в забранителния списък за приватизация и заради това се налага санкция на Народното събрание, за да се разреши продажба на част от активите му.\n\r\nПредложението за приватизацията дойде от правителството, според което е отпаднала необходимостта от тези активи.\n\r\nВ същото време те имали нужда от поддържка, което означавало разходи за сметка на ВМЗ.\n\r\nСтава въпрос за хижа, столова и земеделски парцел.\n\r\nЗемеделската земя е 6.852 дка в село Калояново, Пловдивско, като към нея има осем сгради с обща площ близо 2000 кв. метра.\n                    \n                    \n                \r\nТой се използва като производствен и складов обект.\n\r\nЗа продан се подготвя и Дом-паметник хижа \"Чивира\" в  село Старосел.\n\r\nКъм нея има столова и едноетажна сграда с разгъната застроена площ от 1215 кв. метра. Ще се търси купувач и за незавършен триетажен хотел с площ 556 кв. метра.\n\r\nТези три обекта нямат никакво отношение към производствената дейност на военния завод.\n\r\nПредложението за продажба е направено от мениджърите на предприятието и синдикатите.\n\r\n\"Те са неоперативни активи, нямат пряко отношение и не са необходими за реализиране на производствената и търговската дейност на дружеството, не се използват, рушат се и изискват допълнителни разходи за поддръжка\", мотивира предложението си за приватизация кабинетът.\n\r\nСлед решението на Народното събрание процедурата за продажба на имотите ще бъде реализирана от Агенцията за приватизация.\r\n ", "date": "2019.04.03", "title": "Пускат за приватизация 3 обособени части от \"ВМЗ\" Сопот"}
{"url": "https://www.dnes.bg/akoshtete-vqrvaite/2019/04/03/direktoryt-na-levi-s-ne-sym-pral-dynkite-si-ot-10-godini.406275", "text": "Прането на дънки е кошмар за повечето дами - когато ги обличате след това, обикновено те са се стеснили доста и отначало не са ви удобни. Започвате и да се притеснявате дали не сте качили някой друг килограм. \r\nЗатова и някои хора перат дънките по-рядко от бельо, тениски, потници, клинове, рокли и т.н., особено ако не са ги изцапали с храна, питие или нещо друго.\r\nИзпълнителният директор на компанията \"Levi's\" обаче казва, че дънките изобщо не бива да се перат. Преди около 5 години Чип Бърг разкри, че не е прал любимите си дънки от 10 години. А в скорошно интервю за \"CNN\" той посъветва клиентите да не слагат дънките в пералнята.\r\n \r\n", "date": "2019.04.03", "title": "Директорът на Levi's: Не съм прал дънките си от 10 години!"}
{"url": "https://www.dnes.bg/politika/2019/04/03/radev-svikva-ksns-zaradi-apartamentgeit.406456", "text": "Президентът свиква Консултативен съвет по национална сигурност на 8 април. \r\nЗаседанието на КСНС ще е посветено на борбата с корупцията по високите етажи на властта, съобщиха от пресцентъра на президентството.\n\r\nЗаседанието ще е на тема \"Резултати от противодействието на корупцията по високите етажи на властта. Необходимост от мерки\".", "date": "2019.04.03", "title": " Радев свиква КСНС заради \"Апартаментгейт\""}
{"url": "https://www.dnes.bg/obshtestvo/2019/04/03/krai-na-izdirvaneto-otkriha-chetiri-tela-na-zaginali-v-makedoniia.406455", "text": "Открити са четири тела след катастрофата с частния самолет в Македония. Това съобщи вътрешният министър Младен Маринов пред журналисти в Министерски съвет.\n\n\r\nСамоличността на загиналите българи ще се установи след аутопсия.\n\r\nМакедонските екипи са успели да стигнат до мястото на авиоинцидента в труднодостъпна местност.\n\r\n\"Потвърди се информацията, че след катастрофата няма оцелели. Телата са превозени в тяхната Съдебна медицина за аутопсия и експертиза, и едва след това ще можем да потвърдим самоличността на загиналите\", съобщи МВР шефът.\n\r\nМладенов каза още, че има постоянна връзка и координация с македонската страна. Извършва се оглед на място и се изясняват причините за катастрофата.\n                    \n                    \n                \r\n\"В момента, в който потърсят помощ, каквато и да е тя, ние сме в готовност да я предоставим. Към момента вътрешният министър на Северна Македония увери, че имат ресурс да се справят с първоначалните и неотложни действия\", посочи той.\n\r\nПо думите му конкретни заключения за причините за случилото се още не могат да се направят, защото подобни разследвания са сложни и трябва да се извършат експертизи. Ще се проверява и техническото състояние на самолета.\n\r\nПо неофициална информация загиналите при инцидента са 49-годишният Георги Бошнаков, 47-годишната му съпруга Калина Корнажева - Бошнакова и двете им дъщери Гергана и Биляна. Вероятните причини са свързани с лошото време, пилотска грешка, техническа неизправност.\n\r\nПрипомняме, че вчера следобед самолет, регистриран в Германия, се разби час след като излетя от Охрид за София.\n\r\nПилотът е поискал да кацне в Скопие заради лоши метеорологични условия. Малко след това обаче решил да продължи към България. Преди да изчезне от радарите пилотът съобщил за силна турбуленция.\r\n ", "date": "2019.04.03", "title": "Край на издирването: Откриха четири тела на загинали в Македония"}
{"url": "https://www.dnes.bg/notifikacii/2019/04/03/avtomobilna-administraciia-v-pernik-na-mushka-za-podkupi.406452", "text": "Прокурори от Специализираната прокуратура и служители в ТЗ БОП-Перник започнаха действия по разследване в Областна дирекция на Изпълнителна агенция \"Автомобилна администрация\" в град Перник, информират от Специализираната прокуратура. \n\r\nДосъдебното производство на Специализираната прокуратура е образувано срещу лица, за които има данни, че участват в организирана престъпна група за подкупи. Извършват се претърсвания, изземвания, разпити на свидетели.\r\nИнформация за специализираната операция ще бъде предоставена по-късно.", "date": "2019.04.03", "title": "Автомобилна администрация в Перник на мушка за подкупи "}
{"url": "https://www.dnes.bg/notifikacii/2019/04/03/lejish-60-dni-vzimash-18-bona-garantirano-ot-nasa.406443", "text": "НАСА и Европейската космическа агенция търсят хора, които са готови да лежатв продължение на 60 дни срещу 18 500 долара, разказва bTV.\r\nЦелта на експеримента е да се види как продължителното пътуване в Космоса може да повлияе на човешкото тяло. \r\nОказва сe, че заради липса на гравитация кръвта в човешкото тяло вече няма да се разпределя равномерно и така крайниците - ръце и крака ще останат с по-малко кръв, докато главата ще се пълни с повече течност. Така с резултатите от изледването НАСА и ЕСА ще разберат как продължителната безтегловност ще се отрази на  бъдещите космически изследователи. \r\nКъсметлиите ще бъдат общо 24-ма, а условията за кандидатстване са да бъдат на възраст между 24 и 55 години, да са здрави и да говорят немски език.  Те ще заминат за Германия, където ще бъдат подложени на редица тестове. Общата продълxителност на опита ще бъде 89 дни, а 60 от тях хората трябва да прекарат в легнало положение. \r\n                \n                Участниците ще бъдат разделени на две групи. Едната група ще се върти в центрофуга, симулираща гравитация. Така учените ще разберат дали има разлика при симулирането  на гравитация или не върху човешкото тяло.\r\nКраката им ще бъдат на по-голяма височина от главата през всичките 60 дни на експеримента.  Изследователите пък ще задават на участниците различни интелектуални и  физически задачи, които те да извършват в тази поза.\r\nОгромен екип от учени, терапевти, както и нутриционист, който да подготвя менюто им,  са ангажирани с грижа за участниците . \r\n ", "date": "2019.04.03", "title": "Лежиш 60 дни, взимаш 18 бона! Гарантирано от НАСА"}
{"url": "https://www.dnes.bg/stranata/2019/04/03/roden-v-armeniia-izrasnal-u-nas-david-momcheto-bez-grajdanstvo.406445", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Роден в Армения, израснал в България, и не принадлежи на нито едната държава. Това е съдбата на 29-годишния Давид от Несебър. Като 3-годишен той е дошъл с майка си в България. Тогава е записан в нейния паспорт, но по-късно така и не получава документи за самоличност. \n\r\nПри рутинна проверка във Варна е задържан и попада в лагера за бежанци в Бусманци. След няколко седмици в приемния дом за бежанци Давид вече е на свобода.\n\n\r\n\"В очакване сме на официален отговор от Ереван, евентуално до края на тази седмица, който ще ми бъде предаден чрез посолството - какво желаят от мен, за да мога за да получа арменския си паспорт. След това вече да направя постъпления за получаване на легален статут в България\", разказа Давид Акопян пред .\n                    \n                    \n                \r\nМладият мъж е освободен от лагера за бежанци, благодарение на неговата учителка Ирина Велкова, която му става гарант пред миграционните власти. Давид ще живее в дома ѝ.\n\r\nВ Несебър се организира благотворителна кампания за набиране на средства за Давид. С парите младежът трябва да плати на Армения за това, че не е служил в казармата. \n\r\nАко получи легален статут и остане в България, Давид иска да завърши средното си образование. Не е успял да го направи заради липсата на документи.", "date": "2019.04.03", "title": "Роден в Армения, израснал у нас: Давид – момчето без гражданство"}
{"url": "https://www.dnes.bg/stranata/2019/04/03/onkologiiata-v-ruse-leglata-malko-nujdaeshtite-se-mnogo.406436", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nОнкоцентърът в Русе не може да покрие нуждите на всичи, които страдат от рак в града, сигнализира неговата управа. Онкоболните, за които възможностите за лечение са вече изчерпани са принудени да чакат за да се освободи място в клиниката и да се проведе лечение, което да облекчи състоянието им.\r\nВъпреки нуждата от повече места в центъра, Здравната каса заплаща по клинична пътека едва 12 регла в отделението по палиативни грижи, съобщават от.\r\nСред хората, които имат нужда от лечение е и 62-годишната Иванка Николова от Русе. Тя е оперирана наскоро от онкологично заболяване. През последния месец състоянието й рязко се е влошило. За нея се грижат болният й съпруг и дъщеря й.\n                    \n                    \n                \r\nИванка, подобно на други болни в нейното положение, е включена в списъка на чакащите в отделението. Онкологичният център в Русе е изпратил писмо до Здравната каса, с което настоява лимитите да се премахнат.\n\r\nДъщерята на тежкоболната пациентка признава, че се чувства в безизходица. Отделението по палиативни грижи има готовност веднага да разкрие още 20 легла, ако лимитите на касата отпаднат.\r\n ", "date": "2019.04.03", "title": "Онкологията в Русе: Леглата малко, нуждаещите се – много "}
{"url": "https://www.dnes.bg/health/2019/04/03/naredba-na-mz-spyva-lechenieto-s-inovativni-lekarstva.406439", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Преди година американска медия разказа историята на малката Емили. Момичето преборило левкимията благодарение на иновативна генна терапия. На всички изправили се лице в лице с диагнозата, тя препоръчва - \"Никога не се предавайте и не спирайте да вярвате“.\n\r\nФармацевти обаче предупреждават, че заради нова наредба на здравното министерство достъпът до иновативни терапии може да се забави. \n\r\nВ подкрепа на иновативните медикаменти се обява и Виктор Паскалев. Мъжът е баща на дете с хемофилия. \n\r\nДостъпът на пациентите до иновативна терапия обаче зависи от регулацията в съответната държава. Именно за това новите регулации за навлизане на лекарсвените продукти тревожат хора като Виктор, предавa . \n                    \n                    \n                \r\nСпоред промените за да се заплати един медикамент с публични средства у нас, той трябва да бъде покрит от най-големия публичен здравноосигурителен фонд в 5 от 17 европейски страни. Вместо досегашните 27.\n\r\n\"Лекарствата, които са за хемофилия което е рядко заболяване, въобще за редките заболявания много пъти лекарствата не им се финансират от здравни осигурителни фондове и това със сигурност ще затрудни навлизането на нови терапии в България\", сподели Виктор.\n\r\nДруго ново условие е Националният съвет по цени и реимбурсиране на лекарствени продукти да е одобрил новото лекарство до 30 септември всяка година. \n\r\nБългарските здравни фондове ще плащат нови лекарства само ако те имат положителна оценка на здравните технологии в поне една от четири големи икономики в Европа – Великобритания, Франция, Германия или Швеция. \n\r\nОт здравното ни министерство са категорични забавяне няма да има – тъй като положителна оценка се изисква от държави с най-високо достъп до иновации.\r\n ", "date": "2019.04.03", "title": "Наредба на МЗ спъва лечението с иновативни лекарства "}
{"url": "https://www.dnes.bg/zvezdi/2019/04/03/hari-i-megyn-se-otdeliha-ot-uiliam-i-keit-i-v-instagram.406449", "text": "Поредната стъпка в отделянето на херцога и херцогинята на Съсекс като семейство стана вчера, когато семейството направи свой собствен профил в Instagram, нежелаейки повече да споделят официалния общ профил с Уилям и Кейт. Досега двойката споделяше снимки на страницата на двореца Кенсингтън, припомня Ройтерс, цитирана от БТА.\r\nТе представят непубликувани досега 9 снимки, някои от които са от пътуването им до Австралия през есента и моменти, Фиджи и други, свързани с тяхната благотворителна дейност. За по-малко от 24 часа, те имат вече над 2 млн. последователи.\n\n\r\nМиналия месец беше съобщено, че принц Хари и Меган ще наемат отделен PR екип.\r\n\"Добре дошли в официалния ни Instagram - с нетърпение очакваме да споделяме с Вас за работата си, за каузите, които подкрепяме. Ще правим важни съобщения и ще използваме възможността да насочваме вниманието към ключови въпроси\" - написаха херцогът и херцогинята на Съсекс.", "date": "2019.04.03", "title": "Хари и Мегън се отделиха от Уилям и Кейт и в Instagram"}
{"url": "https://www.dnes.bg/health/2019/04/03/za-10-i-pyt-forum-bremennost-i-detsko-zdrave-na-puls-bg-shte-otgovori-na-nai-vajnite-vyprosi-na-roditelite.406461", "text": "Форум бременност и детско здраве пораства. Най-голямото специализирано събитие, посветено на бременността, раждането и грижата за детето, тази година отбелязва своя 10-и юбилей. За пореден път Форумът ще отговори на най-важните въпроси на бъдещите и настоящи родители и ще разгледа нови полезни тематични аспекти, изведени от опита на водещи български специалисти. Форум бременност и детско здраве се организира от водещия здравен сайт Puls.bg и предстои да се проведе на 20 и 21 април, в зала 3, на НДК под патронажа на Столична община. Първият ден на Форум бременност и детско здраве ще се фокусира върху важните моменти в развитието на новия живот преди и по време на раждането. Кои ехографски изследвания са днешният златен стандарт при проследяването на бременността – на този въпрос ще отговори акушер-гинекологът д-р Кристина Чачева. Проф. д-р Алексей Савов, началник на Националната генетична лаборатория, ще разкрие пред аудиторията детайли за т. нар. неинвазивни ДНК пренатални тестове (тестове преди бременността) , с които се изследва здравето на бъдещото бебе. Проф. д-р Иван Костов ще разгледа етапите на раждането и разясни смисъла на прилаганите интервенции в хода му. За информирания избор при раждането ще говори водещият адвокат по медицинско право Мария Шаркова. Темата за социалните придобивки, които родителите могат да използват при появата на новия член от семейството, ще засегне Александър Миланов. Освен полезна информация бъдещите и настоящи родители ще имат възможност да се срещнат и с популярни личности, които сме свикнали да гледаме на екран или да слушаме по радиото. Водещата на новините по Bulgaria ON AIR Десислава Атанасова и радиоводещият Симеон Колев ще се покажат в по-различна светлина, споделяйки своя опит в родителството. Известната влогърка Антоанет Пепе, която има хиляди последователи в социалните мрежи и всекидневно споделя пред тях някои тънкости и предизвикателства с родителството, също е част от светския панел на юбилейното 10-о издание. Вторият ден на Форум бременност и детско здраве ще акцентира върху грижите за детето. Д-р Йордан Георгиев ще очертае задължителните ключовите моменти, през които трябва да премине първата среща с педиатъра. Доц. д-р Лалка Рангелова ще коментира основните стъпки и съвременни предизвикателства в захранването на бебето. Д-р Василка Юрукова ще сподели какво още може да се крие зад кожните алергии при децата. И този път Форум бременност и детско здраве е приготвил забавления, игри и награди в интерактивните си панели. На 21 април, в рамките на форума, ще бъдат наградени и победителите в класацията на Puls.bg „Специалистите, на които имам доверие“. За трета поредна година инициативата ще отличи спечелилите доверието на родителите медици в областта на майчиното и детско здравеопазване и родилните отделения от цялата страна. До 4 април, всеки родител на дете до 3-годишна възраст може да номинира своите фаворити в четирите категории на класацията – акушер-гинеколог, акушерка, педиатър/неонатолог и родилно отделение. Пълна информация за събитието – програмата, лектори, награди и локация може да намерите на www.events.puls.bg, където може да се регистрирате безплатно. Новини за форума може да намерите и на https://www.facebook.com/ForumBremennost/ и на https://www.instagram.com/forumbremennost/ Партньори на Форум бременност и детско здраве са Philips Avent, Future Health, МБАЛ „Надежда“, Cells4life, SelenaCells. УМБАЛ „Александровска“, Медикъл Дент, iRobot и Биорегенерация. Медийни партньори на събитието Форум бременност и детско здраве са Bulgaria ON AIR, Dnes.bg, Az-jenata, Az-deteto, Tialoto.bg; Кино Арена, Радио Family, сп. 9 месеца; Новите родители, Първите седем, Дневникът на мама и татко, Bebok.eu, Mama Ninja, Mama mia, София играе, Streamer.bg. По публикацията работи: Боряна Павлова ", "date": "2019.04.03", "title": "За 10-и път Форум бременност и детско здраве на Puls.bg ще отговори на най-важните въпроси на родителите"}
{"url": "https://www.dnes.bg/notifikacii/2019/04/03/bokluci-kremirani-hora-nad-3-mlrd-za-pochistvaneto-na-gang.406431", "text": "Министър-председателят на Индия Нерендра Моди встъпи в длъжност през 2014 г. с обещанието до 2020 г. свещената река Ганг да бъде почистена.\r\nОще през 2015 г. той заема 3 милиарда долара за 5-годишния проект. Но до края на 2018 г. става ясно, че само 63 от общо 236 плана за изчистване са били осъществени, съобщиха от BBC.\r\nЗамърсяването на дългата 2 500 км река става вследствие на изхвърлени промишлени отпадъци, боклуци от домакинствата, които използват я за пиене, миене, къпане и изхвърляне на кремираните човешки останки.\r\nОсновен проблем са пречиствателните станции, които не могат да насмогнат на мръсотията.\r\nДоклад от Центъра за контрол на замърсяванията в Индия показва, че само 4 от 41 района могат да бъдат счетени за „сравнително“ чисти.\r\n ", "date": "2019.04.03", "title": "Боклуци, кремирани хора... Над $3 млрд. за почистването на Ганг "}
{"url": "https://www.dnes.bg/obshtestvo/2019/04/03/voennovyzdushnoto-uchilishte-shte-bori-glada-za-kadri-v-aviaciiata.406438", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        До 6 май трябва да бъде възстановено Военновъздушното училище в Долна Митрополия. Това обяви вчера премиерът Бойко Борисов, който бе на посещение в авиационния факултет на Националния военен университет. По думите му броят на военните училища намалява, а тази година ще се дадат милиарди за военновъздушните сили.\n\n\r\n\"Имаме стремежа да подобряваме и развиваме българската авиация. Военноморското училище, което има своята самостоятелност, върви добре. То е добрият пример. И ние искаме да възстановим Военновъздушното училище - тази марка се знае не само в България, но и в света. Разчитаме май месец да има решение на НС, с което да се открие Висшето военновъздушно училище\", коментира ген. Константин Попов, който е председател на Комисията по отбрана и депутат от ГЕРБ.\n                    \n                    \n                \r\nПред  той подчерта, че гражданската ни авиация има страхотен глад от авиационни специалисти.\n\r\n\"Авиацията е недофинансирана от много години, това е системен проблем. Не можем да го решим с магическа пръчка, но в момента има положителна тенденция. Такъв ръст на пари не помним отдавна. Много е важно да инвестираме в образование, подготовка и годност на летателните апарати\", каза още ген. Попов.\n\r\nОт думите му стана ясно още, че първоначално ще ни обучават американските военновъздушни сили. След това обучението на български пилоти ще се провежда от наши инструктори.\n\r\n\"Бъдещето на НАТО изглежда сигурно, защото когато имаш проблеми, ти търсиш съюзници. В момента светът все повече е ангажиран с превъоръжаване\", завърши председателят на Комисията по отбрана.", "date": "2019.04.03", "title": "Военновъздушното училище ще бори глада за кадри в авиацията"}
{"url": "https://www.dnes.bg/sofia/2019/04/03/140-g-sofiia-ot-11-hil-dushi-do-1-5-miliona-dnes.406454", "text": "\"Чувствам се отговорна за София, както са се чувствали моите предшественици от 140 години насам\", каза столичният кмет Йорданка Фандъкова в празничния за София ден\r\n \r\n\"София е много древен град с древна история, но доста млада столица. Само 140 години са минали от времето, когато градът ни е наброявал между 11 и 12 хил. жители. Днес близо милион и половина души живеят в града, около 2 млн. всеки ден се намират в него.  Това е огромен скок и огромна отговорност\" - коментира Фандъкова.\r\n \r\nТя допълни, че развитието на града винаги се е дължало на хората, но за управляващите това е голяма отговорност - да подобряват инфраструктурата, да изграждат и градят. \"Това са правили нашите предци, това правим и ние днес\" - заяви кметът. \r\n \r\nЙорданка Фандъкова честити на всички столичани празника и им пожела много здраве, като  уточни, че инициативите в празничната програма са насочени приоритетно към младите хора. ", "date": "2019.04.03", "title": "140 г. София – от 11 хил. души до 1,5 милиона днес!"}
{"url": "https://www.dnes.bg/usa/2019/04/03/sasht-harchi-45-mln-za-voenni-shpioni-ribi.406460", "text": "\r\n\"Ако можем да се докоснем до вродените сетива на живите организми в океана, можем да разширим способността си да следим активността на противника и да го правим дискретно, на постоянна основа и с достатъчно точност, за да характеризираме размера и вида на вражеските подводници. Това би ни донесло много стратегически ползи казва директорът на програмата д-р Лори Адорнато.\r\nЕдин от екипите ще проучва възможността определен тип микроби да бъде модифициран, за да открива дълбоко потопени вражески подводници.\r\n                    \n                    \n                Американският флот още разглеждавъзможността да използва каменния костур голиат за откриването на безпилотни вражески подводници, като руското ядрено торпедо \"Посейдон\".\r\nТрети екип проучва теорията определен вид скариди да се използва като сонар. „Има потенциал да засича и най-тихите позводници“, заяви ръководителят на програмата.\r\nРезултатите от проучването ще станат публично достояние до следващите няколко години.\r\nАмериканските военни намекват, че генното инженерство ще е един от способите за постигането на целта. Ако ДНК-то на някои животни се измени, те биха могли да реагират на определени дразнители - като магнитното излъчване на вражеските подводници. Промяната в поведението им може да се следи с маркери или със сателит, а информацията да постъпва директно при флота на САЩ.\r\nПрограмата се ръководи от Агенцията работи още по създаването на ГМО насекоми, които да заразяват посевите със синтетични вируси. ", "date": "2019.04.03", "title": "САЩ харчи $45 млн. за военни шпиони... риби!"}
{"url": "https://www.dnes.bg/obshtestvo/2019/04/03/svetiiat-sinod-podkrepi-nova-strategiia-za-decata.406472", "text": "Светия синод на Българската православна църква (БПЦ) подкрепя идеята за създаване на нова Национална стратегия за детето, която да регламентира закрилата на децата у нас за следващото десетилетие, съобщава Дарик. \r\n \r\nВ официално становище, прието преди ден, от Синода заявяват, че  злоупотребата с родителски права и безотговорно родителство е социално зло,  което Църквата ни категорично осъжда.\r\n \r\nВажно уточнение в позицията е, че новата стратегия следва да бъде  съобразена с международните стандарти, но и с Конституцията и  националните интереси на Република България. Според Синода някои от международните стандарти за закрила на детето влизат в противоречие на основните принципи на българското законодателство, като създават предпоставки децата да се третират от държавните социални служби по защита на правата на детето като самостоятелна страна при упражняване на граждански и човешки права извън обхвата на установените права на родителите или техните настойници.\r\n \r\nСпоред Синода новата стратегия трябва да утвърди традиционните семейни ценности,  продължаването и обновлението на семейното възпитание, българската национална идентичност, културни традиции и духовно-нравствени ценности. \r\n \r\nВ становището се изразява и опасението от непропорционалното завишаване  на правата на държавата в сферата на възпитанието и отглеждането на детето.\r\n \r\nСпоред клириците новата стратегия би била полезна, ако се съобразява с конституционните права на родителите, а те не бива да бъдат лесно замествани с грижи на социални служители. \r\n \r\nСветият Синод допълва, че при необходимост от участие в обсъжданията Българската  Патриаршия има готовност да предостави по-подробно своето виждане, както и критични бележки и препоръки.\r\n \r\n\r\n\r\n", "date": "2019.04.03", "title": "Светият синод подкрепи нова стратегия за децата"}
{"url": "https://www.dnes.bg/obrazovanie/2019/04/03/radev-zove-nujno-e-da-se-vyrne-vyzrojdenskiiat-obraz-na-daskala.406483", "text": "Учителят достига до съзнанието на учениците, но истинският педагог достига до техните сърца и именно тази комбинация – на добър учител и добър педагог, може да завладее съзнанието, духа и сърцето на обучаемите. Това заяви президентът Румен Радев на церемонията по връчването на наградите от конкурса \"Най-важният урок. Послание към бъдещите ми ученици\", която се състоя в Гербовата зала. \n\n\n\n Общо 11 студенти  и докторанти в педагогически специалности бяха отличени със стаж и едногодишна стипендия. Инициативата се проведе под патронажа на българския държавен глава.\n\r\n\"Вие сте хората, които ще предадете на вашите ученици спойващия елемент на нашето общество – нашите ценности, култура, народопсихология, без които ние бихме живели в един механичен свят\", обърна се Румен Радев към победителите, цитиран от прессекретариата на президента.\n                    \n                    \n                \r\nДържавният глава отбеляза, че работата на младите учители не е просто професия, а призвание, от което зависи бъдещето на България. \n\r\nПо думите на президента има огромна разлика в това да посещаваш задължително учебно заведение и да получиш задължително образование. \"Необходимо е да изградим млади хора, които си задават въпроси, търсят информация и я осмислят критично. Млади хора, които имат компетенции и умения на адаптивност, провокиране и търсене на истината, за да градят модела на успешното общество\", допълни Румен Радев.\n\r\nДържавният глава посочи, че младежите трябва да имат отворена и активна представа за света и поздрави наградените студенти и докторанти за техните идеи образованието да не бъде заключвано в класната стая. \n\r\nПрезидентът припомни, че 65% от постъпващите днес в училище ученици ще упражняват професии, които не съществуват сега. \n\r\nМожем само да си представим каква креативност учителите трябва да изградят у младите хора, за да бъдат те подготвени за бъдещето, допълни Румен Радев.\n\r\nДържавният глава пожела на наградените да върнат онзи възрожденски образ на \"даскала\", който се грижи и бди над своите обучаеми и ги готви за бъдещето, за една просперираща, свободна и модерна България.", "date": "2019.04.03", "title": "Радев зове: Нужно е да се върне възрожденският образ на \"даскала\""}
{"url": "https://www.dnes.bg/mish-mash/2019/04/03/koi-sa-nai-loialnite-v-zodiaka.406475", "text": "Някои зодиакални знаци просто ценят лоялността много повече от другите и го показват с поведението си.  Представителите на тези знаци са верни не само в романтичните си връзки, но и са много предани по отношение на своите приятели и колеги. Хората, родени в тези зодии, наистина изневеряват рядко на всеки тип отношения, които са изградили през годините, именно защото ценят връзките, в които вече са инвестирали емоции и време.\r\nЕто и кои са 4-те най-лоялни зодии според астрологията:\r\n \r\n\r\n \r\nТелецът е известен като най-упоритият, твърдоглав и постоянен знак в зодиака, който може да извади от равновесие близките си, именно със своите инат, липса на гъвкавост и нежелание за промяна. Да, обаче, именно тези качества правят Телеца толкова лоялен. Той рядко и трудно се отказва от вече създадени отношения, дори да бъде разочарован от тях. Телецът  ще направи всичко възможно, за да изглади проблемите си с даден човек, преди да се откаже от отношенията си с него.\r\n \r\n\r\n \r\nХората от зодия Рак са доста сдържани в отношенията си, но в същото време биха инвестирали цялото си време и енергия в поддържането на дадена връзка. Човекът Рак обича да се грижи и да глези своите партньори, приятели и роднини. Той обича да е обграден от близките си хора – тяхното присъствие му дава сили и спокойствие. Ето защо, истинският Рак никога не би се полакомил да изневери или да измени на човек, на когото държи. Хората от близкия кръг на  Рака са му твърде важни, но той цени много и хората, с които работи.\r\n \r\n", "date": "2019.04.03", "title": "Кои са най-лоялните в зодиака?"}
{"url": "https://www.dnes.bg/obshtestvo/2019/04/03/danni-za-roditeli-i-sypruzi-samo-za-pyrvi-lichen-dokument.406481", "text": "Данните при издаване на лични документи за родители, съпруг/съпруга, законен представител, ще бъдат посочвани само в заявлението при издаване на първи документ за самоличност. При подмяна на лични карти, паспорти и заместващи ги документи няма да се налага да бъдат вписвани отново.\r\nТова предлага Министерският съвет като законова промяна. Целта е да се намали административната тежест за гражданите и бизнеса.\r\nУказва се срокът, в който се издават лична карта, паспорт и документ за самоличност на чужденци, получили убежище, статут на бежанец или хуманитарен статут: при обикновена услуга до 30 дни, а при бърза - до 10 работни дни.\r\nРегламентира се и срокът за предоставяне на данни от информационните фондове за българските лични документи - до 14 дни от регистриране на искането или подадено писмено заявление.\n                    \n                    \n                \r\nВ Закона за Министерството на вътрешните работи се определят сроковете и редът за издаване и оспорване на становища за съответствие на инвестиционни проекти, строежи, обекти, инсталации и съоръжения с правилата и нормите за пожарна безопасност. Становищата се издават от органите за пожарна безопасност и защита на населението по реда на ЗМВР.", "date": "2019.04.03", "title": "Данни за родители и съпрузи - само за първи личен документ"}
{"url": "https://www.dnes.bg/obshtestvo/2019/04/03/1350-leva-e-globata-na-djigita-karal-s-277-km-ch-po-struma.406480", "text": "1350 лева е глобата за шофьор, за когото е установено, че се е движел с 277 км/ч по автомагистрала \"Струма\". Това обявиха от Областната дирекция на полицията в Кюстендил. Нарушението е регистрирано по пътя в посока Дупница - Благоевград при град Бобошево, информира БНР.\n\n\r\nВодачът е засечен в рамките на специализираната полицейска операция за контрол на скоростта в петък по обяд.\n\r\n\"Електронният фиш е издаден за налагане на глоба на стойност 1350 лева. Колата е със софийска регистрация и е собственост на лизингова компания. Договорът за ползване е сключен с юридическо лице\", обясниха от ОДП – Кюстендил.\n                    \n                    \n                \r\nПри 24-часов контрол на скоростта в Кюстендилска област са установени 333 нарушения. Двама водачи са пътували по автомагистрала \"Струма\" със скорост 240 и 211 км. 143 от нарушенията са установени със стационарните преносими уреди за контрол.\n\r\nСтационарната камера е заснела 31 нарушения, а с мобилните системи са установени 159.\n\r\nЧетирима от нарушителите са заснети в района на село Багренци, на пътя Кюстендил - Дупница. Те са преминали през населеното място с над 50 км над допустимата скорост и са чужди граждани", "date": "2019.04.03", "title": "1350 лева е глобата на джигита, карал с 277 км/ч по \"Струма\""}
{"url": "https://www.dnes.bg/eu/2019/04/03/otlaganeto-na-paket-mobilnost-ne-uspia-shte-se-glasuva-utre.406511", "text": "Поредният опит на евродепутатите, които са против приемането на позицията на Европейския парламент по пакета “Мобилност I”, пропадна и тя ще се гласува в пленарна зала утре. 219 депутати бяха за отлагане на вота, но 267 бяха “за”, а 17 се въздържаха.\n\n\n\n\r\nЕвропейският парламент ще започне работа по-рано в четвъртък и ще отдели един час повече за гласуване, за да успее да приеме трите доклада по пакета и многобройните им поправки. Вчера Транспортната комисия на Европарламента прекара 4 часа и 40 минути в гласуване на над 1300 предложения за изменения, внесени преди предишната сесия.\n\r\nПредседателят на Европейския парламент Антонио Таяни, че за вота утре ще използва специална процедура, чрез коятоизмененията с идентично съдържание или цел ще се гласуват заедно, за пестене на време.\n                    \n                    \n                \r\nЕвродепутатът от ГЕРБ/ЕНП Андрей Новаков, който призова колегите си да подкрепят предложението за ново отлагане, заяви в пленарната зала на Европейския парламент, че компромис по законодателния пакет няма. \n\r\n“Това е пети пореден опит за включване на пакета в дневния ред. Това не се е случвало в историята на Европейския парламент”, каза Новаков, като изтъкна, че до изборите остават само 45 дни.\n\r\nИсмаил Ертуг, който е един от докладчиците на парламента по пакета, нарече настояванията за отлагане “трудна ситуация за всички, които искат конструктивен подход”. Според него гласуването в Транспортната комисия във вторник е показало, че компромис между парламентарните групи е намерен и няма нужда от отлагане. “Шофьорите в цяла Европа, очакват нашето гласуване”, каза Ертуг.\n\r\nВотът на преговорната позиция на парламента по пакет “Мобилност I” за автомобилните превози трябваше да се проведе миналата седмица, но беше отложен от председателя на Европейския парламент Антонио Таяни заради огромния брой поправки- 1224, внесени в последния момент. Той поръча на Транспортната комисия да ги пресее, за да може да структурира гласуването и го насрочи за започващата днес пленарна сесия.\n\r\nПакетът се състои от три доклада: за командированите шофьори, за времето за почивка на шофьорите и правилата за достъп до професията автомобилен превозвач, и за пазара на международни автомобилни превози на товари.\n\r\nСлед като парламентът приеме позицията си ще започнат преговори със Съвета, който вече одобри своя преговорен мандат през февруари. При постигане на компромис между двете институции, окончателният текст ще трябва да потвърден от пленарната зала на Европейския парламент и от министрите на страните членки, преди да бъде да бъде приет.\r\nЗаконодателният пакет беше предложен от Европейската комисия през май 2017 г.", "date": "2019.04.03", "title": "Отлагането на пакет “Мобилност” не успя, ще се гласува утре"}
{"url": "https://www.dnes.bg/eu/2019/04/03/timermans-se-symniava-che-monitoringa-na-bylgariia-shte-spre.406506", "text": "Първият заместник-председател на Европейската комисия Франс Тимерманс изрази съмнения, че наблюдението на България и Румъния по Механизма за сътрудничество и проверка върху правосъдието и борбата с корупцията ще може да бъде свалено преди края на мандата на настоящата Европейска комисия, който приключва през ноември.\n\r\n\"Ако препоръките на Европейската комисия бъдат изпълнени от България и от Румъния, бихме могли да приключим наблюдението преди края на мандата на Комисията, макар че става все по-трудно да стигнем до тази точка\", заяви днес Тимерманс.\r\nПо-рано председателя на Комисията Жан-Клод Юнкер обеща прекратяване на 12-годишното наблюдение при условие, че страните изпълнят дадените им от Еврокомисията през 2017 г. препоръки.\n\n\n                    \n                    \n                \r\nДнес Тимерманс каза, че очакванията, че механизмът \"ще може да реши бързо проблеми, които е трябвало да се разрешат още преди разширяването са се оказали твърде оптимистични\" и трябва да служи за урок.\n\r\nТимерманс, който отговаря за механизма посочи, че в България \"има все още много работа за вършене, но и много беше постигнато\".\n\r\nТой обаче беше силно критичен към Румъния и открито заплаши властите в Букурещ с \"незабавни и решителни действия\", ако те реализират плановете си да освободят заемащите висши длъжности във властта от отговорност за действията им.\n\r\n\"Румъния спешно трябва да се върне на пътя на реформите и да се въздържа от каквито и да е стъпки, които обръщат посоката на напредъка, постигнат през последните години\", заяви Тимерманс. \n\r\nПървият заместник на Юнкер коментира и че Лаура Кьовеши, която се кандидатира за европейски главен прокурор е прекрасен юрист и куражът й да се бори с корупцията буди възхищение. Тимерманс заяви, че румънските власти трябва да й позволят да вземе участие в процедурата за избор, която продължава, след като тя беше предпочетена за поста от Европейския парламент. Властите обаче й наложиха забрана за пътуване и я разследват за превишаване на правомощията като шеф на румънската служба за борба с корупцията.\n\r\nДнес Европейската комисия обяви, че започва консултации за цялостна реформа на системата, чрез която следи за спазването на върховенството на правото. Тя иска останалите евроинституции, неправителствените организации и страните членки и гражданското общество да я информират за виждането си как системата да бъде направена по-ефективна. През юни Еврокомисията ще предложи собствената си визия.\n\r\nСпоред Комисията се налагат промени в механизмите за ранно предупреждение, както и ефективни начини за санкции, когато възникнат подобни проблеми в Съюза.\n\r\nВ момента Еврокомисията има 7 вида инструменти, за да следи спазването на върховенството на правото, включително наказателни процедури, европейският семестър, процедурата по чл. 7, известна като \"ядреното копче\", защото може да доведе до лишаване от право за участие при вземането на решения, както и механизма за сътрудничество и проверка, с който се наблюдават България и Румъния.\n\r\n\"Върховенството на правото е част от европейските ценности, от това, което сме\", заяви първият зам.-шеф на Комисията Франс Тимерманс.\n\r\nТой посочи, че спазването на принципите на правовата държава трябва да се следва във всички държави членки. \n\r\n\"Европейските граждани и бизнеса трябва да имат доверие в правосъдните системи, които са ключови за общия пазар, за инвестициите, за правното сътрудничество\", каза Тимерманс.\n\r\nТой предупреди, че се увеличават случаите на нарушения и процедури за отнемане правото на глас при вземането на европейски решения текат срещу Полша и Унгария.\n\r\nЕврокомисията иска да се обсъди приемането по-ефективни средства, сред които ежегодния мониторинг на всички държави, предложен през март от Белгия и Германия, както и обвързване на европейското финансиране със спазването на законите.\n\r\nТри години, след като започна диалог с полското правителство заради промените в правосъдната система на страната, Европейската комисия реши да открие наказателна процедура срещу Полша. Причината е закон от 2017 г, който предвижда дисциплинарни разследвания и санкции срещу съдии за издадени от тях присъди. Стъпката се предприема, след като задействаната от Еврокомисията процедура по чл.7 за върховенство на закона е блокирана от почти 2 години в Съвета, където няма единство какво да се прави, а Унгария заплаша да блокира гласуването.\n\r\n\r\n ", "date": "2019.04.03", "title": "Тимерманс се съмнява, че мониторинга на България ще спре"}
{"url": "https://www.dnes.bg/sofia/2019/04/03/sofiia-praznuva-140-godini-stolica.406495", "text": "\n\r\nС тържествена церемония бе отбелязана 140-годишнината от обявяването на София за столица на България. \n\r\nРешението за това е взето на 3 април 1879 г. по предложение на проф. Марин Дринов на заседание на Учредителното събрание на Княжество България, което се е състояло във Велико Търново.\n\r\nЧестванията днес започнаха със света литургия в присъствието на българския патриарх и софийски митрополит Неофит, а по-късно бяха осветени и връчени знамената на столични училища. Това стана с участието на Националната гвардейска част и Гвардейския представителен духов оркестър.\n\r\nПразничните прояви продължават и следобед, като ретротрамвай ще се движи между 16.00 ч. и 18.00 ч. по маршрут от пл.\"Възраждане\" през бул. \"Христо Ботев\", пл. \"Македония\", ул. \"Алабин\", бул. \"Мария Луиза\", Централна гара, бул. \"Христо Ботев\" до пл. \"Възраждане\". Часовете на тръгване от пл. \"Възраждане\" са 16.00 ч., 16.40 ч., и 17.20 ч. Актьори от театър \"Сириус\" ще представят куклени етюди и игри с пътниците в трамвая.\n                    \n                    \n                \r\nИзложбата \"Да съградиш столицата\" ще бъде открита от 17:00 ч. в Градската градина. Експозицията представя интересни и важни моменти от историята на града - на 28 табла са представени архивни материали, които маркират важни исторически събития и различни аспекти от живота на София.\n\r\nОт 18.00 ч. ще започне концертът на Софийския духов оркестър на Ларгото, а от 20.30 ч. на площад \"Княз Александър I\" ще има празнични илюминации.", "date": "2019.04.03", "title": "София празнува – 140 години столица!"}
{"url": "https://www.dnes.bg/eu/2019/04/03/evroparlamentyt-do-bukuresht-ne-prechete-na-kioveshi.406516", "text": "Председателят на Европейския парламент Антонио Таяни ще пише до румънските власти с искане да не пречат на кандидатурата на Лаура Кьовеши за европейски главен прокурор. Решение за това взеха днес председателите на парламентарните групи. \n\n\n\"Лаура Кьовеши е нашият кандидат и има подкрепата ни\", заяви Таяни под аплодисмените на евродепутатите.\r\nПарламентът предпочете румънката за поста на първи европейски главен прокурор през март. Той трябва да преговаря сега със Съвета за намиране на компромис, след като посланиците на страните членки дадоха значителна преднина на френския кандидат Жан-Франсоа Бонер.\r\nТаяни посочи, че след като Кьовеши беше определена за кандидат на парламента, на румънката е било забранено да пътува в чужбина и да говори с медиите. Кьовеши е обект на разследване заради дейността си като шеф на дирекцията за борба с корупцията, от която тя бе уволнена с идването на социал-демократическото правителство на власт миналата година.\r\n                    \n                    \n                Тя получи призовка докато се явяваше на интервюта от новосъздадената в Румъния агенция за разследване на магистрати като заподозряна за престъпления в съдебната система. \r\nПредседателят на Европарламента изрази загриженост от ограничаване на правата на кандидатката, която все още е в процедура за назначаване за първи европейски главен прокурор.\r\nПървият заместник-председател на Европейската комисия Франс Тимерманс също се изказа в подкрепа на Лаура Кьовеши като посочи, че тя е \"отличен юрист\" и изрази възхищение пред куража й.\r\nМинистърът на правосъдието на Румъния Тудорел Тоадер изпрати писмо до своите колеги в държавите от ЕС и до Европейския парламент, в което пише, че назначаването на Лаура Кьовеши за европейски главен прокурор ще бъде грешка.\r\nВ момента Румъния е ротационен председател на Съвета на ЕС.\n\r\n ", "date": "2019.04.03", "title": "Европарламентът до Букурещ: Не пречете на Кьовеши! "}
