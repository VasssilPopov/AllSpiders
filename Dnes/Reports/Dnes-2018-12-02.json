{"url": "https://www.dnes.bg/akoshtete-vqrvaite/2018/12/02/razpoznahte-li-se-stereotipite-za-vsiaka-zodiia.395217", "text": "Около всеки от 12-те знака в зодиака има по няколко популярни схващания, с които най-често описваме хората, родени в съответната зодия.\r\nТези т.нар. стереотипни вярвания често ни карат да възприемаме хората по определен начин, веднага след като разберем тяхната зодия.\n\r\nИстината е, че всяка една личност, независимо от нейния зодиакален знак, е като палитрата на художник – изпъстрена с много нюанси и цветове. И все пак, ето кои са трите най-известни стереотипа, свързани с характера на всяка една зодия.\n\r\nВижте дали можете да се разпознаете в някой от тях:  \n\r\n\n\r\nПървият стереотип за хората от тази зодия е, че те са шумни, енергични, спортни натури, които лесно се разгневяват и често говорят и реагират бързо, без да първо да помислят.\n                    \n                    \n                \r\nВторият стереотип е най-обичайният –  роденият под знака на Овен е считан за изключително емоционален, много амбициозен човек, който живее екстремно, но винаги постига успех.\n\r\nТретото по-малко разпространено схващане за Овена е, че е супер забавен, че е душата на компанията и че е човек, който вдъхва сила и позитивна енергия на околните.\n\r\n\n\r\nПървият стереотип за хората с тази зодия е, че са егоисти, че са големи материалисти, че са мързеливи и че обичат хубавата храна и луксозния начин на живот.\n\r\nВторият, най-обичаен стереотип е, че тези хора са спокойни, разумни и отговорни. Смята се, че те са стабилни личности, които предпочитат да се подчиняват на правилата и следват рутината.\n\r\nТретият стереотип за Телците е, че са много любезни и приятни за компания хора, които обаче се противопоставят яростно на всяка промяна в живота си, тъй като тя им вдъхва несигурност.\r\nВижте още по темата в", "date": "2018.12.02", "title": "Разпознахте ли се? Стереотипите за всяка зодия"}
{"url": "https://www.dnes.bg/notifikacii/2018/12/02/izraelskiiat-proekt-eastmed-konkurent-na-turski-potok.395330", "text": "Израел става износител на газ, един от големите доставчици на синьо гориво за Европа и конкурент на руския \"Газпром\". До преди десетина години едва ли някой би взел насериозно подобни приказки. Но това се промени коренно след откриването през 2010 г. близо до израелския бряг на огромното находище \"Левиатан\" и след като през 2013 започна промишленият добив на съседното находище \"Тамар\", коментира Андрей Гурков от .\n\r\nМеждувременно идеята вече се превърна в конкретен проект, носещ работното име EastMed (Източносредиземноморски газопровод).\r\nДаже вече са готови техническо-икономическите разчети, в чието финансиране се включи също и ЕС. Плановете са до края на февруари 2019 година да бъде подписан и договорът за изграждането на тръбопровода - от Израел, Кипър, Гърция и Италия. Израелският министър на енергетиката Ювал Стайниц потвърди, че съоръжението трябва да бъде пуснато в експлоатация в края на 2025 година. По думите му, постигнато е принципно решение за изграждането на нов голям газопровод за снабдяването на ЕС - нито повече, нито по-малко от това.\n                \n                \r\nПредстои договореностите да бъдат облечени и в юридическа форма, да бъде намерено финансиране и да бъдат положени тръбите. От тази гледна точка посоченият срок изглежда твърде амбициозен. Освен това засега няма никаква яснота относно капацитета на новата транспортна магистрала - засега се говори за мощност между 10 и 20 милиарда кубически метра годишно.\n\r\nЕто защо към момента можем да правим само най-общи изводи за това как проектът за нов газопровод ще се отрази на целия отрасъл, как той ще промени европейския газов пазар и какво ще означава той, ако бъде реализиран, за главния доставчик на същия този пазар в момента - руския полудържавен концерн \"Газпром\".\n\r\n\n\r\nПървият и най-важен извод гласи: независимо дали накрая EastMed ще бъде реализиран във вида, в който е планиран, или не, още един голям играч влиза в бранша - Израел. Трудно е да си представим, че тази технологично напреднала страна ще пропусне възможността да стане и износител на енергия. Още повече, че от това Израел би имал не само финансови ползи, но и геополитически - имайки предвид в какъв неспокоен регион на света се намира страната.\n\r\nНа следващо място трябва да отбележим, че Израел очевидно прави заявка за доставяне на тръбопроводен газ, а не на втечнен LNG. Третият извод, който се налага, е че не по-малко очевиден е и целевият пазар на бъдещите доставки на газ - страните от ЕС. Затова и EastMed се подкрепя политически и финансово от самия ЕС, както и от най-важния съюзник на Израел - САЩ, включително защото американски компании участват в добива на израелски газ.\n\r\nМного показателен в този смисъл е избраният път на тръбата - от израелския шелф тя ще стига до Кипър, ще преминава през гръцкия остров Крит и през територията на Гърция, за да достигне накрая до Италия. Преди се обсъждаше и друг маршрут: от Кипър тръбата да влезе в Турция, а оттам да продължи към Гърция. Това би бил и по-евтиният вариант, тъй като тръбите по суша струват значително по-малко, отколкото по дъното на морето, особено на голяма морска дълбочина, какъвто е участъкът от Средиземно море между Кипър и Крит. Но, за разлика от Русия, която от \"Южен поток\" направи \"Турски поток\", Израел не желае да превръща мюсюлманска Турция в транзитна страна за доставките си за ЕС. Така Гърция, а не Турция, ще изпълнява ролята на газов хъб в Югоизточна Европа. \n\r\n\n\r\nПостигнатата договореност за EastMed е отлична новина не само за Гърция, която отчаяно се нуждае от нови инвестиции и работни места, но и за европейските кредитори на Атина, които имат интерес страната, която те дълго време спасяваха от банкрут, да се стабилизира икономически и финансово. Като цяло проектът е изключително добър за ЕС, защото е в съзвучие с желанието на Брюксел за диверсифициране на източниците и пътищата на енергийните доставки за ЕС. Той ще повиши енергийната безопасност на общността и конкуренцията, което пък ще спомогне за задържането на цените или дори за тяхното понижаване.\n\r\nЗатова пък EastMed ще конкурира \"Газпром\", и в частност неговия тръбопровод \"Северен поток-2\". В крайна сметка основната част от количествата пренасяно гориво, ако газопроводът бъде построен, ще бъде предназначена не за Германия, а за Италия, която е вторият най-голям в ЕС вносител на на руски газ след Федералната република. Така че битката за пазарни дялове, особено в Южна Европа, ще се ожесточава.\n\r\nИ все пак нека не преувеличаваме значението на бъдещия газопровод. Дори EastMed да има капацитет от 20 млрд. кубически метра годишно, \"Газпром\" сега изнася за чужбина 200 милиарда кубически метра гориво и планира да увеличи тази количества.\r\nВ известен смисъл появата на нов доставчик за страните от ЕС дори е добра новина за Москва, тъй като ѝ дава още един аргумент (включително срещу Доналд Тръмп) по темата за зависимостта на ЕС от руските енергийни доставки.\r\n\r\n \r\n", "date": "2018.12.02", "title": "Израелският проект EastMed - конкурент на \"Турски поток\""}
{"url": "https://www.dnes.bg/stranata/2018/12/02/protest-v-sofiia-za-svoboda-na-viarata-v-bylgariia.395332", "text": "За четвърта поредна неделя в София и други градове на страната се проведоха протести с искане за свобода на вярата у нас.\r\nВ столицата недоволните отново се събраха пред Народното събрание и поискаха проектозаконът за вероизповеданията да не бъде приет.\n\n\n\r\nС промените в него се дискриминират малките вероизповедания в страната и наред с това според промените статут на официална религия у нас получава не само православието, но и исляма, коментираха протестиращите.\r\nЗа поредна неделя те припомниха, че протестът им не е политически и не е насочен срещу управляващите. Но категорично заявиха, че настояват да се защити демокрацията и държавата да не се меси във вярата. С новия проектозакон това се нарушава, заявиха говорителите на митинга.\r\nВярващите обявиха още, че ако управляващите не се вслушат в исканията им, те ще потърсят правата си и пред съда в Страсбург.\r\n ", "date": "2018.12.02", "title": "Протест в София за свобода на вярата в България"}
{"url": "https://www.dnes.bg/notifikacii/2018/12/02/po-trudniia-nachin-makron-razbra-zelenite-danyci-nosiat-riskove.395333", "text": "След идването си на власт Еманюел Макрон постави околната среда в сърцевината на дневния си ред. Осемнадесет месеца по-късно недоволството от тези политики разпали протести, които са огромно предизвикателство за френския президент, пише Ройтерс в свой анализ.\n\r\nПротестиращи подпалиха автомобили и сгради в центъра на Париж в събота след две седмици на протести, предизвикани отчасти от повишаването на акцизите върху горивата, което според Макрон е необходимо в борбата с климатичните промени. Някои протестиращи го призоваха да подаде оставка.\n\r\nПроблемите на Макрон са илюстрация на загадката как политическите лидери да въведат политики, които в дългосрочен план ще са от полза за околната среда, без да налагат допълнителни разходи на избирателите, които може да навредят на шансовете им за преизбиране?\n\n\n\n                \n                \r\nТова е въпрос, пред който ще се изправят лидери от цял свят по време на срещата на делегати в полския град Катовице в неделя. Те ще опитат да изработят „правилник“ в допълнение към Парижкото споразумение от 2015 г. за борба с климатичните промени.\n\r\n\"Ясно е, че в страните с най-големи неравенства подобна съпротива е най-вероятна\", казва Франсоа Жемен, специалист по екологична геополитика от университета SciencesPo в Париж.\n\r\nТой посочва Италия, САЩ и Великобритания като страни, в които решения в екологичната сфера може да породят недоволство от страна на избирателите и допълва: „Мисля, че това е една от причините, поради които популистките лидери са много скептични към климатичните промени и мерките в областта на околната среда“.\n\r\nПротестите във Франция породиха сходно движение в съседна Белгия, където протестиращи излязоха на улицата в петък.\n\r\nМалки демонстрации има и в Канада заради плана на премиера Джъстин Трюдо да наложи федерален данък върху въглеродните емисии в провинциите, които не искат да се борят с климатичните промени.\n\r\nПреходът към по-чисти енергии, смятан някога от правителствата за изгоден за всички, сега е възприеман като причиняващ краткосрочни разходи с огромни социални сътресения, последвани от вероятни придобивки в дългосрочен план.\n\r\nДруго предизвикателство, пред което са изправени лидерите, е как да използват средствата от политиките за опазване на околната среда. Трябва ли парите, набирани чрез данъци върху въглеродните емисии, да бъдат използвани директно за борба с климатичните промени или за запълване на дупките в националните бюджети?\n\r\n\n\r\nСлед последните протести в Париж Макрон заяви, че ще събере министрите, за да обсъдят кризата след завръщането си от срещата на върха на Г-20 в Аржентина. Премиерът Едуар Филип отмени плановете си да присъства на срещата на върха за климатичните промени в Катовице.\n\r\nМакрон въведе нови данъци върху въглеродните емисии, за да стимулира автомобилистите да променят поведението си и да опазват околната среда.\n\r\nТой се отказа от някои от обещанията си в предизборната кампания в областта на околната среда, след като встъпи в длъжност, а популярният му министър на околната среда подаде оставка през август заради вялия напредък. Той обаче не е склонен на компромиси заради протестите.\n\r\nАкцизът върху горивата е придружен от други мерки като стимули за хората да купуват електромобили. При представянето на средносрочен енергиен план за Франция миналата седмица Макрон направи жест на помирение, като заяви, че ще прави преглед на цените на горивата на всяко тримесечие, но допълни, че данъците върху въглеродните емисии ще останат.\n\r\nЦелта му е Франция да намали въглеродните емисии с 40% до 2030 г. и в същото време да увеличи използването на по-чисти енергии. Сега емисиите растат и 75% от използваната енергия във Франция идва от фосилни горива.\n\r\n„Когато говорим за действията на страната в отговор на предизвикателствата на климатичните промени, трябва да кажем, че не сме постигнали много“, заяви Макрон. Той каза още, че ще се бори да спаси Парижкото климатично споразумение, което цели да задържи повишаването на глобалните температури в границите между 1,5 и 2 градуса по Целзий.\n\r\nУчените са все по-разтревожени, че страните не успяват да изпълнят целите си и заявяват, че трябва да бъдат по-амбициозни. Гражданите обаче се притесняват за живота си в момента.\n\r\n\n\r\nВ Канада във връзка с въпроса как правителствата използват набраните пари от данъците върху въглеродните емисии правителството на Трюдо обеща да върне събраните пари от провинциите директно на данъкоплатците.\n\r\nНо във Франция повечето генерирани приходи ще бъдат използвани за справяне с дефицитите в националния бюджет. Това засили гнева срещу Макрон, който беше наречен от левите си опоненти „президента на богатите“.\n\r\nОт 34-те милиарда евро (38,71 млрд. долара), които френското правителство ще набере от акцизи върху горивата през 2018 г., само 7,2 млрд. евро са предназначени за екологични мерки.\n\r\nСаймън Далби, специалист по политическа икономия на климатичните промени във Wilfrid Laurier University в Канада, казва, че данъците върху въглеродните емисии трябва да са част от по-широки мерки за промяна на начина на живот на хората, включително по-добър и по-зелен транспорт и сгради.\n\r\n„Става въпрос за политика на преход към свят след фосилните горива, нещо, което трябва да бъде направено бързо, за да избегнем най-лошите прогнозирани климатични сътресения в идните десетилетия“, казва той.\n\r\nЖемен отбелязва, че протестите във Франция вероятно скоро няма да стихнат и може да се появят в други страни, които възприемат по-решителни действия срещу вредните емисии. Според него има опасност от бездействие или твърде закъснели действия за предотвратяване на глобалното затопляне. В същото време политиците трябва да покажат, че действията им са разумни и справедливи.\r\nОще новини четете в ", "date": "2018.12.02", "title": "По трудния начин Макрон разбра - \"зелените\" данъци носят рискове"}
{"url": "https://www.dnes.bg/akoshtete-vqrvaite/2018/12/02/20-te-malki-neshta-za-edna-shtastliva-vryzka.395232", "text": "Малките неща са важни. Жестове, усмивки, казани думи – всички те имат значение. Тези дребни неща могат да направят живота ви прекрасен, но и могат да го съсипят, ако не им обръщате внимание.\r\nАко ви попитат какво е важно за една връзка, какво бихте отговорили? Любовта, смехът, финансовата стабилност, приятелството. Може би добрата комуникация?\r\nВсички изброени са важни, наистина. Но всеки малък жест, който правим ежедневно и всяка добра дума, която казваме на своя партньор значат много повече от едно банално „обичам те“.\r\nИма моменти, в които любезността наистина е предизвикателство. Но дори тогава не трябва да спираме да се стараем да обръщаме внимание на малките неща, които ни правят щастливи.\r\n                    \n                    \n                \r\n1. Не се дръжте лошо с партньора си без причина.\r\n2. Подарете му любимите бонбони без повод.\r\n3. Уважавайте гледната му точка към света.\r\n4. Смейте се заедно, колкото се може повече.\r\n5. Обръщайте внимание, когато партньорът ви говори или ви казва нещо, дори да ви се струва маловажно.\r\n6. Обадете се и питайте половинката си иска ли нещо, когато сте в супермаркета.\r\n", "date": "2018.12.02", "title": "20-те малки неща за една щастлива връзка"}
{"url": "https://www.dnes.bg/notifikacii/2018/12/02/priziv-germaniia-da-e-vodeshta-v-izkustveniia-intelekt.395334", "text": "Германският канцлер Ангела Меркел отправи днес призив Германия да поеме водеща роля в разработването на изкуствен интелект, предаде ДПА.\r\nАко искаме. . . растеж за нови работни места и благоденствие за всички, то тогава трябва да бъдем най-отпред в сферата на изкуствения интелект, заяви Меркел в седмичното си видеообръщение.\r\nЖивеем в ера на дигитализация и това означава, че всичко, което може да бъде дигитализирано, ще бъде дигитализирано, каза германският канцлер.\r\nИзкуственият интелект се сочи за ключова технология на бъдещето, която ще бъде необходима за самоуправляващи се автомобили, роботи в здравния сектор и самообучаващи се компютри, отбелязва ДПА.\r\nМеркел посочи, че планираните от германското правителство инвестиции от 3 млрд. евро (3,4 млрд. долара) до 2025 г. в разработване на изкуствен интелект са част от широка национална стратегия. \r\n \r\n(БТА)", "date": "2018.12.02", "title": "Призив: Германия да е водеща в изкуствения интелект!"}
{"url": "https://www.dnes.bg/stranata/2018/12/02/protestirashti-zatvoriha-pytia-za-gyrciia-v-kresna.395335", "text": "Десетки бусове на жандармерията блокираха Кресна. Над 100 полицаи охраняват центъра на града, откъдето минава пътя за Гърция. \r\nКъм 18 часа над 100 протестиращи затвориха главния път Е-79. Полицията успя да ги ограничи да се движат само по пешеходната пътека, но въпреки това движението бе спряно. \r\nУниформените бързо се прегрупираха и постепенно ги изтласкаха встрани. Движението на автомобили е възстановено, но става много бавно, съобщи \r\nПолицейски кордон пази хората да не излязат пак на пътя.\r\nКметът на Кресна Николай Георгиев се включи в протеста. Към 18:20 хората отново пресичаха и спряха движението за втори път. Полицаите помолиха кмета да съдейства в освобождаване на пътното платно, но той каза, че е там като гражданин.", "date": "2018.12.02", "title": "Протестиращи затвориха пътя за Гърция в Кресна"}
{"url": "https://www.dnes.bg/eu/2018/12/02/anketa-vyv-franciia-imigraciiata-ima-otricatelni-posledici.395337", "text": "Французите смятат, че имиграцията има отрицателни последици в редица области като икономиката, сплотеността на нацията и сигурността, и че не е желателно да се приемат повече чужденци, показва допитване, публикувано във в. \"Журнал дю диманш\", предаде Франс прес.\r\nПетдесет и осем на сто от французите преценяват като негативна ролята на имигрантите като цяло, а тази тенденция се повтаря в почти всички предложени в анкетата сфери: за икономическия растеж (54 процента), за бъдещето на страната (55 процента), за идентичността на страната (58 на сто), зачитането на светския й характер (61 на сто), за общественото единство (64 процента) или сигурността (66 на сто). Общо 64 процента от запитаните смятат, че приемането на още имигранти не е желателно.\r\n                    \n                    \n                Допитването илюстрира враждебността на френското население (което десетилетия наред е приемало голям брой имигранти - явление, допринесло за видоизменяне на обществото), в един незавиден икономически контекст, отбелязва Франс прес.\r\nПри все това французите одобряват приемането на хора, които са в опасност: 61 процента смятат, че страната им трябва да дава подслон на мигранти, които бягат от война и мизерия. Те обаче са по-враждебни към икономическата миграция: 71 на сто от анкетираните са на мнение, че тя дава възможност на работодателите да намаляват заплатите.\r\nКолкото до европейския контекст, при затрудненията на ЕС да постигне единна позиция за управлението и разпределянето на миграционните потоци в Европа, французите предпочитат национално решение - 64 процента от запитаните са \"за\" премахване на Шенгенското споразумение за свободно движение на хора в ЕС и с това те на практика изразяват подкрепа за връщане на националните граници.\r\nВ същия дух 54 процента от анкетираните предпочитат решенията за приема и разпределянето на мигрантите в Европа да се вземат на национално равнище. Те обаче не са против Франция да участва в координирани действия за прием, а 51 на сто са съгласни Франция да приема част от мигрантите, пристигащи по гръцките, италианските и испанските брегове.\r\nДопитването е било проведено от института ИФОП между 23 и 26 ноември с представителна извадка от 1015 души.\r\n \r\n(БТА)", "date": "2018.12.02", "title": "Анкета във Франция: Имиграцията има отрицателни последици"}
{"url": "https://www.dnes.bg/obshtestvo/2018/12/02/ne-si-ryfah-noktite-deca-pishat-pisma-do-diado-koleda.395336", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Над 100 писма, адресирани до Дядо Коледа, вече са събрани в централната поща на Пловдив. Какво си пожелават децата в тях?\r\nОт кукли до стативи за рисунки и микроскоп варират желанията на пловдивските малчугани, които са посочили в писмата си, адресирани до белобрадия старец.\r\nМалчугани заявяват, че са били добри и \"не са си ръфали ноктите\", затова вярват, че заслужават подаръците си.\r\nДо момента в пощите в Пловдив са постъпили около 100 писма, но с наближаване на празниците кореспонденцията става по-активна, съобщава Bulgaria ON AIR.  \r\nВсички писма до Дядо Коледа, които се изпратят до 12 декември, ще участват в конкурса на Български пощи за най-оригинално писмо. Децата, изпратили своите желания, ще получат отговор лично от добрия старец, което за празниците ще бъде един от най-хубавите подаръци.", "date": "2018.12.02", "title": "\"Не си ръфах ноктите\" - деца пишат писма до Дядо Коледа"}
{"url": "https://www.dnes.bg/sport/2018/12/02/bialata-lavina-pomete-cska-s-1-0-sydiiata-ne-dade-duzpa.395338", "text": "Славия чукна с 1:0 ЦСКА и записа изненадваща победа в това столично дерби. Единственото попадение в мача заби Янис Карабельов.\r\nСрещата предложи здрав футбол, много нерви, жълти и червен картон, безумни съдийски грешки и в крайна сметка \"белите\" грабнаха трите точки. ЦСКА трябва да съжалява за многобройните си пропуски и гредите, което в крайна сметка се оказа решаващо.\r\nТрябва да се отбележи, че \"армейците\" бяха и брутално посечени от съдията Волен Чинков, който не свири поне една очевадна дузпа за тях.\r\nТака \"червените\" вече изостават на шест точки от Лудогорец в битката за шампионската титла. Двата отбора се срещат идната седмица на стадион \"Българска армия\".\r\nКак премина срещата четете в ", "date": "2018.12.02", "title": "\"Бялата лавина\" помете ЦСКА с 1:0, съдията не даде дузпа"}
{"url": "https://www.dnes.bg/notifikacii/2018/12/02/oon-tazi-godina-se-ochakva-da-e-edna-ot-chetirite-nai-goreshti.395339", "text": "ООН призова за много по-решителни действия за борба с климатичните промени, предаде Франс прес.\r\nАпелът бе отправен днес - на първия ден от Конференцията на страните по Рамковата конвенция на ООН за промените в климата, която се провежда в полския град Катовице и ще продължи до 14 декември.\r\nПоследиците от липсата на регулации за климата \"никога не са били толкова тежки\" и международната общност трябва \"да направи много повече\", за да се бори с тях, призова в комюнике Патрисия Еспиноса, изпълнителният секретар на Рамковата конвенция на ООН за изменението на климата.\r\nТя отбеляза, че \"тази година се очаква да бъде една от четирите най-горещи, регистрирани някога. Концентрациите на парникови газове в атмосферата са на рекордно равнище и емисиите продължават да се увеличават.\"\r\n                \n                Климатичните промени (вече) засягат \"общности на цялата планета\" и \"жертвите, разрушенията, страданията\", които те причиняват, \"правят нашата работа още по-спешна\", подчерта Еспиноса.\r\nДелегации от около 200 държави ще се опитат да договорят в Катовице детайлите около практическото прилагане на Парижкото споразумение за климата.\r\nС два часа и половина закъснение в полския град Катовице беше открита 24-ата конференция на ООН за климата.\r\nБлизо 200 държави ще участват в двуседмични дискусии в опит да дадат тласък на прилагането на практика на Парижкото споразумение от 2015 г. въпреки съпротивата срещу по-амбициозна реакция на глобалното затопляне, което, както свидетелстват научните доклади, вече е безспорен факт.\r\nВ необичайна декларация, до която АФП е получила достъп, председателите на няколко предишни конференции ще призоват днес тазгодишният форум да отправи \"недвусмислено послание\" за амбициите на страните. Всяко забавяне в действията, ще направи по-трудно и по-скъпо справянето със затоплянето на климата, се очаква да предупредят те.\r\nЕднодневната среща на върха в Катовице утре, в която са потвърдили участието си едва двадесетина лидери, сред които премиерите на Холандия и Испания, и президентите на Нигерия и Ботсвана, може да даде знак за намеренията на останалия свят. С изказване на тази среща ще участва и българският президент Румен Радев.\r\nВъпреки политическия диалог, наречен Диалог \"Таланоа\", чрез който би трябвало да се договори увеличаване на ангажиментите, наблюдателите се опасяват, че повечето страни, призовани да преразгледат набелязаните от тях цели, ще изчакат свиканата от генералния секретар на ООН през септември 2019 г. среща на върха в Ню Йорк, за да огласят решението си.\r\n(БТА)", "date": "2018.12.02", "title": "ООН: Тази година се очаква да е една от четирите най-горещи"}
{"url": "https://www.dnes.bg/obshtestvo/2018/12/02/nsi-dve-treti-ot-bylgarite-pytuvat-samo-v-stranata.395340", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Почти две трети от българите пътуват само в страната, а в същото време пътуванията в чужбина са свързани с все повече разходи. Това сочат последните данни на НСИ.\r\nТя е студентка, работи и е пътешественик - това е Симона, чиято страст са пътуванията. Тя е сред онези 80%, които са пътували в чужбина на почивка или екскурзия. Останалата част са пътували по бизнес или на гости, сочат данните на НСИ.\r\nМария Костадинова - също е студентка, но няма как да попадне в стастиката на пътувалите зад граница, защото никога не е напускала страната. Тя учи \"Връзки с обществеността\". Същевременно работи в заведение, за да се издържа и плаща образованието си, разказва Bulgaria ON AIR.\r\nКакво е редовно да пътуваш до екзотични дестинации и какво е само да мечтаеш за тях?", "date": "2018.12.02", "title": "НСИ: Две трети от българите пътуват само в страната"}
{"url": "https://www.dnes.bg/akoshtete-vqrvaite/2018/12/02/s-perfektni-formi-kak-se-promeniat-standartite.395221", "text": "Много голям процент от жените възприемат красотата като това, което околните смятат за хубаво.\n\r\nИменно разликата в стандартите и невъзможността да се отговори еднозначно на въпроса: \"Какво е красиво?\" налагат следване на конкретни \"моди\" за външния ни вид.\n\r\nМакар да не признаваме винаги гласно, на всяка жена е минавала през главата мисълта, че иска да прилича на някого, да има тяло като на еди коя си жена или да вземе пример от някоя известна личност.\n\r\nДори и да не ни се вярва, всеки един период от време има изграден стереотип за „модерна“ фигура, която се възприема за красива.\n\r\nИменно тези коренни разлики във възприятията ни представя фитнес блогърката Каси Хо, която открива, че „идеалното“ тяло за една жена и приетото за такова в обществото се променя драстично. Което от своя страна цели да покаже, че всяка жена е красива такава, каквато е, а следването на такива модни течения във фигурите не винаги е добра идея.\n                    \n                    \n                \r\nВижте как тя представя стандартите за красота и колко различни са те през годините в \r\n ", "date": "2018.12.02", "title": "С перфектни форми! Как се променят стандартите?"}
{"url": "https://www.dnes.bg/notifikacii/2018/12/02/arestuvaha-myja-dyrjal-na-krak-policiiata-v-nadejda.395318", "text": "Полицията в София задържа 33-годишният мъж, който в събота се барикадира в дома си в софийския квартал \"Надежда\" заради влязла в сила присъда и факта, че трябваше да бъде отведен в затвора. \nСлед няколкочасови преговори вчера мъжът беше оставен в дома си от психолозите на МВР. Тази сутрин обаче операция на СДВР Илия Чулин е бил арестуван, съобщава БНР.\r\nПредстои да бъде предаден на звеното съдебна охрана и отведен за излежаване на наказанието си.", "date": "2018.12.02", "title": "Арестуваха мъжа, държал на крак полицията в \"Надежда\""}
{"url": "https://www.dnes.bg/notifikacii/2018/12/02/myj-ot-isperih-predade-8-100-lv-na-izmamnici.395316", "text": "72-годишен мъж от Исперих стана жертва на телефонна измама, съобщиха от ОДМВР - Разград. \r\nСигналът за измамата е подаден на 1 декември в 12.30 часа. Мъжът съобщил в Районно управление – Исперих, че около 10.00 часа на 30 ноември получил обаждане на стационарния телефон за провеждаща се полицейска акция за залавяне на телефонни измамници.\r\nЗа да помогне, възрастният мъж трябвало да предаде наличните у дома му пари. Около 10.30 часа той оставил пред къщата си торба с 8 100 лв. \r\nПо случая е образувано досъдебно производство. Измамниците се издирват.", "date": "2018.12.02", "title": "Мъж от Исперих предаде 8 100 лв. на измамници"}
{"url": "https://www.dnes.bg/stranata/2018/12/02/jena-s-tejki-izgarianiia-padna-v-dupka-v-ruse.395315", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nЖена от Русе е с тежки изгаряния, след като падна в дупка с вряла вода в областния град, съобщава телевизия Bulgaria ON AIR. \n\r\nИнцидентът е станал в събота вечерта в междублоково пространство в квартал \"Изток\".\n\r\nПострадалата вървяла по асфалтова алея, която е била пропукана от авария в топлофикационната мрежа. Внезапно се отворила дупка и жената потънала в нея до колене.\r\nХората от квартала разказват, че от няколко дни на това място избива пара, поради което са сигнализирали \"Топлофикация\" за вероятна авария. Заради минусовите температури от дружеството са решили да изчакат с ремонта и не са оградили района, което е причина за инцидента.\n                    \n                    \n                \r\nНа помощ на пострадалата са се притекли хора от съседния блок, извикана е била линейка и полиция. Жената е откарана в болница с изгаряния на краката и е претърпяла операция. Тази сутрин дупката вече е обезопасена и с метална конструкция.\r\n", "date": "2018.12.02", "title": "Жена с тежки изгаряния, падна в дупка в Русе"}
{"url": "https://www.dnes.bg/zvezdi/2018/12/02/v-rozovo-kanie-uest-boiadisa-kosata-si.395220", "text": "Кание Уест винаги е знаел как да скандализира обществото и точно, когато решихме, че нещата около него са поутихнали, той реши да се появи... с розова коса.\r\nИзпълнителят бе уловен от папараци докато излиза от луксозен хотел в Бевърли Хилс, където се намира с Ким Кардашян и трите им деца. Семейството временно се е настанило в хотел заради наводненията в Калабасас.\r\nСмелата нова прическа на певеца се откроява още повече от електриковото яке, с което той избира да подчертае новия си цвят, докато съпровожда своята съпруга – Ким Кардашян.\r\nДали дръзкият нюанс е заради нов клип на Кание Уест или просто е стайлинг решение – ще разберем скоро\r\nВижте още за звездите в \r\n ", "date": "2018.12.02", "title": "В розово: Кание Уест боядиса косата си"}
{"url": "https://www.dnes.bg/usa/2018/12/02/pogrebvat-djordj-bush-starshi-v-chetvyrtyk.395321", "text": "Бившият президент на САЩ Джордж Буш-старши ще бъде погребан на 6 декември на територията на президентската библиотека, носеща неговото име, в Тексаския аграрен и машиностроителен университет в градчето Колидж Стейшън, съобщи учебното заведение. \n\nПрезидентът Доналд Тръмп съобщи, че президентският самолет ще излети за Хюстън след завръщането му от Аржентина, за да транспортира тленните останки на Буш-старши до Вашингтон. В сряда, след поклонението на Капитолия, \"Еър форс 1\" ще ги върне в Хюстън. \r\nБелият дом вече обяви, че 5 декември ще бъде ден на национален траур. \r\nНа 6 декември в епископалната черква \"Сейнт Мартин\" в Хюстън ще бъде отслужена литургия, след което ковчегът ще бъде превозен с влак до Колидж Стейшън. Буш-баща ще бъде погребан на закрита церемония в тесен семеен кръг до покойната си съпруга Барбара и дъщеря им Робин, починала на тригодишна възраст през 1953 г., припомня ТАСС.", "date": "2018.12.02", "title": "Погребват Джордж Буш-старши в четвъртък "}
{"url": "https://www.dnes.bg/notifikacii/2018/12/02/bylgariia-s-angliia-i-chehiia-v-grupa-za-evro-2020.395323", "text": "България ще играе с Англия, Чехия, Черна гора и Косово в квалификациите за Евро 2020, отреди тегленият преди минути в Дъблин жребий.\r\nМомчетата на Петър Хубчев попаднаха в още в първата група А, като за шампионата на Европа се класират първите 2 отбора от всяка група.\r\nВсички мачове ще се изиграят от март до ноември 2019 година, като програмата ще стане ясна малко по-късно.\r\nЕто целият жребий:\r\n\r\nАнглия, Чехия, БЪЛГАРИЯ, Черна гора, Косово\n\r\n\r\nПортугалия, Украйна, Сърбия, Литва, Люксембург\r\nХоландия, Германия, Северна Ирландия, Естония, Беларус\n                \n                \r\n\r\nШвейцария, Дания, Ирландия, Грузия, Гибралтар\n\r\n\r\nХърватия, Уелс, Словакия, Унгария, Азербайджан\n\r\n\r\nИспания, Швеция, Норвегия, Румъния, Фарьорски острови, Малта\n\r\n\r\nПолша, Австрия, Израел, Словения, Македония, Латвия\n\r\n\r\nФранция, Исландия, Турция, Албания, Молдова, Андора\n\r\n\r\nБелгия, Русия, Шотландия, Кипър, Казахстан, Сан Марино\n\r\n\r\nИталия, Босна и Херцеговина, Финландия, Гърция, Армения, Лихтенщайн.", "date": "2018.12.02", "title": "България с Англия и Чехия в група за Евро 2020"}
{"url": "https://www.dnes.bg/obshtestvo/2018/12/02/balon-na-imotniia-pazar-u-nas-ekspert-takyv-niama.395320", "text": "На пазара на жилищни имоти в България няма балон, категорична е Снежана Стойчева, мениджър на , в предаването \"Клуб Investor\" по .\n\r\nДействително имаше много голям ръст на строителството у нас през тази година, отбеляза Стойчева и изрази очаквания през 2019 г. този ръст дори да е по-сериозен от настоящия. Като причина за това тя посочи фактът, че само по около половината от издадените през 2018 г. разрешителни строежът вече е започнал. \n\n\"Трябва да се уточни, че вече в продължение на 4 години България е в икономически възход. Все още обаче не сме достигнали минимума на безработица, все още не са усвоени и големите средства от Европейския съюз. Всичко това очертава продължаващ ръст и при строителството, и на пазара на бизнес имоти\", посочи тя.\n                    \n                    \n                \r\nСтойчева заяви още, че 2018 г. е първата след предкризисната 2008, в която има ръст на цените във всички населени места у нас и на всички видове имоти. Вероятно следващата година няма да се окаже по-лоша от настоящата, изрази мнение тя.\n\r\nПрофилът на купувача Стойчева очерта като основно млад човек, информиран, който не купува на всяка цена.\n\r\nСпоред нея отпускането на кредит, който на 100% покрива цената на дадено жилище, е твърде рисково.\n\r\nКупуването на имот \"на зелено\" тя определи като добър вариант, тъй като така имотът със сигурност има по-ниска цена. \"Проблемът в този случай основно е, че потребителите често не познават добре инвеститора и строителя на проекта, на който залагат\", завърши Снежана Стойчева.", "date": "2018.12.02", "title": "Балон на имотния пазар у нас? Експерт: Такъв няма"}
{"url": "https://www.dnes.bg/snimka-na-denia/2018/12/02/ot-ponedelnik-esenta-se-zavryshta-gradusite-nagore.395322", "text": "Затопляне ни очаква от началото на следващата седмица, сочи  на НИМХ-БАН.\n\r\nПрез нощта, над по-голямата част от страната, ще бъде предимно ясно и тихо. В западната половина от Дунавската равнина и в котловините ще има ниска облачност или мъгла. \n\r\nМинималните температури ще бъдат между минус 9 и минус 4 градуса, по Черноморието и в крайните югозападни райони - между минус 3 и 0 градуса. \n\r\nВ понеделник над по-голямата част от страната ще бъде предимно слънчево, след обяд над Западна България ще има разкъсана висока облачност. В западната половина от Дунавската равнина ще се задържи облачно и мъгливо и там дневните температури ще останат отрицателни: минус 4 - минус 2 градуса, а в останалата част от страната - между 4 и 9 градуса.\n                \n                \r\nНад Черноморието ще бъде предимно слънчево. В сутрешните часове на места с намалена видимост. Максималните температури на въздуха ще са 6 - 9 градуса. Температурата на морската вода ще е 9 - 10 градуса. Вълнението на морето ще бъде 1-2 бала.\n\r\nНад планините ще бъде предимно слънчево. Ще духа до умерен югозападен вятър. Максималната температура на височина 1200 метра ще е около 5 градуса, а на 2000 метра - около нула градуса. \n\r\nКато цяло през седмицата ще остане сравнително топло за началото на декември, с температури до 8-10 градуса.", "date": "2018.12.02", "title": "От понеделник: Есента се завръща, градусите нагоре"}
{"url": "https://www.dnes.bg/stranata/2018/12/02/niakolko-grada-sreshtu-niskite-dohodi-i-skypite-goriva.395324", "text": "И тази неделя в няколко български града се провеждат протести срещу ниските доходи и скъпите горива.\n\r\nЖителите на Троян блокираха за един час движението на входа на града при разклона за село Орешак и се наложи автомобилите да използват обходен маршрут. Недоволството им е срещу високите цени на горивата, ниските доходи и качеството на живот в страната.\n\r\nПротестиращите призоваха управляващите да увеличат минималните прагове на професиите, да увеличават всички пенсии по равно, а не процентно, да намалят държавната администрация, да осигурят по-добро здравеопазване.\n\r\nСлед протестния митинг недоволните троянци организираха поредното пешеходно и автошествие по основните улици на града. Те заявиха, че протестът им ще приключи пред сградата на общинската администрация.\n                    \n                    \n                \r\nПротест има в още няколко града, сред които Благоевград, Бургас, Пазарджик, Сливен, Хасково и Кюстендил. Протестиращите се опитаха да блокират движението на главен път Е-79 край Благоевград, но  жандармерията ги спря.", "date": "2018.12.02", "title": "Няколко града  срещу ниските доходи и скъпите горива"}
{"url": "https://www.dnes.bg/notifikacii/2018/12/02/myj-e-pochinal-ot-izmryzvane-v-plovdiv.395325", "text": "Около в 8,15 часа тази сутрин, на тел. 112 е подаден сигнал, че в района на Гарнизонна фурна в Пловдив е намерен мъж в безпомощно състояние, съобщиха от Областната дирекция на МВР.\r\nПристигналият на място екип на Спешна помощ е констатирал, че мъжът е мъртъв. \r\nВ момента се правят огледи на място, образувано е досъдебно производство за установяване на причините за смъртта, като най-вероятната е измръзване и приемане на прекомерно количество алкохол, уточняват от полицията. \r\nОт години Гарнизонна фурна е свърталище на клошари, въпреки, че постройките са изключително опасни.", "date": "2018.12.02", "title": "Мъж е починал от измръзване в Пловдив"}
{"url": "https://www.dnes.bg/notifikacii/2018/12/02/zabranata-na-plastmasata-shtiala-da-navredi-na-prirodata.395327", "text": "Забраната на пластмасата може да навреди повече на околната среда, защото за производството на материали като стъкло и метал е необходима два пъти повече енергия, съобщи в. \"Мейл он сънди\".\r\nПълната забрана на пластмасата може да утрои парниковите емисии. Освен това отпадъчните материали от производството на метал и стъкло са вредни за околната среда.\r\nУчени от университета Хериот Уот в Единбург изтъкнаха, че аргументите на природозащитниците за забрана на пластмасата често са \"недалновидни и не се основават на факти\".\r\nПластмасата е лека и затова транспортирането на стоки в такива опаковки означава да бъдат използвани по-малко превозни средства.\r\nВ изследването са участвали 40 учени с различни специалности - инженери, икономисти, социолози, от природонаучните дисциплини. Те препоръчват вместо за забрана, да се помисли за \"кръгова икономика\", която да замени сегашния модел на използване и изхвърляне.\r\n(БТА)", "date": "2018.12.02", "title": "Забраната на пластмасата щяла да навреди... на природата"}
{"url": "https://www.dnes.bg/world/2018/12/02/makron-poseti-triumfalnata-arka-za-da-ogleda-shtetite.395328", "text": "Френският президент Еманюел Макрон отиде при Триумфалната арка, веднага след като днес се завърна в Париж от срещата на Г-20 в Буенос Айрес, за да види с очите си щетите, нанесени от участници във вчерашните безредици, предаде Ройтерс.\n\n\r\nТелевизионни кадри показаха разбита статуя на Мариана, символа на Френската република, във вътрешността на монумента, и многоцветни графити отвън, с различни антикапиталистически лозунги или социални искания. (БТА)", "date": "2018.12.02", "title": "Макрон посети Триумфалната арка, за да огледа щетите"}
{"url": "https://www.dnes.bg/obshtestvo/2018/12/02/v-plovdiv-otkriha-petima-s-hepatit-v-i-s-i-edin-s-hiv.395326", "text": "При безплатно и анонимно изследване в Пловдив са открити петима инфектирани с хепатит В и С и един с ХИВ. В рамките на кампанията \"Страхът не е секси. Знай своя статус\", са се изследвали 118 пловдивчани. Това съобщиха организаторите, като уточниха, че инициативата е по повод Европейската седмица за тестване за ХИВ и хепатит, която започна в Пловдив на 26 ноември.\r\nСтатистиката показва, че повече се изследват жените, както и хората над 40-годишна възраст. Всеки четвърти от изследвалите се е в рисковата група за инфектиране с хепатит.\r\nНито един от инфектираните обаче не е представител на ромската общност или друга рискова група. Носителят на ХИВ е под 20 години, като заразяването е станало по сексуален път.\r\nХепатитите са \"потайни\" инфекции и могат да бъдат носени от човек много дълго време, преди да се проявят симптоми, твърдят специалисти. (БТА)", "date": "2018.12.02", "title": "В Пловдив: Откриха петима с хепатит В и С и един с ХИВ"}
{"url": "https://www.dnes.bg/obshtestvo/2018/12/02/za-nikulden-shte-kupuvame-sharana-za-okolo-5-5-lv-kg.395329", "text": "За Никулден цената на шарана ще варира около 5,5 лв./кг. Това каза изпълнителният директор и представляващ Асоциацията на производителите на рибни продукти \"БГ ФИШ” д-р Йордан Господинов в интервю за \"Фокус“.\r\nОсвен шаран на Никулден се купува доста пъстърва, както и морски риби, обясни той. \"Хората, които са свикнали с морските риби, предпочитат чернокопът, който е една прекрасна риба“, допълни Господинов.\r\nПъстърва ще има, шаран също има голямо количество, ще има прясна риба, както и дълбоко замразена, така че за Никулден ще има риба в изобилие, допълни Господинов.\r\nСпоред него много е малък рискът клиент да си купи развалена риба.\r\n                    \n                    \n                \"Предимството в  нашия сектор е, че рибата е много бързо развалящ се продукт и ако  веднага не е съхранена с много лед или не е замразена в определени  срокове, тя се разваля и после не става за продаване“, коментира той.\r\nИ обясни, че развалената риба си личи и на миризма, и на  вкус. \"Въпреки всичко има  хора, които ловят риба и я предлагат на пазара не със стандартни  опаковки. Има си изисквания. Например касетките, в които се транспортира  рибата, трябва да бъдат дезинфекцирани, трябва да има етикет, срок на  годност. Препоръчваме всичко да бъде опаковано, за да могат клиентите да  се уверят в етикета. Насипната риба е твърде рискова. В една обикновена  касета някой търговци си позволяват да слагат различни риби. Едната  риба е стояла пет часа в лодката, другата десет дни в мрежите, затова  всичко трябва да мине контрол“, каза д-р Господинов.\r\nПо думите му във  всяко предприятие и в тържището има добри хигиенни практики. \"Има хора, които приемат рибата, окачествяват я, сортират я,  подреждат я в търговски опаковки или в каси. Съответно поставят етикет,  който показва кога е уловена и колко дни може да се продава в този вид.  Рибата е свежа един-два дни, след това не може да се продава повече.  Някои магазинери си позволяват като не продадат шараните, да ги изчистят, правят ги на шайби и ги замразяват. Нямат право на такива неща“, допълни д-р Господинов.\r\nПо думите му страната ни внася над 200 вида риба. \"В нашето море се ловят 30-32 вида риба,  от които само 10 вида имат по-голямо количество и по-голямо стопанско  значение. Отглежданите във вътрешните водоеми сладководните риби са още  20-25 вида, т.е. ние отглеждаме около 60 вида риби и ловим в нашето  море, а пазарът консумира над 200 вида. Калмари, сепии, октоподи,  различните видове миди и скариди - всичко това се внася“, обясни д-р  Господинов.\r\nПо отношение на износа той посочи, че в България има много  добри предприятия и все още се водим страна с по-малко разходи при  преработка. \"За производство, за преработка на ишлеме и да изнасяме наша  продукция сме търсена дестинация, тъй като нашите продукти са с  по-ниска себестойност. Имаме много добри предприятия, с много добри  машини. Вече около 15-20 години над 10 предприятия търгуват с цял свят,  така че сме марка“, допълни д-р Господинов.\n\r\n ", "date": "2018.12.02", "title": "За Никулден: Ще купуваме шарана за около 5,5 лв./кг"}
{"url": "https://www.dnes.bg/health/2018/12/02/med-s-djindjifil-za-zdravo-syrce-i-prevenciia-na-raka.395230", "text": "Медът и джинджифилът са известни със своите качества на природни антибиотици. Те са богати на огромна палитра вещества, подкрепящи и насърчаващи здравето и възстановителните процеси в организма.\r\nКомбинацията от мед и джинджифил е много полезна при респираторни проблеми, както и като профилактично средство в сезоните на грип и настинка, което подсилва имунната система.\r\nКои са основните здравословни ползи от меда с джинджифил?\r\n\r\nСместа от мед, джинджифил и малко черен пипер намалява астматичните пристъпи и помага за овладяването им. Комбинацията има естествени противовъзпалителни свойства, освобождава напрежението в тъканите и улеснява кръвообращението. Това доставя достатъчно кислород на клетките и отпуска съдовете в белия дроб.\r\n                    \n                    \n                \r\nМед с джинджифил е чудесен начин да си помогнете в отхрачването, ако имате продуктивна кашлица. Похапвайте от вълшебната смес, ако страдате от вирусни инфекции, кашлица, настинка, болки в гърлото, хрема.\r\n\r\nДжинджифилът доказано потиска симптомите на гадене и повръщане, които се появяват при лечение с химиотерапия. Освен това в състава му се съдържат мощни антиоксиданти, които допринасят в борбата със свободните радикали, причинители на ракови клетки.\r\nПо същата причина джинджифилът помага и в овладяването на сутрешно гадене, характерно по време на бременност.\r\n", "date": "2018.12.02", "title": "Мед с джинджифил - за здраво сърце и превенция на рака"}
{"url": "https://www.dnes.bg/notifikacii/2018/12/02/dvama-napadnali-ekip-na-speshniia-centyr-v-kozlodui.395331", "text": "Двама нападнали екип на спешния център в Козлодуй тази нощ и ударили шофьора на линейката, който се опитал да спре агресивните младежи. Двамата отишли в центъра заради леки изгаряния на единия, но тогава в противошоковата зала имало пациент с инфаркт.\r\nЗаради спешния случай младежите били помолени да изчакат. Те обаче не останали доволни, настоявали веднага да ги приемат и започнали да блъскат хората от медицинския персонал. Лекарите обаче успели да окажат първа помощ на мъжа с инфаркта и бързо го препратили към болницата във Враца.\r\nОт спешния център веднага уведомили полицията за инцидента, съобщи шефката на филиала д-р Рени Красимирова, съобщава \"24 часа\". От районното управление в Козлодуй потвърдиха, че има подадена жалба по случая, но още не e ясно дали агресивните младежи са били издирени.\r\n ", "date": "2018.12.02", "title": "Двама нападнали екип на спешния център в Козлодуй "}
{"url": "https://www.dnes.bg/politika/2018/12/02/pasi-zove-s-rusiia-da-se-govori-s-uvajenie-i-otlichno-vyoryjenie.395317", "text": "Има едно правило в дипломацията, което трябва да бъде прилагано към Русия и към други велики сили, но специално към Русия и специално в Черно море - с Русия трябва да се говори с огромно уважение и отлично въоръжение. Това обяви бившият външен министър Соломон Паси в предаването \"Денят започва с Георги Любенов\" по БНТ. \n\n\n\nПо думите на Паси обаче, Украйна няма нито едното, нито другото.\n\r\n\"Погледнете в Черноморския регион въоръжението на Русия - то е три пъти по-голямо отколкото въоръжението на Румъния, България и Турция взети заедно. Това е огромната причина за нарастване на апетита на Русия в Черноморския регион и единственото лекарство срещу този апетит е повече постоянно стационирано въоръжение на НАТО, на Запада, на ЕС в Черноморския басейн\", отбеляза политикът.\n                    \n                    \n                \r\nПо думите му в календара на \"териториалните агресии на Русия\" се наблюдава аритметична прогресия.  \n\r\n\"2000 година на власт идва премиерът Путин. Първата териториална агресия става 8 години по-късно в Грузия - 2008. Следващата е 6 години по-късно - 2014, в Украйна. Следващата е 4 години по-късно - 2018, в Азовско море. 8 - 6 - 4 - това се нарича аритметична прогресия, аритметичната прогресия на агресията. Това, което можем да очакваме, ако тази закономерност се потвърди за напред, до 2-3 години може да има следваща такава агресия, но тук става дума само за териториалната агресия\", посочи Паси и продължи:\n\r\n\"Иначе моралната, пропагандната агресия, тя не е спирала никога и в момента България се намира в една от най-големите жертви на фалшивите новини и на пропагандната агресия, която идва от Русия\", посочи бившият външен министър.\n\r\nТой определи като \"безсмислици\" призивите за пращане на кораби в Азовско море.\n\r\n\"Да изпратиш военни кораби, които няма да използваш, това се нарича блъф. С руснаците да се блъфира е напълно ненужно и контрапродуктивно, с тях трябва да се разговаря от положението на равнопоставеността. В момента Запада и Русия не са равнопоставени в Черноморския басейн и това, което ние спешно трябва да направим - нови черноморски бази на НАТО в Черноморския басейн, включително около Варна и Бургас\".", "date": "2018.12.02", "title": "Паси зове: С Русия да се говори с уважение и отлично  въоръжение"}
{"url": "https://www.dnes.bg/snimka-na-denia/2018/12/02/vremeto-v-nedelia-leko-zatopliane-bez-valeji.395305", "text": "От днес започва бавно и постепенно затопляне на времето, което ще се усети през следващата седмица, сочи .\n\r\nВъпреки това на много места в Северна България градусите ще останат под 0° и заради това е обявен жълт код за 11 области - Видин, Монтана, Враца, Плевен, Ловеч, Габрово, Велико Търново, Русе, Търговище, Разград и Шумен.\n\r\nВ сутрешните часове на места по поречието на Дунав ще има ниска слоеста облачност или мъгла. \n\r\nПрез деня над страната ще бъде предимно слънчево. Максималните температури в Северна България ще са между минус 3° и 2°, докато в Южна ще са предимно между 3° и 8°.\n                \n                \r\nПо Черноморието ще е предимно слънчево и почти тихо. Максимални температури - между 0° и 4°. Температурата на морската вода е 9-11°. Вълнението на морето ще бъде 1-2 бала.\n\r\nВ планините ще е подходящо за туризъм, ще бъде предимно слънчево. Ще духа умерен, по високите и открити части временно до силен югозападен вятър. Максимална температура на 1200 метра - около 5°, на 2000 метра – около минус 2°.", "date": "2018.12.02", "title": "Времето в неделя: Леко затопляне, без валежи"}
{"url": "https://www.dnes.bg/sofia/2018/12/02/petyr-i-petyr-konkurenti-na-maia-za-nominaciiata-na-bsp-za-sofiia.395302", "text": "БСП обсъжда няколко имена за кандидат-кмет на София на изборите през есента на следващата 2019 година, като сред тях е и това на омбудсмана Мая Манолова, призна в събота лидерът на градската организация на партията в столицата Калоян Паргов. \n\nМного имена се спрягат и вътре, и вън от партията. Ще изчакаме да видим резултата на различните партии след европейския вот и след това ще обявим това решение. Имаме поне три – четири кандидати, които на този етап, предвид рейтинга на г-жа Фандъкова, се съизмерват с нея. И сред тях е и г-жа Манолова, но има и други\", каза Паргов по време на 4-тото заседание на XIII-ата Конференция на Софийската градска организация на БСП.\n                    \n                    \n                \r\nКои обаче са другите спрягани имена, освен Манолова? Шефът на парламентарната икономическа комисия Петър Кънев и евродепутатът Петър Курумбашев са сред имената, които неофициално се коментират в БСП, съобщава \"\". Самият Паргов също по всяка вероятност ще бъде сред номинираните.\n\r\nМая Манолова и Елена Йончева са единствените, за които се говореше, че се обсъждат, макар и неофициално. Макар и да отказва коментар по темата, омбудсманът е сменила адресната си регистрация от Кюстендил с такава в софийския квартал “Лозенец”, където живее от няколко години, твърди изданието. \n\r\nИ все пак от столетницата първо ще изчакат резултатите от евровота през май и едва тогава ще се спрат окончателно на своя кандидат за София. Калоян Паргов обаче вече обяви, че предвид рейтинга на Йорданка Фандъкова имената, които се обсъждат, се съизмерват с нея.\r\n ", "date": "2018.12.02", "title": "Петър и Петър конкуренти на Мая за номинацията на БСП за София"}
{"url": "https://www.dnes.bg/obshtestvo/2018/12/02/ski-sezonyt-zapochva-plashtame-pone-po-430-lv-za-ekipirovka.395303", "text": "Около 430 лв. ще трябват на българина да се подготви за започващия след няколко дни ски сезон. Сумата ще стигне, за да си вземем ски, щеки, очила, яке, гащеризон и ръкавици, съобщава \"Монитор\" след проверка на ски борсата до стадион \"Васил Левски\". \n\nАко решим да закупим всичко необходимо онлайн, ще ни излезе почти двойно по-скъпо.\n\r\nПазаруването за ски сезона започна още през ноември. Ако решим да се екипираме от пазара, то цената на цял комплект няма как да е под 400 лева. Якета могат да се намерят за 120 лв. За гащеризоните цената трудно стига над 100 лв., а термобельото също излиза 90 лв.\n\r\nЗа ски например ще отделим стотачка, а цената може и да спадне в зависимост от марката. Цените за  децата обикновено са по-ниски.\n                    \n                    \n                \r\nЦените за наем на ски екипировка (ски обувки и щеки) от гардеробите в курортите варират от 25 до 30 лева на ден. Комбинацията сноуборд и обувки за него е 34 лв. за възрастни и 24 за деца. Така за рядко каращите този вариант излиза по-евтин.", "date": "2018.12.02", "title": "Ски сезонът започва: Плащаме поне по 430 лв за екипировка"}
{"url": "https://www.dnes.bg/obshtestvo/2018/12/02/liudmila-ot-ikona-do-jertva-na-komunizma.395211", "text": "В неделя, във \"Фамилно\" гостува потомката на най-известната фамилия в България -  Евгения Живкова. Нейната майка, за която ще говорим, е наричана бялата птица на българската култура, а чуждестранната преса я назовава -  принцесата на българския комунизъм.\r\nХаресвана, мразена, оценките за нея като политик варират извънредно много. Дъщерята на Тодор Живков е будела огромно любопитство към себе си, както по време на краткия си живот, така и след това. Както казват, тези които работеха с нея – Людмила не откри света за България, но откри България за света. \n\r\nВ рубриката за здравословно хранене днес ще готвим по алжирски. Националната кухня на Алжир се оформя под влияние на близките ѝ страни в съседство, попивайки най-добрите кулинарни традиции от арабската, турската, мароканската и тунизийската кухня.\r\n                    \n                    \n                Налице е по-широко понятие - Магреб кухня, което обединява кухнята на народите, живеещи в Северна Африка, включително и Алжир. Едно от основните национални ястия е кус-кус. Всяка домакиня има своя рецепта, която най-често е получена от жените от предишните поколения. А в края на всяко хранене обикновено се сервира асида. Това е типичен алжирски десерт, приготвен от варено тесто, към което се добавят масло и мед.\r\nПредаването \"Фамилно\" започва в неделя в 10.30 ч. по телевизия \r\n ", "date": "2018.12.02", "title": "Людмила – от икона до жертва на комунизма"}
{"url": "https://www.dnes.bg/rusia/2018/12/02/putin-obvini-ukraina-ne-jelaiat-mir-s-rusiia.395304", "text": "Руският президент Владимир Путин обвини Украйна, че не желае мирно решаване на конфликта си с Русия, съобщава ДПА.\n\n\n\r\nНа пресконференция в края на срещата на върха на Г-20 в Буенос Айрес, държавният глава на Русия повтори твърдението си, че неотдавнашният инцидент в Керченския пролив е бил \"провокация\" от страна на Украйна, отразяваща поведението на Киев.\n\r\n\"Анализът на последните събития, свързани с този инцидент или провокация в Черно море и това, което виждаме в Донбас, показва, че действащото ръководство на Украйна не е заинтересувано от уреждането на ситуацията въобще, още повече с мирни средства\", посочи руският президент. \n                    \n                    \n                \r\nПо думите на Путин управляващата партия в Украйна е \"партия на войната и докато е на власт, всички трагедии от подобен род и войната ще продължават\". \n\r\nРуският президент заяви също, че не се отказва от среща с украинския си колега Петро Порошенко, но отбеляза, че с него е \"сложно да се говори\".", "date": "2018.12.02", "title": "Путин обвини Украйна: Не желаят мир с Русия!"}
{"url": "https://www.dnes.bg/obshtestvo/2018/12/02/zima-ide-priasnata-salata-vze-da-poskypva.395306", "text": "Индексът на тържищните цени (ИТЦ), който отразява цените на хранителните стоки на едро, се повиши тази седмица с 1,15 на сто, до 1,393 пункта, съобщава Държавната комисия по стоковите борси и тържищата.\n\r\nОранжерийните домати се продават тази седмица по 2,04 лева за килограм, оранжерийните краставици поскъпват с 11,7 на сто и се търгуват по 2,49 лева. Картофите се продават по 0,68 лева за килограм на едро. \n\r\nЦената на зелените чушки се понижава с 1,5%, до 1,55 лева за килограм. Червените чушки поскъпват с 3% и се продават по 2,04 лева за килограм. Морковите поевтиняват с 2,9 процента и се търгуват по 0,67 лева за килограм. Зелето поскъпва с 6,5%, до 0,66 лева за килограм. \n                    \n                    \n                \r\nЯбълките поевтиняват с 5,9% и се търгуват по 0,96 лв./кг. Гроздето поскъпва с 4,8 на сто, до 1,96 лева за килограм. Цената на портокалите пада с 6,6 на сто, до 1,27 лева за килограм. Лимоните се търгуват по 1,78 лева за килограм.\n\r\nКравето сирене поскъпва с 1,9%  и се търгува по 5,97 лв./кг; кашкавалът, тип \"Витоша\", се купува по 10,04 лв./кг, а олиото се купува по 1,92 лева за литър. Каймата се търгува по 4,27 лева за килограм. Пакетче краве масло от 125 грама струва 2,28 лева. \n\r\nПилешкото замразено месо се продава по 3,91 лева за килограм на едро в края на седмицата. Захарта се търгува по 1,14 лв./кг, а брашното, тип \"500\", се продава по 0,82 лева. Яйцата се продават по 0,20 лева за брой. \r\n ", "date": "2018.12.02", "title": "Зима иде: Прясната салата взе да поскъпва"}
{"url": "https://www.dnes.bg/notifikacii/2018/12/02/fiuri-nadigra-uaildyr-sydiite-spasiha-amerikaneca.395307", "text": "\n\r\nС реми завърши дългоочакваното боксово зрелище между Дионтей Уайлдър и Тайсън Фюри. \r\nБританецът бе по-добър в по-голямата част от срещата, но на финала бе ощетен сериозно от съдиите, след като бе присъдено равенство между него и Дионтей Уайлдър. \nДвамата се срещнаха рано тази сутрин българско време в зала \"Стейпълс Сентър\" в Лос Анджелис, а американецът бе тотално безпомощен в по-голяма част от срещата, а пък британският боксьор спечели повечето рундове.\r\nЕдин от реферите отсъди в полза на Фюри, другият даде предимство на Уайлдър, а британският съдия отсъди резултат 113:113 и по този начин световната титла в WBC остана за Уайлдър.\r\n                \n                Макар Фюри да бе по-добрият в срещата трябва да се отбележи, че Уайлдър на 2 пъти изпрати в нокдаун своя противник, но в крайна сметка не успя да го нокаутира.\r\n", "date": "2018.12.02", "title": "Фюри надигра Уайлдър, съдиите спасиха американеца"}
{"url": "https://www.dnes.bg/notifikacii/2018/12/02/erdogan-ubiistvoto-na-kashogi-e-test-za-sveta.395309", "text": "Турският президент Реджеп Тайип Ердоган заяви, че убийството на саудитския журналист Джамал Кашоги е тест за целия свят, съобщи Ройтерс. \n\nТурция няма намерения да навреди на саудитското кралско семейство заради смъртта на журналиста, но светът и най-вече мюсюлманската общност няма да бъдат удовлетворени, докато не бъдат разкрити и изправени пред съда извършителите на убийството, изтъкна Ердоган на пресконференция на срещата върха на Г-20 в Буенос Айрес. \n\r\nТой отбеляза, че саудитският престолонаследник принц Мохамед бин Салман е изпратил главният прокурор на Саудитска Арабия в Турция, за да разследва убийството на Кашоги, но той не бил споделил никаква информация с Анкара. В интерес е на Рияд да разкрие какво точно се е случило с Хашоги в саудитското консулство в Истанбул, добави турският президент.\n                \n                \r\nЕрдоган призна, че убийството не е било официално обсъждано на срещата на върха и че канадският премиер Джъстин Трюдо е бил единственият лидер, който е повдигнал въпроса. \n\r\nДържавният секретар на САЩ Майк Помпейо заяви вчера, че се е запознал с всички разузнавателни сведения за убийството на Хашоги, с които Вашингтон разполага, и повтори, че няма пряко доказателство, свързващо саудитския престолонаследник принц Мохамед бин Салман с убийството.\r\n", "date": "2018.12.02", "title": "Ердоган: Убийството на Кашоги е тест за света"}
{"url": "https://www.dnes.bg/notifikacii/2018/12/02/zapaleni-koli-schupeni-vitrini-pogromyt-v-parij.395308", "text": "\n\r\nФренският премиер Едуар Филип отмени визитата си в Полша заради вчерашните протести в Париж, белязани от ожесточени сблъсъци между демонстранти от т.нар. \"жълти жилетки\" и полицията, предаде Ройтерс.\n\n\r\nФилип трябваше да участва в откриващата се днес в Катовице Конференция на страните по Рамковата конвенция на ООН за промените в климата (COP24). Вместо него ще участва министърът на екологичния и солидарен преход Франсоа дьо Рюжи.\n\r\nПо последни данни на френските власти 270 души са били арестувани в Париж, съобщи Франс прес. Най-малко 110 души, сред които 17 полицаи, са ранени при сблъсъците. \n                \n                \r\nСградата на префектурата в департамента Горна Лоара в Южна Франция беше опожарена, след като участници в протеста на \"жълтите жилетки\" хвърлиха по нея бутилки със запалителна течност, съобщи радио \"Франс енфо\".\n\r\nФренската полиция е успяла да идентифицира около 3000 вандали, участвали в погромите и стълкновенията със силите на реда вчера, съобщи министърът на вътрешните работи Кристоф Кастанер. Той уточни, че сред идентифицираните има крайнодесни и крайнолеви, но също голям брой хора, дошли в Париж само и само да вършат погроми.\r\nФренският президент Еманюел Макрон също осъди насилието с коментара, че \"никоя кауза не оправдава силите на реда да бъдат атакувани, магазините - разграбвани, минувачи и журналисти - заплашвани”.\r\nА след оттеглянето на протестиращите остана видът на истински погром - стотици запалени автомобили, разбити витрини и хаос по улиците. \r\n ", "date": "2018.12.02", "title": "Запалени коли, счупени витрини... Погромът в Париж"}
{"url": "https://www.dnes.bg/kino/2018/12/02/matadorski-strasti-liubov-v-manolete.394960", "text": "Възходите и паденията на най-известния матадор на Испания в 20-ти век описва Мено Мейджес във филма \"Манолете\". Историята им е поверена на актьорите Ейдриън Броуди и Пенелопе Крус.\r\nСюжетът ни срещна със страстния матадор Мануел Лауреано Родригез Санчез, познат като Манолете (Ейдриън Броуди).  \r\nТой е стеснителен мъж, който живее в непрекъснато движение, пътувайки от една корида до друга по време на състезателните сезони. Единствената му цел в живота е да триумфира на ринга.\r\nСъдбата му се променя, когато среща красивата Лупе Сино и той се влюбва в нея. Но тъмното й минало излиза наяве и застава между тях. \r\nРежисьорът Мейджес се концентрира върху любовните отношения между двамата и паралелно с това детайлно като танц изобразява боевете с бикове.\r\nГледайте \"Манолете\" на 2 декември от 23:00 часа по телевизия .", "date": "2018.12.02", "title": "Матадорски страсти, любов... в \"Манолете\""}
{"url": "https://www.dnes.bg/stranata/2018/12/02/planinski-spasiteli-okazaha-pomosht-na-myj-v-pirin.395311", "text": "Планински спасители оказаха помощ на 29-годишен мъж, пострадал при инцидент в Пирин, съобщава \"Фокус\".\r\nАкцията е проведена през нощта, като в нея са се включили 25 планински спасители.\r\nДвама души са преминавали в района на заслон \"Кончето\", когато единият, на 29 години, е паднал по стръмен склон от счупена снежна козирка. Вследствие на падането мъжът е получил травми и на двата крака.\r\nСигналът за инцидента е подаден на телефон 112 малко преди 16.00 ч. във вчерашния ден. Човекът е паднал в посока долината на връх Бански Суходол. \r\nВ акцията са се включили 25 планински спасители, като по-голямата част са от Банско, Добринище и Разлог, както и от Софийския отряд. \r\nМежду 00.00 и 1.00 ч. тази нощ групите са стигнали до пострадалия и са го изолирали от студа, след това е започнала операцията по транспортирането му надолу. В 6.00 ч. тази сутрин акцията е приключва, като човекът е предаден на лечебно заведение.", "date": "2018.12.02", "title": "Планински спасители оказаха помощ на мъж в Пирин"}
{"url": "https://www.dnes.bg/obshtestvo/2018/12/02/vyv-vma-izvyrshiha-nova-chernodrobna-transplantaciia.395312", "text": "Специалисти от Военномедицинска академия извършиха поредна чернодробна трансплантация, съобщиха от лечебното заведение.\r\nРеципиентът е 52-годишна жена, с последен стадий на чернодробно заболяване, а донорът – млада жена на 28 години. \r\nСложната петчасова интервенция бе извършена в късния следобед на 1 декември, заяви проф. д-р Никола Владов, ръководител на Клиника по чернодробно-панкреатична и трансплантационна хирургия.\r\nРъководството на болницата изказва своята изключителна благодарност към близките на донора, които въпреки трудния за тях момент, са разрешили експлантацията, благодарение на която ще бъде спасен човешки живот.", "date": "2018.12.02", "title": "Във ВМА извършиха нова чернодробна трансплантация"}
{"url": "https://www.dnes.bg/akoshtete-vqrvaite/2018/12/02/top-5-zodiakalni-znaka-koito-se-stresirat-lesno.395117", "text": "По-емоционалните и притеснителни хората често се плашат и от малки пречки, а и винаги обмислят най-лошите възможни варианти. Те се стресират лесно и може да приемат нещата много тежко. Ето и кои са зодиите, които най-лесно се поддават на стреса.\r\n\r\n \r\nТрудно правят избори, защото в тях живеят две личности. Нерешителни са, затова не ги карайте те да избират нещо, това може само допълнително да ги стресира. Мислят си, че решенията, които взимат са на живот и смърт, дори незначителните. Трудно им е да изберат къде да прекарат петък вечер или на какъв филм да заведат гаджето.\r\n \r\n\r\n \r\nРаците нямаше да са толкова стресирани, ако понякога се доверяваха на логиката, а не само на чувства и емоции. Трябва понякога да са по-рационални. Но взимат всичко присърце и смятат, че всеки се опитва да ги засегне и обиди. Затова се стресират - мислят, че всичко се върти около тях и всеки опитва да им навреди. Чувстват се зле, когато са далеч от дома.\r\n \r\n\r\n \r\nСпокойни са, когато държат нещата под контрол. Но няма как да контролират и управляват всичко. Когато друг е отговорен за нещо или около тях цари хаос, Девите се побъркват. Искат всичко да е организирано и подредено. Така се вманиачават в това, че мислят, че животът им се обърква, когато нещо не е на мястото си. Перфекционисти са и това им вреди на психиката, лесно се дават на стреса.\r\n \r\n", "date": "2018.12.02", "title": "Топ 5 зодиакални знака, които се стресират лесно"}
{"url": "https://www.dnes.bg/usa/2018/12/02/sasht-i-kitai-s-90-dnevno-primirie-v-tyrgovskiia-konflikt.395313", "text": "САЩ и Китай обявиха, че са постигнали 90-дневно прекратяване на огъня в търговския си конфликт, който разтърси финансовите пазари и заплаши растежа на световната икономика, съобщи Асошиейтед прес. Договореността беше постигната на работна вечеря на президентите Доналд Тръмп и Си Цзинпин и техни съветници в Буенос Айрес, след срещата на върха на Г-20.\n\r\nТръмп се съгласи да не повишава от 1 януари митата върху китайски стоки за 200 милиарда долара от 10 на 25 процента, както беше заплашил. Китай пък се съгласи да закупи все още недоговорено, но значително количество земеделски и промишлени продукти, енергоносители и други стоки от САЩ, за да се съкрати огромния търговски дисбаланс между двете страни, се казва в съобщение на Белия дом. \n\r\n                    \n                    \n                Освен това Пекин е обещал да засили мерките срещу трафика на фентанил в САЩ, на фона на взрив на смъртни случаи, свързани с употребата на тази синтетична дрога.\n\r\nПроизвежданият в Азия наркотик е смятан за 30 до 50 пъти по-силен от хероина и 50 до 100 пъти по силен от морфина. От началото на годината близо 27 000 американци са починали в резултат на употреба на фентанил или подобни наркотици, отбелязва Франс прес.\n\r\nПримирието, постигнато след продължилата повече от два часа среща, ще трае 90 дни и ако през този период Вашингтон и Пекин не успеят да постигнат споразумение по структурните промени в търговските си отношения, митата върху китайските стоки ще скочат от 10 на 25 процента, уточни Белият дом.\n\r\nКитайският външен министър Ван И потвърди паузата в търговската война и описа работната вечеря между двамата президенти като \"много положителна и конструктивна\".\n\r\nПо време на срещата си двамата президенти констатираха положителни промени в ситуацията около Северна Корея и изразиха намерение да сътрудничат за денуклеаризацията на Корейския полуостров, се казва в изявление, разпространено от пресслужбата на Белия дом.\n\r\n\"Беше постигнато съгласие, че е настъпил значителен напредък по въпросите, свързани със Северна Корея. Президентът Тръмп заедно с председателя на КНР Си Цзинпин и председателя на Държавния съвет на КНДР Ким Чен Ун ще се стремят към свободен от ядрени оръжия Корейски полуостров\", се казва в изявлението.", "date": "2018.12.02", "title": "САЩ и Китай с 90-дневно примирие в търговския конфликт"}
{"url": "https://www.dnes.bg/obshtestvo/2018/12/02/koleda-nablijava-shte-ima-li-podaryci-za-vsichki-ot-syrce.395310", "text": "Последният месец от годината – празничният декември, вече е тук. Столицата София се радва на своята коледна украса, а през следващата седмица и останалите големи градове един по един ще светнат в красиви коледни цветове.\n\r\nКак обаче българинът ще посрещне празниците в края на месеца и ще има ли достатъчно средства да празнува така, както желае? Екипът на Dnes.bg попита в традиционната си анкета своите читатели:  В допитването участие взеха точно 1773 души.\n\r\nСпоред резултатите, едва 19% от нашите сънародници няма да правят сметка на парите си по Коледа и Нова година и ще посрещнат празника така, както пожелаят. Други 1% допълват, че са спестили достатъчно пари през годината, за да си позволят охолно отбелязване на празниците.\r\n                    \n                    \n                На фона на тях почти всеки четвърти българин пък (24%) признава, че ще ограничи празничните разходи, но все пак ще има подаръци за най-близките му хора.\n\r\n13% е делът на хората, които признават, че няма да имат пари да купуват подаръци, а ще се задоволят само с пазаруване за празничната трапеза.\r\nДруги 6% признават, че ще разчитат на коледен бонус от работодателя си, за да си позволи по-богато отбелязване на празника.\n\r\nЦели 26% отчитат, че първо ще платят сметките си за месеца и едва тогава ще видят колко пари ще им останат за празнуване на Коледа и Нова година.\r\n11% пък смятат да отделят малко пари за трапезата, защото са се подсигурили с достатъчно зимнина и домашно месо за празничните софри в края на годината.", "date": "2018.12.02", "title": "Коледа наближава! Ще има ли подаръци за всички от сърце?"}
{"url": "https://www.dnes.bg/football/2018/12/02/tegliat-jrebiia-za-evro-2020-s-koi-otbori-shte-se-padnem.395314", "text": "Tурнирът Лигата на Нациите беше една приятна прелюдия към същинската част на битките между националните отбори на Стария континент. От днес на практика те тръгват по същинския трънлив път към класиране на Евро 2020.\n\r\nОт 13 часа УЕФА ще определи десетте квалификационни групи, от които ще бъдат определени 24 финалисти за шампионата на Европа през лятото на 2020 година. Първите два от всяка група ще намерят място на първенството, а към тях ще се присъединят още четири, които ще се класират след баражи.\n\r\nБългарският национален отбор се представи много силно в подгряващия турнир на Лигата на нациите, като това му осигури място в трета урна. Това означава, че ще избегнем като съперници тимовете на Финландия, Израел, Северна Ирландия, Норвегия, Ирландия, Шотландия, Сърбия, Словакия и Турция.\n                    \n                    \n                \r\n\n\r\n1 урна: Англия, Холандия, Португалия, Швейцария, Белгия, Хърватия, Франция, Италия, Полша, Испания;\n\r\n2 урна: Австрия, Босна и Херцеговина, Чехия, Дания, Германия, Исландия, Русия, Швеция, Украйна, Уелс;\n\r\n3 урна: БЪЛГАРИЯ, Финландия, Израел, Северна Ирландия, Норвегия, Ирландия, Шотландия, Сърбия, Словакия, Турция;\n\r\n4 урна: Албания, Кипър, Естония, Грузия, Гърция, Унгария, Литва, Черна гора, Румъния, Словения;\n\r\n5 урна: Армения, Азербайджан, Беларус, Фарьорски острови, Македония, Гибралтар, Казахстан, Косово, Люксембург, Молдова;\n\r\n6 урна: Андора, Латвия, Лихтенщайн, Малта, Сан Марино\r\n\r\n ", "date": "2018.12.02", "title": "Теглят жребия за Евро 2020: С кои отбори ще се паднем?"}
