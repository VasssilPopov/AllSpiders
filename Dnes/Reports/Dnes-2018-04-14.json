{"url": "https://www.dnes.bg/notifikacii/2018/04/14/16-18-chasa-na-den-zashto-bebetata-spiat-tolkova-mnogo.373506", "text": "Сънят е една от основните дейности на бебето. Непосредствено след раждането то спи почти през цялото време, като се буди единствено за хранене. С течение на времето нуждите за сън започват да намаляват, като същевременно се увеличава активността. Така на 2 месечна възраст то прекарва вече около 16-18 часа на ден в сън, 9-10 от които през нощта.\r\nТрябва да се знае обаче, че бебето и впоследствие детето в ранна детска и предучилищна възраст имат много по-голяма нужда от сън, отколкото възрастните. На тях са им необходими средно 10-11 часа нощен сън. Това означава, че лягането вечерта не трябва да става след 20 часа, за да може сънят да е максимално пълноценен. \r\n С какво обаче е важен за бебето сънят?\r\n \r\n1. Бурното развитие на нервната система на бебето изисква време за възстановяване. Младият организъм получава огромно количество информация дневно, която незрялата му все още нервна система трябва да обработи. За целта то се нуждае от достатъчно количество сън. Така то е отпочинало и готово да учи още нови неща.\r\n \r\n2. Сънят е важен за растежа на бебето. Неслучайно то прекарва толкова време в сън. Установено е, че поне 50% от времето бебето трябва да е в състояние на дълбок сън, за да расте то здраво и щастливо.\r\n \r\n3. Според проучванията лошият сън в кърмаческа възраст е свързан с повишен риск от затлъстяване впоследствие. Когато се храним, мастните клетки произвеждат хормона лептин, който ипраща сигнали към мозъка да спрем да се храним. Така се регулира апетитът. Установено е, че сънят повлиява секрецията на този хормон и децата продължават да изпитват чувство на глад. Така нередовният и нездравословен сън води до повишен апетит.\r\n \r\n\r\n ", "date": "2018.04.14", "title": "16-18 часа на ден... защо бебетата спят толкова много?"}
{"url": "https://www.dnes.bg/zvezdi/2018/04/14/na-mladini-znamenitosti-predi-slavata.373547", "text": "Когато гледаме снимки на милиардери от бизнеса, знаменитости или световни лидери, често забравяме, че те също са били обикновени хора, които имат \"нормална\" работа и живеят както повечето от нас.\r\nОтвъд блясъка и славата, които ги съпътстват днес, много от известните не са били така бляскави в своите младини.\r\nПредлагаме ви една любопитна разходка назад във времето, в която можете да видите някои знаменитости, преди да станат богати и известни.\r\nКолко от тях бихте познали, без помощ?\r\nРазгледайте ги в галерията на ", "date": "2018.04.14", "title": "На младини: Знаменитости преди славата!"}
{"url": "https://www.dnes.bg/stranata/2018/04/14/za-6-te-jertvi-na-trakiia-shofiorkata-na-renoto-v-aresta-s-obvinenie.373605", "text": "Шофьорката на реното, влазло в съприкосновение с катастрофиралия вчера на магистрала \"Тракия\" автобус, е задържана. Повдигнато й е обвинение за причиняване на пътно произшествие, при което са загинали шест души.\r\nТежкият инцидент стана вчера на обяд край Вакарел.\r\nЖената е задържана за 72 часа, съобщи на брифинг наблюдаващият прокурор по делото Мирослав Ангелов.\r\nВ понеделник ще бъде внесено искане за постоянна мярка пред Софийския окръжен съд, добави той, цитиран от БТА.\r\nРазследващите са извършили техническа експертиза на нейния автомобил и от нея е ясно, че колата няма техническа неизправност. \n\n\n\r\r\n                    \r\n                    \"След като няма техническа повреда на автомобила, приемам, че е бил изправен и пътнотраспортното произшествие се дължи на нейни субективни действия\", каза още наблюдаващият прокурор.\r\nТой съобщи, че жената е на 29 години от Плевен. Преди две години тя е засечена в тежко провинение, свързано с употреба на алкохол. Шофьорът на автобуса също има провинения, но по-леки.\r\nШофьорката вече е разпитана. Спътникът й също е разпитан и е освободен. \r\nПробите за алкохол на двамата водачи са отрицателни. Не е установена и употреба на наркотици. \r\nБагажът в автобуса е бил разпределен равномерно, пътниците също. Взети са мерки багажът на пътниците да бъде запазен и да бъде върнат след потърсване и доказване на правото на собственост.\r\nРазследващият прокурор коментира, че е възможно при удара да е ударена предна лява гума на автобуса. Така рейсът се е завъртял и е отишъл в канавката, независимо какво е искал да направи водачът му. \r\n\"Възможни са много хипотези, този удар може и да не е толкова лек, това ще покаже автотехническата експертиза на автобуса\", добави той. Засега няма хипотеза за друг участник в пътния инцидент, възможно е да излезе, но най-вероятно няма, коментира  оше Ангелов. \r\nНяколко часа е продължил огледът на мястото на произшествието. Разпитани са 26 свидетели, като бройката може да е нараснала, тъй като разследващи обикалят всички болници, в които са настанени пострадали от катастрофата. \r\nНаблюдаващият прокурор призова гражданите - преки очевидци на инцидента, да се обадят с информация на телефон 0886 88 25 31. Това е дежурен телефон, по всяко време може да ми се звъни, добави той.\r\nИззет е огромен обем документация от фирмата-превозвач, свързана с досието на автобуса от момента на закупуването му. Автобусът е нов, може би на година и няколко месеца, каза Ангелов. Иззета е и документация, свързана с водача - трудов договор, график за дежурства, длъжностна характеристика. \r\n ", "date": "2018.04.14", "title": "За 6-те жертви на \"Тракия\": Шофьорката на реното – в ареста с обвинение! "}
{"url": "https://www.dnes.bg/zvezdi/2018/04/14/glasyt-na-aktiora-da-ne-puskame-mladite-da-si-hodiat.373606", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nНе е вярно, че се топим! Проблемът е, че пускаме младите да напускат България!\r\nТова каза актьорът Николай Урумов в предаването \"Опорни хора\" на .\r\nТворецът разказа, че когато играе пред българи в чужбина, виждам. тяхната болка за България.\r\n\"Ако политиците им осигурят нормален живот, те ще се върнат! Аз вярвам, че идват нова генерация политици, които мислят за просперитета за България. Затова не се говори, но трябва да отбележим, че инвестиции в България има\", каза още актьорът.\r\nТой разказа, че в новия спектакъл на Народния театър, \"НЕОдачници\" се засягат въпросите за българската същност.\r\n\"Темите са много актуални и засягат проблемите на днешния ден\", обясни актьорът.\r\n\r\n ", "date": "2018.04.14", "title": "Гласът на актьора: Да не пускаме младите да си ходят!"}
{"url": "https://www.dnes.bg/football/2018/04/14/cska-pregazi-vereia-s-5-1-alberg-se-razpisa-dva-pyti.373607", "text": "ЦСКА прегази Верея с 5:1 в среща от 29-ия кръг на Първа лига и по този начин дори и за няколко часа отборът на \"червените\" успя да скъси дистанцията от лидера в класирането Лудогорец на 3 точки. \r\nВ този мач Стамен Белчев имаше огромни проблеми заради отсъствието на нападател, тъй като Бланко, Десподов и Каранга бяха извън групата, и в крайна сметка специалистът взе решение да пусне Алберг в предни позиции, пише gol.bg.\r\nХоландецът му се отблагодари по най-добрия начин, след като показа добра игра и вкара два гола за успеха, които паднаха в 17-ата и 53-ата минути. \r\nБожидар Чорбаджийски също се отчете с две попадения на сметката си, които паднаха съответно в 30-ата и 45-ата минути. \r\nЗа гостите почетното попадение вкара Шемпал в 83-ата минута, а крайното 5:1 оформи Манолев от дузпа в самия край.\r\n\r\n ", "date": "2018.04.14", "title": "ЦСКА прегази Верея с 5:1, Алберг се разписа два пъти"}
{"url": "https://www.dnes.bg/notifikacii/2018/04/14/dyrjavite-ot-nato-edinodushno-zad-operaciiata-v-siriia.373608", "text": "Държавите от НАТО единодушно подкрепят извършените снощи удари в Сирия, съобщи генералният секретар на алианса Йенс Столтенберг.\r\nТой направи изявлението след извънредно съвещание на посланиците на страните от пакта. По време на него САЩ, Великобритания и Франция са представили основанията за нанасянето на снощните удари. Столтенберг съобщи, че трите държави са изложили множество причини да предприемат подобни действия сега. Шефът на НАТО уточни, че следва Вашингтон, Лондон и Париж да кажат повече по този въпрос.\n\n\n\n\r\nСнощният удар не реши всички въпроси, но беше правилна стъпка, защото предотвратява следваща употреба на химическо оръжие, каза генералният секретар. Той обясни, че международната общност е трябвало да отговори, за да се избегне допълнително влошаване на обстановката.\rУдарът снощи намали възможностите за нови нападения като това в Дума и изпрати ясно послание за сдържане, заяви Столтенберг. Няма военно решение на конфликта в Сирия, но международната общност не може да приеме действията на режима в Дамаск. Ако нищо не бе направено, усилията за постигането на политическо решение щяха да бъдат подкопани, добави той.\r\nСтолтенберг уточни, че в района на Дума действат силите на Дамаск, подкрепяни от Русия. По неговите думи \"много открити източници\" са потвърдили използването на химическо оръжие там и това е било повече от достатъчно за страните от НАТО да направят своята оценка. Получихме много информация, нямаме основание да се съмняваме в оценките, каза той.\r\n ", "date": "2018.04.14", "title": " Държавите от НАТО – единодушно зад операцията в Сирия"}
{"url": "https://www.dnes.bg/zvezdi/2018/04/14/izpovedta-na-djudji-imam-liubovna-vryzka-s-kamerata.373554", "text": "\n\r\nПовечето вероятно я познават като Джуджи, малцина са тези, които знаят, че името й е Деляна Маринова. Със сигурност обаче телевизията я направи известна. В момента тя е водеща в \"\" по Bulgaria ON AIR заедно с Константина Живова и Бойка Делиева.\r\nНаред с участието си в това предаване, от 14 април, Джуджи приема ново предизвикателство - сяда на стола на водещия във \"\", което се излъчва по националната телевизия всеки уикенд. За преди и сега - настоящото си представяне на малкия екран, стремежа си към телевизията и началото, когато се занимава с търговия и случайно попада в обкръжениeто на покойния Владимир Грашнов, Джуджи разказва пред Dnes.bg.\r\r\n                    \r\n                    \"Дори не приемам \"Фамилно\" като предизвикателство, а като поредно стъпало в телевизионната си кариера - категорична е тя. - Не се поколебах и приех предложението. Но аз съм от тези хора, които обичат да излизат от зоната си на комфорт. Смятам и, че като ти кацне една птичка на рамото, не трябва да я изпускаш. А и по принцип взимам бързо решения.\"\r\n\"Фамилно\" е предаване, ориентирано към семейството, което има грижата да информира, освен да забавлява и да показва личности, които не са експлоатирани много в публичното пространство. Това като цяло е сред най-добрите качества на телевизия , смята водещата, която издава в аванс кой гостува в една от любимите й рубрики, където се среща с потомци на велики български фамилии. Срещите си с хора като пра-пра внука на Райна Княгиня и с Явора Стоилова - пра-пра племенница на Пейо Яворов, нарича обогатяващи, които носят историята в себе си.\n\r\nДимитър Цонев е човекът, който я кани в \"В неделя със...\" - предаване по БНТ. \"Той знаеше, че искам да се занимавам с телевизия. Покани ме да правя рубриката - \"Забавни заглавия от вестници\". Предаването беше направено по италиански модел. Тъкмо се докоснах до нещо, което ме вълнува, и през 2008-ма ангажиментът ми приключи\" - споделя тя малко известен факт за себе си.\r\nСледващата й стъпка е \"На кафе\", което стартира една година по-късно, след като форматът е бил в 5-годишна пауза. С Гала вече се познавали по онова време. Следва рубриката \"Сексът и кафето\", където Джуджи се изявява заедно с водещата, Ина Николова и Кремена Халваджиян. Предаването търпи реформи и тя с него, докато продължава към следващото предизвикателство.\r\n\"Явно съм имала голям мерак за телевизия\" - откровена е Джуджи, която и сега продължава да търси и разказва най-любопитните истории в \"ОколоСВЕТСКО\" и \"Фамилно\". Но и споделя абсурдно смешна история, която я съпътства преди да стане лице на Bulgaria ON AIR:\r\n\"Обади ми се приятелка в периода, в който не работех и ми каза: \"Муцун, уредила съм ти среща с шефа на телевизията. Отиваш и слушаш какво ще ти каже.\" Чух се по телефона с въпросния човек. Определи ми среща в \"Лозенец\", учудих се, защото си дадох сметка, че телевизията не се намира там... Но реших, че шефът й може да има офис в този квартал. Срещнахме се, той ме попита какво искам да правя, аз отговорих, че ми се прави авторско предаване. Макар и учуден, човекът започна да ми говори за пилешки бутчета и други подобни неща... След час и половина разговор и двамата разбрахме, че е станала грешка. Много се смяхме! Но малко след това птичката кацна на рамото ми – от телевизия Bulgaria ON AIR ми се обадиха с предложение за разговор.\"\r\nДеляна Маринова не крие, че винаги е имала мечти, които е преследвала и осъществявала. Но без да страда от болни амбиции. Отдава късмета си и на това, че е родена в неделя, тогава било Цветница, както и на астрологичната прогноза на покойния Иван Станчев, който й казал, че ще се занимава с телевизия, споменал й нещо и за продуценство.\r\nФакт е, че успоредно с медийната си работа, тя учи \"Тв и филмово продуценство\" в НАТФИЗ, което също отдава на случайността. Ей, така хвърлила в ефир, когато гостувала с екранния си партньор от тв сериала \"Ние, нашите и вашите\", че ще се пробва във висшето образование. Защото, когато вече не била при Гала, й предложили роля в този филм.\r\n\"Обичам камерата - явно има някаква любовна връзка между нас\" - с усмивка заявява Джуджи. И като оставим на заден план изявите й на малкия екран, се връщаме назад във времето, когато е едва на двадесетина години и се занимава с търговия. Отново случайно.\n\r\n\n\r\n\"В най-хубавите си години между двадесет и тридесет и няколко съм работила с Лора и Владимир Грашнов, които ми станаха и кумове по-късно. Той имаше фирма за консултантска дейност, а тя - фирма за внос на морски деликатеси - скариди, пушена сьомга. След като той почина и тя се оттегли от България, направих магазин с приятелки за нестандартни бижута, шапки и шалове, но това не беше моят бизнес\" - спомня си Джуджи.\r\nНо успеха си тя не отдава на средата, в която е имала шанс да попадне, макар да не отрича, че е изключително важна за формирането й като личност. \"Вярвам в чудеса и в астрологията също. Никога не съм карала никого да ме урежда. Просто съм късметлия и щастлив човек във всякакъв смисъл. Щастието за мен е начин на мислене, макар скоро да спорих с приятелка по въпроса. За нея това е радост, не щастие, и се замислих, дали не е права...\"\r\n\r\nВодещата признава, че през годините е имало хора, които са се опитвали и да я свалят надолу, но споделя, че самочувствието й не се гради на подобни приказки, защото тя много добре знае коя е: \"Не, че не се съобразявам с чуждото мнение, но се стремя да не наранявам и да не правя лошо на никого. И съм на прав път. Още повече, че не се фокусирам върху миналото, то просто е минало. Изживявам всичко, което ми се случи, макар и да сгреша. И се уча от грешките си.\"\r\nДнес е щастлива с любовта на сина си, която е отдадена на Мари - дъщерята на Гала. В момента Джуджи се чувства галеничка на съдбата с работата, която я вдъхновява и с приятелите, някои, от които са до нея от дълги години. Твърди, че има усет към добрите и верни хора.", "date": "2018.04.14", "title": "Изповедта на Джуджи: Имам любовна връзка с камерата!"}
{"url": "https://www.dnes.bg/world/2018/04/14/sled-trymp-i-franciia-obiavi-misiiata-e-izpylnena.373609", "text": "Потенциалът на сирийския режим да произвежда и складира химически оръжия бе \"значително отслабен\" след въздушните удари на Франция, САЩ и Великобритания. Това обяви френският министър на въоръжените сили Флоранс Парли, цитирана от Ройтерс и БТА.\r\nТя съобщи, че  някои от ракетите са поразили два обекта край град Хомс, използвани от режима на Башар ал Асад за съхраняване и създаване на химически оръжия. \n\n\n\n\r\n\"Мисията беше успешна. Целите бяха подбрани внимателно и установявам, че няма съобщения за инциденти между нашите сили и други сили, опериращи в региона\", каза Парли на пресконференция. \r\r\n                    \r\n                    Командващият на френската армия Франсоа Льокоентр добави, че сирийската наземна система за противовъздушна отбрана е била ефективна, но \"много ограничено\". Руските сили в Сирия \"не бяха активни, нито готови за действия\", добави той. \r\nСпоред него няма основания да се предполага, че са загинали случайни хора.\r\n ", "date": "2018.04.14", "title": "След Тръмп и Франция обяви: Мисията е изпълнена!"}
{"url": "https://www.dnes.bg/notifikacii/2018/04/14/oon-othvyrli-iskaneto-na-rusiia-da-se-osydi-udara-v-siriia.373611", "text": "Съветът за сигурност на ООН отхвърли внесен от Русия проект за резолюция, която осъжда удара в Сирия.\r\nВ документа операция се определя като \"агресия срещу Сирийската арабска република от САЩ и техните съюзници в нарушение на международното право и Устава на ООН\".\n\n\n\r\nСамо Русия, Китай и Боливия подкрепиха текста. Осем страни гласуваха против, а четири се въздържаха, съобщи Ройтерс, цитирана от БТА.\r\nЗа да бъде приета резолюцията, бяха необходими поне девет гласа \"за\", без някой от петте постоянни членове на Съвета за сигурност да наложи вето.\r\nТекстът бе предварително обречен на провал. Трите западни сили, които нанесоха ударите по Сирия - САЩ, Великобритания и Франция - имат право на вето.\r\n ", "date": "2018.04.14", "title": "ООН отхвърли искането на Русия да се осъди удара в Сирия"}
{"url": "https://www.dnes.bg/za-da-se-razbirame/2018/04/14/kakvo-doverie-da-glasuvate-na-vsiaka-zodiia-i-chast.373545", "text": "Как разбирате дали бихте могли да се доверите на някого? Може би астрологията би могла да помогне в тази ситуация. \r\nДоверието е нещо, от което всеки човек се нуждае в отношенията си с останалите, независимо дали става дума за романтични отношения или за приятелство. Без доверие няма солидна основа или дълбочина. То не е нещо, което може да бъде купено или търгувано, него или го има или няма.\r\nИ е доста болезнено, когато човекът, на когото разчитате, предава доверието ви. \r\nХороскопът може да помогне да се определи доколко можете да се доверите на представителите на отделните зодии. \r\n\r\nРодените под този знак силно вярват в честността. Тъй като се противопоставят на всички неправди и безсмислици, напълно очаквано е, че на тях може да имате пълно доверие. \r\r\n                    \r\n                    Те живеят живота си толкова динамично и бързо, че нямат много време за друго, освен да бъдат честни и истински. \r\n\r\nТелците могат да бъдат не само упорити, но също може да им се доверите напълно. \r\nТъй като са изключително земни, те разбират, че единственият начин да живеят живота си е като изключат от него всякакви манипулации. За тях доверието е много важно и, освен че го изискват, те го дават.\r\n\r\nТе са загадка, която трудно може да бъде разгадана. Имат вътрешно желание да бъдат предани, но оставят други техни страни да ги завладеят, когато не са сигурни какво искат. \r\nНепрестанната битка може да бъде изтощителна. Тъй като честно се затрудняват при взимането на решения, може да доведе до грешки. \r\nЦелия материал четете на ", "date": "2018.04.14", "title": "Какво доверие да гласувате на всяка зодия? (I част) "}
{"url": "https://www.dnes.bg/za-da-se-razbirame/2018/04/14/znaete-li-che-prez-jivota-si-chovek-sreshta-16-ubiici.373516", "text": "Светът край нас постоянно ни изумява. Всеки ден научаваме нещо ново, за което дори не сме подозирали, че съществува, че се случва като процес. Днес от рубриката на Az-jenata.bg  споделяме някои невероятни факти.\r\nНе можете да усетите никакви миризми, докато спите.\r\nАко една жена по време на бременност получи увреждане на вътрешните ѝ органи, бебето „изпраща“ стволовите клетки на увреденото място, за да ускори лечебния процес.\r\nВсеки ден сърцето ни произвежда достатъчно енергия за около 30 километра пътуване с камион, а мозъкът произвежда достатъчно енергия, за да свети крушка от 10 вата.\r\r\n                    \r\n                    Повечето хора нямат представа, че светофарите всъщност са много по-големи, отколкото изглеждат, а линиите по пътя са много по-дебели, отколкото ги виждат. Има обяснение за това явление, наречено възприятие на размера.\r\nКислородът е необходим на хората да живеят, но също така окислява клетките, което води до стареене.\r\nПрез живота си човек среща около 16 убийци, без да знае.\r\nС помощта на вашата ръка може да разберете определени градуси от математиката. Разтворете пръстите си колкото е възможно повече и поставете дланта си върху повърхността, под ъгъла, който искате да измерите. Малкият пръст трябва да лежи отдолу и представлява 0 °. Ъгълът между палеца и малкия пръст е 90 °, ъглите между пръста и другите пръсти са съответно 30 °, 45 ° и 60 °.\r\n", "date": "2018.04.14", "title": "Знаете ли, че... През живота си човек среща 16 убийци?"}
{"url": "https://www.dnes.bg/politika/2018/04/14/udarite-v-siriia-ne-sa-li-agresiia-pita-volen-siderov.373599", "text": "Лидерът на \"Атака\" Волен Сидеров попита дали при ударите срещу Сирия е спазено международното право и ако не е, дали атаката не е агресия.\r\nСидеров цитира генералния секретар на ООН Антонио Гутериш, който според него косвено е приднал, че ударите са извършени в нарушение на устава на ООН и международното право. \r\nГутериш коментира атаката така: \"Внимателно следя съобщенията за авиоударите в Сирия, извършени от САЩ, Франция и Великобритания. Има задължение, особено когато става дума за мира и сигурността, да се действа в съответствие с устава на ООН и международното право”. \n\n\n\n\r\n\"В случая вече само Франция е член на ЕС, но все пак имаме член на ЕС, който е участвал в бомбено нападение над суверенна държава. Ако международното право не е спазено в този случай, то такива нападения се наричат агресия. Тогава световното обществено мнение трябва да изрази отношение дали това е агресия и ако да,  то тогава какво става?\", попита Сидеров.\r\n                    \r\n                    \r\nТой зададе и въпроса дали всяка държава, която реши, че може да наказва друга и е по-силна от нея, може да изпраща ракети.\n\r\n\"Така излиза. Това е изключително тревожно положение. Знам, че ще има много анализи, които ще посочват , че това е изпитване на нервите на Русия, но за мен е тревожна формалната страна - нарушението на международното право”, каза още лидерът на \"Атака\".\n\r\nСидеров изрази надежда президентът Радев да свика КСНС, на който да бъде обсъден и този въпрос.\n\r\nЛидерът на Атака смята и че има достатъчно данни, по които да се установи, че химическите атаки в Сирия са инсценировка. \"Такова химическо нападение не е имало, ако нещо е инсценирано, то е с цел да дискредитира Сирия”, смята той.\n\r\nСидеров припомни и началото на войната в Ирак. \n\r\n\"Там също беше посочена причината за нападението -  притежаването на химическо оръжие за масово унищожение. После се оказа, че такова няма и от Вашингтон чухме само \"Сори\". Само, че това \"Сори\" струваше стотици хиляди животи. Не е добре, ако това се повтори в Сирия. На ход са държавниците, които трябва да определят дали тези удари имат правно основание или са агресия”, заключи Сидеров.\r\n ", "date": "2018.04.14", "title": "Ударите в Сирия не са ли агресия, пита Волен Сидеров"}
{"url": "https://www.dnes.bg/sofia/2018/04/14/motorist-e-v-kritichno-systoianie-sled-katastrofa-v-sofiia.373600", "text": "Моторист е в критично състояние след тежка катастрофа в София.\r\nСпоред първоначалната информация автомобил е направил непозволен обратен завой на столичния бул. \"Цветан Лазаров\", и моторът се е блъснал в него. Инцидентът е станал малко преди 14:30 часа.\r\nНа място на 5-ата минута е пристигнала линейка, която е откарала мъжа в болница \"Св. Анна\" с тежка черепно-мозъчна травма, съобщиха от Спешна помощ, цитирани от \"Дарик\".\r\nВсе още няма информация кой е шофирал автомобила.  \r\n ", "date": "2018.04.14", "title": "Моторист е в критично състояние след катастрофа в София"}
{"url": "https://www.dnes.bg/notifikacii/2018/04/14/pentagonyt-udaryt-v-siriia-ne-e-opit-za-svalianeto-na-asad.373601", "text": "Операцията в Сирия не представлява промяна в американската политика, нито опит за сваляне на режима на президента Башар ал Асад.\r\nТова обяви говорителката на на Пентагона Дейна Уайт.  Тя съобщи, че че трите западни сили са поразили успешно всички набелязани цели.\n\n\n\r\nЩе са необходими години за възстановяване на сирийската програма за химически оръжия след нанесените от западните сили удари, заяви днес високопоставен представител на министерството на отбраната на САЩ, цитиран от Франс прес и БТА.\r\nГенерал Кенет Маккензи каза, че руските системи за противоракетна отбрана в Сирия не са били активирани, а сирийските са се задействали едва след края на военната операция.\rПри ударите не са пострадали войници от трите западни сили - Съединените щати, Великобритания и Франция - участвали в акцията, нито цивилни, каза Маккензи, цитиран от ДПА.\r\nАмериканският генерал отбеляза, че мунициите, изстреляни от сирийските правителствени сили, по-скоро са били заплаха за цивилното население, тъй като са паднали някъде на земята.\r\nВъоръжените сили на САЩ са участвали в операцията със 105 оръжия - с два пъти повече, отколкото при американските въздушни удари в Сирия преди година са поразили с успех всички набелязани цели, допълни той.\r\n ", "date": "2018.04.14", "title": "Пентагонът: Ударът в Сирия не е опит за свалянето на Асад"}
{"url": "https://www.dnes.bg/stranata/2018/04/14/nova-tejka-katastrofa-na-trakiia-bus-se-obyrna-dvama-zaginaha.373603", "text": "Нова тежка катастрофа стана днес на магистрала \"Тракия\". Бус се преобърна следобед, при инцидента загинаха двама души.\r\nПострадали са осем пътника. Те са транспортирани в болницата в Ямбол, съобщи Нова.\r\nИнцидентът е станал на 296-тия километър от аутобана.\r\n\"Временно движението в участъка от км 296 до км 298 в посока София на АМ \"Тракия\" в района на село Воденичане се осъществява само в изпреварващата лента\", съобщиха от Агенция \"Пътна инфраструктура\".\r\nОт АПИ предупреждават водачите да шофират внимателно, преминавайки през отсечката.\r\nТежкият пътен инцидент става само ден след като в друг участък на магистрала \"Тракия\" катастрофира автобус и шестима пътници загинаха на място.\r\n ", "date": "2018.04.14", "title": "Нова тежка катастрофа на \"Тракия\": Бус се обърна, двама загинаха "}
{"url": "https://www.dnes.bg/za-da-se-razbirame/2018/04/14/5-te-neshta-koito-se-sluchvat-v-shtastlivite-vryzki.373517", "text": "Не всички връзки са успешни. Факторите, определящи хармонията и продължителността на отношенията между партньорите са много.\r\nВ напрегнатото ежедневие покрай работата, ангажиментите, социалните контакти, стреса, очакванията за връзката, забравяме да правим някои малки неща, важни за любовта.\r\nДоверието, интимността и страстта във взаимоотношенията се определят от усилията, които всеки от партньорите полага.\r\nКои са малките неща, ритуалите, които съзнателно или не двойките, оставащи задълго заедно правят?\r\n\r\nЦелувката е невероятно интимен акт, по-интимен от секса. Двойките, които се радват на хармонична и дълготрайна връзка се целуват често. Не е нужно целувките да са дълги и страстни. Достатъчно е да се даряват по няколко пъти на ден, за да засвидетелстват любовта, която партньорите споделят помежду си.\r\r\n                    \r\n                    \r\nВажно е да знаете как протича денят на любимия ви човек. Работните ангажименти пречат на това да прекарвате дълго време заедно. Ако липсва комуникацията, отдалечаването е неизбежно, защото губите нишката на ежедневния живот на партньора си.\r\nЗа да се радвате на хармонична връзка е наистина необходимо да отделяте време за споделяне, разговори, обсъждане на проблеми или забавни моменти от деня. Така се разтоварвате и от стреса като едновременно с това увеличавате интимността.\r\n", "date": "2018.04.14", "title": "5-те неща, които се случват в щастливите връзки"}
{"url": "https://www.dnes.bg/notifikacii/2018/04/14/bashar-asad-oshte-po-reshen-da-se-bori-s-terorizma.373588", "text": "Сирийският президент Башар Асад каза в телефонен разговор с иранския си колега Хасан Рохани, че е по-твърдо решен отвсякога да се бори с тероризма в Сирия след ракетните нападения тази нощ на САЩ, Великобритания и Франция срещу сирийски военни обекти, предаде Франс прес, цитирана от БТА.\n\n\n\n\n\n\r\n\"Тази агресия само засилва решителността на Сирия да продължи да се бори и да смаже тероризма във всяко кътче на територията\", заявил Асад според съобщение на сирийското президентство.\n\r\nРохани казал на Асад, че Иран ще продължи да подкрепя Сирия и изразил увереност, че агресията няма да отслаби решителността на сирийския народ във войната му с тероризма, предаде Ройтерс.\r\nРохани предупредил, че ракетните удари на западните страни срещу Сирия ще доведат до разрушения в Близкия изток. \n\r\n\"Подобни нападения няма да имат друг резултат освен още разрушения. Американците искат да оправдаят с тези нападения присъствието си в района\", казал иранският президент, цитиран от иранската агенция Тасним. ", "date": "2018.04.14", "title": "Башар Асад – още по-решен да се бори с тероризма"}
{"url": "https://www.dnes.bg/politika/2018/04/14/prioritetyt-horata-da-usetiat-po-visokiia-jiznen-standart.373469", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПовишаването на жизнения стандарт да бъде усетено от хората е приоритет на властта. Това стана ясно от думите на министъра на икономиката Емил Караниколов.\r\n\"Финансовата и макроикономическата стабилност са приоритет на правителството. За миналата година имаме балансиран икономически растеж, за тази година предвиждаме до 4%, а защо не и повече. Имаме потенциал\", каза той в ефира на \"Светът е бизнес\" на  с водещ Николай Кръстев.\r\n\"Хората трябва да усетят повишаването на жизнения стандарт и това е наш приоритет – до 2021 стратегията на правителството е средната работна заплата да е 750€. Работим и се надявам, че ще постигнем този резултат\", каза Караниколов.\n\n\n\r\r\n                    \r\n                    Той благодари на бизнеса и хората, които работят в него.\r\n\"Справят се отлично, поздравявам ги. Това, което прави правителството, е премахване на административната тежест. Постигнахме много, но има още много работа в това отношение\", каза Караниколов.\r\nСпоред него е изключително важно развитието на инфраструктурата, предимно пътната, особено за Северозапада, за да бъдат привлечени там инвеститори.\r\n\"За да се повиши стандартът, трябва да има инфраструктура. Обявени са коридорите 4,8,10 – това са изключително важни коридори за развитието на България като цяло\", обясни министърът.\r\nТой смята, че дигитализацията е бъдещето: \"Бизнесът вече го прави и то доста успешно на някои места. Други вървят по-назад, но ще се справят. Със съдействието на бизнеса миналата година беше разработена стратегия \"Индустрия 4.0\". В края на годината беше приета от МС като рамка и оттук нататък съвсем скоро ще има Национален икономически съвет\".\r\n\r\n", "date": "2018.04.14", "title": "Приоритетът: Хората да усетят по-високия жизнен стандарт!"}
{"url": "https://www.dnes.bg/notifikacii/2018/04/14/italiia-ne-predostaviame-bazite-si-za-udari-sreshtu-siriia.373589", "text": "Италия ясно е показала на съюзниците си, че не може да предостави базите си за нанасяне на удари срещу Сирия. Това съобщи днес премиерът Паоло Джентилони, предаде ТАСС, цитирана от БТА.\n\n\n\n\n\r\n\"Ракетният удар бе извършен от САЩ и някои европейски страни. Това са съюзнически страни, нашите връзки със САЩ са тесни и специални, но този път ние настоявахме и дадохме да се разбере, че не може да се подразбира, че ще има логистична помощ (от страна на Италия), че ударите биха могли да се извършват от територията (на нашата страна)\", каза премиерът.\r\nНанесените днес ракетни удари не бива да слагат началото на военен конфликт, заяви той. \r\nСега не е време за ескалация, дошъл е моментът за дипломация, за да се даде на Сирия демокрация и плурализъм след седем години на страшен конфликт, посочи Джентилони. ", "date": "2018.04.14", "title": "Италия: Не предоставяме базите си за удари срещу Сирия!"}
{"url": "https://www.dnes.bg/notifikacii/2018/04/14/da-spre-konfrontaciiata-iska-erdogan-ot-mei-sled-udara.373590", "text": "Турският президент Реджеп Ердоган поиска от премиера на Великобритания да се сложи край на конфронтацията в района на Сирия.\n\n\r\nДвамата проведоха телефонен разговор днес, за да обсъдят удара по Дамаск. Това съобщи ТАСС, цитирайки Анадолската агенция, пише БТА.\r\nВ разговора си с премиера на Великобритания тур\r\nският президент е подчертал необходимостта от предотвратяване на по-нататъшна конфронтация в региона, посочва Анадолската агенция, цитирана от ТАСС.Други подробности от разговора не се съобщават.\r\n ", "date": "2018.04.14", "title": "Да спре конфронтацията, иска Ердоган от Мей след удара"}
{"url": "https://www.dnes.bg/obshtestvo/2018/04/14/petima-ot-ranenite-na-trakiia-s-opasnost-za-jivota.373592", "text": "Петима от пътниците, пострадали в автобусната катастрофа на магистрала \"Тракия\", са с опасност за живота. \r\nТе са сред десетте най-тежко ранени, които бяха приети вчера в Окръжна болница.\n\n\n\r\nЗаради трагедията на \"Тракия\" днес в България е ден на траур.\r\nОт транспортираните в Окръжна болница пътници, двама са били подложени на тежки операции през нощта. Едната е на мъж, който е бил с опасност от ампутация на ръката. Втората е на жена, която е имала откъсване на  скалпа, съобщи Нова.\r\nВ \"Пирогов” има четирима пациенти, във ВМА - още трима. В \"Токуда” са още 2 пострадали, а в ИСУЛ е останал\r\nедин пациент. Шофьорът е настанен в болница \"София мед”.\r\n ", "date": "2018.04.14", "title": "Петима от ранените на \"Тракия\" – с опасност за живота"}
{"url": "https://www.dnes.bg/notifikacii/2018/04/14/opoziciiata-v-london-napadenieto-sreshtu-siriia-e-nezakonno.373591", "text": "Опозицията в Лондон разкритикува Тереза Мей за въздушните удари по Сирия. \r\n\"Те нямат законно основание и ще насърчат и други страни да се държат по този начин\", обяви лидерът на британската опозиционна Лейбъристка партия Джереми Корбин, цитиран от Ройтерс. \n\n\nСпоред него Камарата на общините е трябвало да бъде питана преди премиерът Тереза Мей да заповяда британската авиация да се включи в координираната операция заедно с ВВС на САЩ и Франция. \r\n\"Когато някоя страна предприема едностранно действия, които нямат законова база, последиците са насърчение за други да извършват същото и това намалява нашата способност да се оплакваме, когато други правят това\", добави Корбин, цитиран от БТА.\r\nЛидерът на лейбъристите, който отдавна е изтъкнат противник на войната, добави, че е написал писмо до Мей, в което я призовава да публикува изцяло какви юридически съвети е получила, преди да предприеме действия. \r\n ", "date": "2018.04.14", "title": "Опозицията в Лондон: Нападението срещу Сирия е незаконно"}
{"url": "https://www.dnes.bg/notifikacii/2018/04/14/es-zove-za-nezabavno-prekratiavane-na-ogynia-v-siriia.373593", "text": "Европейският съюз призова всички страни в конфликта, особено Дамаск и съюзниците му, незабавно да прекратят огъня в Сирия.\r\nЕС поиска и от всички държави, особено Русия и Иран, да използват влиянието си за предотвратяване на нова употреба на химическо оръжие, най-вече от сирийския режим. Това обяви в свое изявление върховният представител на ЕС по външната политика и сигурността Федерика Могерини.\r\nБрюксел настоява и всички държави в конфликта да осигурят достъп на лекари и коридори за медицинска евакуация.\n\n\n\n\n\n\n\r\nЕС осъжда решително многократната употреба на химическо оръжие от режима в Сирия, потвърдено от Организацията за забрана на химическите оръжия. ЕС беше уведомен за целенасочените удари на САЩ, Франция и Великобритания с ясната цел за предотвратяване на нови случаи на използване на химически вещества от сирийския режим срещу собствения му народ. ЕС подкрепя всяко усилие в тази посока, се допълва в изявлението на Могерини, цитирано от БТА.\rВ него се допълва, че \"ЕС е дълбоко потресен, че международната общност остава изправена пред заплахата от употреба на химическо оръжие\".\r\nМогерини настоява задължително да бъде понесена отговорност, защото използването на химическо оръжие е военно престъпление и престъпление срещу човечеството.\r\n\"Извършителите ще бъдат подведени под отговорност за нарушаване на международното право. Жалко е, че досега Съветът за сигурност на ООН не успя да одобри резолюция за възстановяване на механизма за установяване на извършителите на химически нападения в Сирия. ЕС остава готов да наложи допълнителни мерки срещу свързаните с разработката и употребата на химическо оръжие в Сирия\", се казва още в изявлението на Могерини.\n\r\n ", "date": "2018.04.14", "title": "ЕС зовe за незабавно прекратяване на огъня в Сирия"}
{"url": "https://www.dnes.bg/obshtestvo/2018/04/14/jertvite-na-trakiia-uchitelkata-stanislava-iumer-16-godishnata-mila.373595", "text": "31-годишна начална учителка от Сливен, 16-годишно момиче и мъж от Руен, тръгнал на гурбет във Франция са сред жертвите на тежката автобусна катастрофа на магистрала \"Тракия\".\r\nШест души загинаха в тежкия пътен инцидент вчера. Заради трагедията в България днес е ден на национален траур.\r\n31-годишната Станислава Петкова е начална учителка в основно училище \"Елисавета Багряна\". Че тя е сред жертвите на \"Тракия\" потвърдиха от Регионалното управление на образованието, съобщи \"Фокус\".\r\nСтанислава е майка на момиче в четвърти клас, което отглеждала сама след развод. Тя е пътувала с още двама нейни колеги от Сливен за обучение в столицата, което щяло да са състои събота и неделя.\n\n\n\n\r\r\n                    \r\n                    От Община Сливен съобщиха, че имат готовност да окажат помощ на семейството на Станислава и на пострадалите сливенски граждани, пътували в същия автобус. Телефонът, на който могат да позвънят е 0885 707 540.\r\nСред жертвите е и Юмер Юмер.\r\nСмъртта на 46-годишния мъж все още не е потвърдена официално, но по неофициални канали близките му научили късно снощи, че той е сред загиналите, пише \".\r\nКметът на община Руен Исмаил Осман разказа, че цял ден вчера се опитвал да получи информация дали има загинали и ранени от руенските села. Накрая неофициално разбрал, че именно Юмер е загиналият мъж.\r\nИ други две жени от Руенско са ранени в смъртоносната катастрофа. Едната жена е от село Вресово и е настанена в болница, а другата е от село Заимчево и е по-леко пострадала.\r\nСемейството на Юмер от село Вишна е в шок, от Франция се чака днес да пристигне брат му. Двамата с Юмер работели доста време във Франция, но малко преди Коледа Юмер си дошъл при семейството в България.\r\nТой е женен, има голяма дъщеря и син ученик, казаха негови съселяни.\r\nСлед като останал няколко месеца във Вишна Юмер решил отново да си пробва късмета във Франция и си купил самолетен билет, за да отиде при брат си. Затова на 13 април хванал автобус за София от Айтос.\r\nОт Айтос се качили и двете ранени жени от Руенско. Пътниците от града били общо осем.\r\nДруги двама се качили в Карнобат. От Бургас автобусът на Юнион Ивкони тръгнал само със седем пътника.\r\n\"Цялото село скърби за Юмер, той беше много честен човек. Работеше дълго време като строител във Франция. Излязъл е от къщи в 6,30 ч. сутринта на 13 април, качил се е в автобуса от Айтос. Имаше билет за Франция  - точно на черния петък! Не успя да пристигне. Всички сме в  шок\", сподели още кметът Исмаил.\r\nТой съобщи, че се очаква днес тялото на Юмер да бъде освободено  и близките му да го приберат в родното село. Ако това стане, погребението ще бъде в неделя, каза кметът на Вишна.\r\nСред жертвите е и 16-годишната Мила от Стара Загора, научи \"24 часа\".\r\nЗагинали са и Антоанета, на 49 г., която живее в Габрово, както и 43-годишната Виолета от Стара Загора. \r\nЕдна от жертвите все още не е идентифицирана.\r\n ", "date": "2018.04.14", "title": "Жертвите на \"Тракия\": Учителката Станислава, Юмер, 16-годишната Мила"}
{"url": "https://www.dnes.bg/notifikacii/2018/04/14/donald-trymp-otchete-v-twitter-perfekten-udar-misiiata-e-izpylnena.373596", "text": "Американският президент Доналд Тръмп похвали \"перфектно осъществения удар\" в Сирия и каза, че \"мисията е изпълнена\". \r\nТова съобщи Ройтерс, цитирайки написаното от държавния глава на САЩ в Twitter.\r\nТака Доналд Тръмп коментира въздушният удар над Дамаск, който бе извършен тази нощ от САЩ, Великобритания и Франция.\r\n\"Ударите срещу Сирия бяха перфектно изпълнени. Благодаря на Франция и Великобритания за тяхната мъдрост и силата на военните им. Не можеше да има по-добри резултати. Мисията – изпълнена!\", написа американският президент.\n\n\n\n\n\n\r\nВъв втори туит, публикуван минути по-късно, Тръмп написа: \r\"Толкова много се гордея с нашите военни, които скоро ще бъдат най-добрите, които страната ни е имала. Няма да има нищо и никой, който да може дори да се доближи до тях\". \r\nВ посланието си държавният глава на САЩ допълва, че за работата им са похарчени \"милиарди напълно заслужени и одобрени долари\".\r\nАсошиейтед прес отбелязва, че Тръмп използва знаковата политическа фраза \"Мисията е изпълнена\", изречена и през 2003 г. от тогавашния президент Джордж У. Буш на борда на самолетоносач в Калифорния, за да обяви края на големите бойни операции в Ирак, пише БТА. \r\nБуш обяви успеха на мисията само шест седмици след началото на американската инвазия там, но войната в Ирак продължи още много години и той бе критикуван за тези си думи, напомня още АП.\r\n ", "date": "2018.04.14", "title": "Доналд Тръмп отчете в Twitter: Перфектен удар! Мисията е изпълнена!"}
{"url": "https://www.dnes.bg/politika/2018/04/14/ninova-za-udara-v-siriia-zadylbochavane-na-problemite.373594", "text": "Лидерът на БСП Корнелия Нинова разкритикува употребата на военна сила в Сирия.\r\n\"Конфликтът в Близкия изток  не може да бъде решен с военни средства. Използването на военна сила само задълбочава проблемите, а не ги решава“, смята тя. \n\n\n\r\nЛидерката на социалистите  е категорична, че употребата на химическо оръжие е недопустимо, но такава употреба в Сирия според нея трябва да бъде установена от независимо разследване на ООН.\r\nНинова смята, че военни действия, без санкция на ООН и влошаване на отношенията между САЩ и Русия, ни отдалечават от постигането на траен мир в Близкия изток, което е изключително важно и за региона, и за Европа, и за България.\r\n\"Конфликтът може да се прекрати само с трайно политическо решение. Мястото за това е Съветът за сигурност на ООН, където да се свали напрежението и чрез диалог да се намери устойчиво решение на кризата\", смята още Нинова.\r\n ", "date": "2018.04.14", "title": "Нинова за удара в Сирия: Задълбочаване на проблемите!"}
{"url": "https://www.dnes.bg/notifikacii/2018/04/14/nash-shofior-katastrofira-v-italiia-rani-7-dushi.373597", "text": "Български тираджия катастрофирал в Италия вчера по обяд и ранил седем души.\r\nИнцидентът е станал на магистралата А22 в област Алто Адидже, Северна Италия. Сред пострадалите има три деца, пише \"“.\r\nСпоред всекидневниците \"Алто Адидже\" и \"Трентино\" причина за катастрофата е внезапно спукана гума на камиона, заради което шофьорът загубил контрол над него. Изместилият се силно в лявата част на платното тир притиснал намиращата се там лека кола.\r\nДва хеликоптера и три линейки се притекли на помощ. Ранените са откарани в болниците на Болцано и Тренто. За да бъдат измъкнати от смачканата кола обаче се наложило да бъдат използвани хидравлични ножици.\r\nЗаради инцидента движението на магистралата било блокирано за дълго, което довело и до образуването на осемкилометрови опашки от коли.\r\n ", "date": "2018.04.14", "title": "Наш шофьор катастрофира в Италия, рани 7 души"}
{"url": "https://www.dnes.bg/eu/2018/04/14/podkrepa-za-udara-v-siriia-i-ot-avstriia-ispaniia-i-polsha.373598", "text": "Редица европейски държави обявиха подкрепата си за въздушните удари на САЩ, Великобритания и Франция по цели в Сирия.\r\nАвстрийският канцлер Себастиан Курц заяви, че се отнася \"с разбиране\" към въздушните удари на Запада срещу режима в Дамаск, за да бъдат предотвратени \"по-нататъшни военни престъпления\", предаде ТАСС, цитирана от БТА.\n\n\n\r\n\"Военната операция на САЩ, Франция и Великобритания бе реакция на шокиращата и осъдителна употреба на химическо оръжие в Сирия против цивилно население\", написа в Туитър Курц. Той припомни за патовата ситуация в Съвета за сигурност на ООН, който не е успял да приеме резолюция по повод химическа атака в сирийския град Дума. \r\r\n                    \r\n                    Външното министерство в Мадрид разпространи днес изявление, в което се казва, че ракетният удар по Сирия е бил \"пропорционален отговор\" на нападението с химическия оръжия в Дума. \r\nПолското външно министерство заяви, че \"международната общност не може да бездейства\" и трябва да вземе мерки за предотвратяване на други химически атаки по света.\r\nВъншнополитическите ведомства на Латвия и Литва също изразиха подкрепа за военната операция на Великобритания, САЩ и Франция през изминалата нощ.\r\n ", "date": "2018.04.14", "title": "Подкрепа за удара в Сирия и от Австрия, Испания и Полша"}
{"url": "https://www.dnes.bg/obshtestvo/2018/04/14/sred-zaginalite-v-avtobusa-i-bivsha-voleibolistka.373604", "text": "Сред загиналите в автобусната катастрофа на магистрала \"Тракия\" вчера е бивша волейболистка.\r\nАнтоанета Орлова от Смолян е една от шестте жертви в тежкия пътен инцидент вчера. Тя е бивша състезаталка на ВК \"Смолян\" и се е качила на автобуса от Стара Загора, пише \"24 часа\".\n\r\nСъпругът й Владимир, известен в Смолян като Вовата, също е бивш състезател по волейбол и треньор в града. Бил е треньор ,треньор в националните гарнитури, на проектоолимпийците, родени през 1999 г. За последно бе треньор на деца във волейболния клуб на \"Берое\" в Стара Загора.\r\nАнтоанета също се подготявяла да води тренировки на деца в града на липите. \r\nВ момента трупът на Антоанета все още е в София, където съпругът е бил извикан да разпознае тялото.\r\n ", "date": "2018.04.14", "title": "Сред загиналите в автобуса  – и бивша волейболистка"}
{"url": "https://www.dnes.bg/rusia/2018/04/14/moskva-otvryshta-udaryt-na-zapada-glytka-vyzduh-za-ekstremistite.373602", "text": "Москва обвини САЩ и съюзниците им, че искат да помогнат на екстремистите в Сирия да си поемат дъх.\r\n\"Въздушните удари на Великобритания, САЩ и Франция срещу Сирия са признак, че тези страни искат да дадат възможност на екстремистите да възстановят силите си“. Това обяви в свое изявление руското външно министерство.\n\n\n\nСпоред руското ведомство атаката е предприета по време, когато сирийските правителствени сили продължават своето успешно настъпление срещу \"Ислямска държава\" и Фронта \"Ан Нусра\".\r\n\"Излиза, че САЩ и техните съюзници искат да дадат на радикалите и екстремистите възможност да си поемат дъх, да възстановят редиците си, да проточат кръвопролитието на сирийска земя и по този начин за затруднят политическото уреждане [на конфликта]\", пише в документа, цитиран от ТАСС и БТА.\r\r\n                    \r\n                    В изявлението си министерството казва, че Русия настоява за ново спешно заседание на Съвета за сигурност на ООН, на което да бъде дадена \"нужната оценка\" на ракетната атака срещу Сирия, за да се премахне възможността за такива \"безразсъдни агресивни действия\" занапред.\r\nРуското външно министерство обяви и че случилото се тази нощ заплашва мира и сигурността в района, който \"вече е дълбоко дестабилизиран в резултат на престъпните действия на САЩ и техните съюзници в Ирак и Либия\".\r\n ", "date": "2018.04.14", "title": "Москва отвръща: Ударът на Запада – глътка въздух за екстремистите!"}
{"url": "https://www.dnes.bg/health/2018/04/14/zashto-se-shvashtat-krainicite-ni-po-vreme-na-syn.373504", "text": "Схващанията на крайник по време на сън определено е неприятен проблем, при много хора придобиващ хронични измерения. В основата му стои неконтролируемото съкращаване на определени мускулни групи докато спим. \r\nНай-често се схващат мускулите на прасеца или бедрото. Болезненото схващане трае от няколко секунди до няколко минути, а остатъчната болка и дискомфортът може да се усещат и до няколко дни напред във времето. Най-сериозното последствие от нощните схващания на мускулатурата обаче е нарушението на съня.\r\n \r\nОсвен моментен, ефектът в случая може да е и по-дълготраен и да провокира хронични проблеми със съня.\r\n \r\nОт нощни схващания на мускулите на крайниците се оплакват около 60% от хората, а процентът се доближава до този на хората, изпитващи редовни нарушения на съня. Връзката в случая не е случайна. Експертите я обясняват с факта, че някои особености на съня може да повишат риска от нощни мускулни схващания.\r\n \r\nКато основна причина за тези схващания се приема дефицитът на магнезий и много хора се обръщат именно към неговия прием като средство за едновременно укрепване на мускулатурата и подобряване на съня. Ролята на магнезия в случая наистина е много важна, но има поне още 2 фактора, които предразполагат към нощни схващания на мускулите и влошаване качеството на съня.\r\n \r\n\r\n ", "date": "2018.04.14", "title": "Защо се схващат крайниците ни по време на сън?"}
{"url": "https://www.dnes.bg/obshtestvo/2018/04/14/za-ada-na-trakiia-mnogo-shofiori-ne-spriaha-podminaha-katastrofata.373582", "text": "Много хора са подминали автобусната катастрофа на магистрала \"Тракия\" и не са спрели. Това каза Николай Либезийски, един от първите втурнали се да спасяват ранени при инцидента, който взе 6 жертви.\n\r\nМъжът е пътувал в кола непосредствено след автобуса.\n\n\n\n\n\n\n\r\n\"Спрях веднага, жена ми се обади на 112. Слязох от колата, видях, че под автобуса има друга кола – тази, която го е ударила”, обясни очевидецът пред bTV.\n\r\n\"Имаше хора, починали на място, бяха изпаднали от автобуса вдясно. Двигателите работеха, имаше теч на гориво. Счупихме предния прозорец, за да излизат хората. Намерихме шофьора, който също беше излязъл навън. Върна се да загаси двигателите, за да не стане пожар\", разказа Либезийски.\r\n                    \r\n                    \r\nПо думите му е имало паника сред пътниците. \n\r\n\"Лошото е, че малко коли спират, много хора подминаха ситуацията. Малко се отзоваха, за да дадат първа помощ. Подмина ни дори кран, който искахме да спрем и викахме, а той можеше да повдигне автобуса, отдолу имаше заклещени хора. Наложи се да излезем на магистралата и насила да спрем товарна кола, за да издърпаме колата под автобуса\", каза още Либезчийски.\n\r\nТой подчерта, че службите на място са реагирали адекватно и е създадена добра организация.\n\r\nЖурналистът Димитър Шумналиев, който също е станал свидетел на първите минути след катастрофата, обясни, че шофьорката на леката кола, която е блъснала автобуса, е била потресена и изпаднала в шок.\n\r\nПострадалите от катастрофата, настанени в реанимацията на столичната болница „Св. Анна”, са стабилизирани и контактни.\n\r\nВ „Пирогов” бяха настанени четирима ранени – две жени, мъж и дете. Детето е в стабилно състояние и няма опасност за живота. Мъжът, който е бил с контузия и рана на главата, е освободен от болницата. Едната от пациентките е в хирургична клиника със счупени ребра и в е стабилно състояние. Майката на детето е в травматологична клиника, уточни директорът на болницата проф. Асен Балтов.\r\n ", "date": "2018.04.14", "title": "За ада на \"Тракия\": Много шофьори не спряха, подминаха катастрофата"}
{"url": "https://www.dnes.bg/top-novini/2018/04/14/voenna-operaciia-sasht-franciia-i-velikobritaniia-udariha-siriia.373563", "text": "Президентът Доналд Тръмп обяви, че САЩ, съвместно с Великобритания и Франция, са започнали военна операция срещу Сирия в отговор на извършената според тях от сирийския режим химическа атака в град Дума на 7 април, предадоха Франс прес и Ройтерс.\n\r\n\"Започнала е съвместна операция заедно с Великобритания и Франция, благодарим и на двете страни\", каза Тръмп в изявление от Белия дом. Той обеща, че операцията ще продължи \"колкото е необходимо\" и докато Сирия не престане да използва химически оръжия.\n\r\nСилни експлозии са чути в сирийската столица Дамаск, а от източната част на града се издигат гъсти стълбове дим.\n\r\nТръмп заяви, че се нанасят прецизни удари по \"обекти от програмата за производство на химически оръжия на сирийския диктатор Башар Асад\".\r\nДоналд Тръмп заяви, че съдбата на режима в Дамаск е в ръцете на сирийците и предупреди Иран и Русия заради връзките им със Сирия.\n\r\n\"Каква е тази нация, която би искала да бъде свързвана с масовото убийство на невинни мъже, жени и деца?\", запита той.\n\r\nСАЩ, Франция и Великобритания се бият \"срещу варварството\", заяви Тръмп, който окачестви като \"чудовищни\" химическите атаки на Асад. Той каза, че на 7 април в Дума сирийският президент Башар Асад е използвал химически оръжия и това е \"значителна ескалация в употребата на химически оръжия от този много ужасен режим\".\n\r\nТръмп заяви, че ударите по Сирия са пряк резултат от неуспеха на Русия да спре употребата на химически оръжия от Сирия и добави, че Русия трябва да реши \"дали да продължи по този мрачен път или да се присъедини към цивилизованите нации\".\n\r\nТръмп увери, че САЩ не се стремят към \"безкрайно присъствие\" в Сирия и ще обмислят изтегляне на войските си, щом групировката \"Ислямска държава\" бъде разгромена, предаде Асошиейтед прес, цитирана от БТА.\n\r\nСАЩ разчитат на подобряване на отношенията си с Русия и Иран, но приемат, че това може да не стане, заяви Тръмп, цитиран от ТАСС.\n\r\nБританският премиер Тереза Мей заяви, че тези удари нямат за цел намеса в гражданската война, нито смяна на режима.\n\r\n\"Действаме заедно с нашите американски и френски съюзници\", каза Мей.\n\r\nТереза Мей заяви, че ударите са ограничени и високоточни. По думите й те не ескалират допълнително напреженията в региона и се прави всичко възможно да се избегнат цивилни жертви.\r\nЦелта на операцията е възпиране на сирийския режим. Тя ще изпрати ясен сигнал на всеки друг, който смята, че може безнаказано да използва химически оръжия, заяви британският премиер.\n\r\nФренският президент Еманюел Макрон пък заяви, че Франция участва в операцията в Сирия заедно със САЩ и Великобритания, защото Париж и съюзниците му не могат \"да толерират да се банализира употребата на химически оръжия\", предаде Франс прес.\n\r\nСирийската държавна телевизия съобщи, че в Сирия е започнала \"американска агресия в сътрудничество с Франция и Великобритания\", предаде Франс прес.\n\r\nСирийската противовъздушна отбрана е влязла в действие срещу западните ракети. Според американски официален представител при ударите се използват крилати ракети \"Томахок\" и те са насочени към множество цели, отбелязва Ройтерс.\n\r\nСпоред свидетели е ударен столичният квартал Барзах, където има научноизследователски обект.\r\nСирийският център за наблюдение правата на човека заяви, че освен този обект са ударени редица сирийски военни бази в Дамаск. Сред ударените са елитните сирийски военни части Четвърта дивизия и Сирийската републиканска гвардия.\r\n  \r\n ", "date": "2018.04.14", "title": "Военна операция: САЩ, Франция и Великобритания удариха Сирия"}
{"url": "https://www.dnes.bg/televizia/2018/04/14/za-rodovata-pamet-i-hrabrostta-potomyk-na-raina-kniaginia.373478", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        От тази събота, 14 април, Деляна Маринова е новата водеща на семейното предаване на телевизия Bulgaria ON AIR – \"Фамилно\". \r\nНеин първи гост е потомъкът на Райна Княгиня Асен Дипчев. Строител по професия, художник и поет по душа, той има издадени 11 книги и множество изложби в страната и чужбина. \r\nНаследил е борческия дух на своята именита прабаба Райна Попгеоргиева Футекова-Дипчева, по-известна като Райна Княгиня. \r\nВъв \"Фамилно\" той разказва за нелеката съдба на смелата българка след Освобождението и за нейните синове, които стават военни, за да издържат семействата си. Офицерите Дипчеви са носители на 12 кръста за храброст. \r\nЗа родовата памет и за необходимостта да помним историята си говори Асен Дипчев във \"Фамилно\" тази събота. Предаването започва в 10:30 ч. по телевизия Bulgaria ON AIR.", "date": "2018.04.14", "title": "За родовата памет и храбростта: Потомък на Райна Княгиня"}
{"url": "https://www.dnes.bg/rusia/2018/04/14/rusiia-reagira-na-udara-v-siriia-imashe-shans-za-mir-no.373564", "text": "Прессекретарят на руското МВнР Мария Захарова заяви, че САЩ и техните съюзници са нанесли удара по Сирия в момента, в който страната е получила шанс за мирно бъдеще, предава ТАСС.\r\n\"Зад тези действия стоят тези, които претендират за морално лидерство на този свят, заявяват за своята изключителност\", заяви Захарова.\r\n\"Трябва да бъдат наистина изключителни, за да може в момента, когато Сирия получи шанс за мирно бъдеще, ѝ обстрелват столицата\", допълни тя.\n\r\nДипломатът също така заяви, че западните медии също са отговорни за ударите.\r\n\"Белият дом заяви, че увереността в химическата атака е основана на \"медиите, съобщенията за симптомите, видео и фото, а също така от заслужаваща доверие информация\", отбеляза Захарова.\r\r\n                    \r\n                    Посланикът на Русия в САЩ Анатоли Антонов предупреди на свой ред, че ще има последствия за водените от Вашингтон военни удари по Сирия и допълни, че не е допустимо да се обижда президентът на Русия Владимир Путин, предава Ройтерс.\r\n\"Предварителният сценарий се прилага. Отново, ние сме заплашвани. Предупреждаваме, че подобни действия няма да бъдат оставени без последствия\", настоя той.\r\nМинистерството на отбраната на Русия съобщи, че нито една от изстреляните от САЩ или техните съюзници крилати ракети в не е влизала в зоната за отговорност на подразделенията на руските ПВО, прикриващи обектите в Тарсус и Хмеймим, предава РИА Новости.\r\n\"Нито една от изстреляните от САЩ и техните съюзници крилати ракети не е влизала в зоната за отговорност на подразделенията на руската ПВО\", пише в официално заявление на министерството...\r\n ", "date": "2018.04.14", "title": "Русия реагира на удара в Сирия: Имаше шанс за мир, но…"}
{"url": "https://www.dnes.bg/world/2018/04/14/celta-na-udarite-v-damask-da-otslabiat-siriiskata-mashina.373565", "text": "Приключиха ударите, нанесени по програмата за химически оръжия на Сирия от САЩ, Франция и Великобритания, обяви председателят на Комитета на началник-щабовете на въоръжените сили на САЩ генерал Джоузеф Дънфорд, цитиран от Франс прес и Ройтерс.\n\r\nНа съвместна пресконференция в Пентагона с министъра на отбраната на САЩ Джим Матис Дънфорд заяви, че засега не се предвижда друга военна операция срещу Сирия. Той уточни, че целите на ударите са били внимателно подбрани и че съюзниците са се постарали да избегнат да улучат разположените в Сирия руски военни сили. Дънфорд обаче подчерта, че Москва не е била предварително уведомена за ударите по Сирия.\n\r\nКореспондентът на ТАСС в Дамаск съобщи, че центърът на столицата, където има хотел с гостуваща руска парламентарна делегация, не е бил засегнат от западните удари, пише БТА.\r\n                    \r\n                    \r\nДънфорд заяви, че са били използвани обичайните канали за предотвратяване на конфликти и те са били активно използвани тази седмица за решаване на въпроси, свързани с използването на въздушното пространство.\n\r\n\"Не сме извършили никаква координация с руснаците за ударите и не ги уведомихме предварително\", заяви Дънфорд.\n\r\nНа въпрос дали западните сили са използвали тази удари, за да се опитат да ликвидират сирийския президент Башар Асад, министърът на отбраната Джим Матис подчерта, че целите са били подбрани единствено за \"отслабване на способността на сирийската военна машина да създава химически оръжия и не е правен опит да се разшири този списък на целите\".\n\r\nСпоред кореспондента на ТАСС правителственият квартал на Дамаск и президентският дворец не са пострадали от западните удари по града.\n\r\nНанесените в продължение на един час удари срещу сирийската програма за химически оръжия изпратиха ясно послание на сирийския президент Башар Асад, заяви Матис, цитиран от Асошиейтед прес.\n\r\n\"Ясно е, че миналата година режимът на Асад не разбра посланието\", каза Матис, припомняйки американските удари от април 2017 г. по сирийската военна база Шайрат близо до Хомс след приписана на Дамаск химическа атака. Той уточни, че при днешните удари са били използвани двойно повече ракети, отколкото в миналогодишните.\n\r\n\"Време е всички цивилизовани нации спешно да се обединят и да сложат край на гражданската война в Сирия като подкрепят мирния процес на ООН в Женева\", добави той.\n\r\nДънфорд съобщи, че западните сили са ударили в 01 ч. сутринта по Гринуич три цели, свързани със сирийската програма за химически оръжия, едната близо до Дамаск, а другите две в района на Хомс в Централна Сирия.\n\r\nДжоузеф Дънфорд заяви, че по данни на Пентагона западните удари по Сирия са били отразявани само от сирийската противовъздушна отбрана. Доколкото е известно на Вашингтон намиращите се в Сирия руски военнослужещи и военна техника не са участвали в отразяването на тези удари.\n\r\n\"Единствената информация, с която разполагам към този момент е, за изстрелване на сирийски ракети земя-въздух. Не ми е известна никаква дейност на (въоръжените сили на) Русия\", заяви генерал Дънфорд.\n\r\nМатис заяви, че няма загуби в личния състав на американците и съюзниците им.\n\r\n\"Искам да подчертая, че тези удари са насочени срещу сирийския режим. В нанасянето на тези удари положихме големи усилия да избегнем жертви сред цивилните и чуждестранните граждани. Приканваме отговорните нации да осъдят режима на Асад и да се присъединят към нас в твърдата ни решимост да попречим на използването на химически оръжия в бъдеще\", каза той.\r\nМатис уточни, че Пентагонът ще съобщи повече информация за ударите по-късно днес.", "date": "2018.04.14", "title": "Целта на ударите в Дамаск – да отслабят сирийската машина"}
{"url": "https://www.dnes.bg/blizak-iztok/2018/04/14/nato-podkrepia-atakata-v-siriia-oon-zove-za-sdyrjanost.373566", "text": "Генералният секретар на НАТО Йенс Столтенберг изрази подкрепата си към въздушните удари в Сирия.\r\n\"Подкрепям действията, предприети от САЩ, Великобритания и Франция… Това ще намали възможностите на сирийския режим занапред да атакува народа на Сирия с химическо оръжие\", пише в официално заявление на генералния секретар, цитирано от Франс прес.\n\n\r\nГенералният секретар на ООН Антонио Гутереш пък призова всички страни в конфликта да проявяват сдържаност, за да се избягва ескалация на ситуацията.\r\n\"Призовавам страните-членки на ООН да проявят сдържаност в тези опасно обстоятелства и да избягват каквито и да е действия, които могат да доведат до ескалация на ситуацията и да влошат страданията на сирийския народ\", пише в официално заявление, публикувано от името на Гутереш.\r\r\n                    \r\n                    Командващият Обединения комитет на началник щабовете на американската армия генерал Джоузеф Дънфорд съобщи, че САЩ са се свързали с Русия, но не са й съобщили за целите на въздушните удари по Сирия, пише The Hill.\r\n\"Специфично избрахме тези цели, за да намалим риска руски сили да бъдат замесени и ние използвахме нашите обичайни канали за деескалация, за да уредим въпросите с въздушните пространства\", заяви ген. Дънфорд. \r\n\"Не сме се координирали с Русия по ударите, нито пък сме ги уведомявали предварително\", допълни той.\r\n\"Единствената комуникация бе свързана с нормалната деконфликтизация във въздушното пространство – процедурите, отнасящи се за нашите операции в Сирия. Не сме координирали цели и не сме извършвали планиране заедно с Русия\".\n\r\n ", "date": "2018.04.14", "title": "НАТО подкрепя атаката в Сирия, ООН зове за сдържаност"}
{"url": "https://www.dnes.bg/stranata/2018/04/14/bylgariia-skyrbi-den-na-traur-za-jertvite-ot-ada-na-trakiia.373567", "text": "Днес е Ден на национален траур за жертвите от тежката катастрофа на автомагистрала \"Тракия\". \r\nНа фаталния петък 13-и пътнически автобус на фирма \"Юнион Ивкони\",  пътуващ от Бургас за София се преобърна. При инцидента загинаха 6 души, а  23, сред които и дете, бяха ранени. Повече от 14 линейки извозиха  ранените до 6 столични столични болници.\n\n\n\r\nВ тяхна памет националните флагове на всички държавни институции днес ще бъдат свалени наполовина.\r\nПричината за тежкия инцидент е съприкосновение \"между два леки автомобила и автобуса\", твърдят разследващите.\r\nДо момента е установено, че автобусът има удостоверение за техническа изправност, а техническият преглед е от 6 февруари 2018 година.\r\r\n                    \r\n                    Екипът на ИА \"Автомобилна администрация\", който е изпратен в компанията, е констатирал, че автобусът има валиден пътен лист с двама водачи записани за маршрута, единият, от които е управлявал по време на инцидента. Той има валидни карти за квалификация и за психологическа годност, както и валидна дигитална карта, в която се записва работното време на водача.\r\nПо думите на регионалния министър Николай Нанков пътната инфраструктура не е причина за инцидента на \"Тракия\", като анализ на характеристиките на участъка на катастрофата е показал, че той е в добро състояние от гледна точка на асфалтово покритие, маркировка и мантинели.\n\r\n\r\n ", "date": "2018.04.14", "title": "България скърби! Ден на траур за жертвите от ада на \"Тракия\""}
{"url": "https://www.dnes.bg/blizak-iztok/2018/04/14/udarenite-obekti-v-siriia-evakuirani-predi-dni.373568", "text": "През последните дни сирийските власти са евакуирали техниката и военнослужещите от обектите, които днес бяха ударени от САЩ, Великобритания и Франция, съобщиха телевизия \"Ал Арабия\" и високопоставен представител на регионален съюз, който подкрепя сирийския президент Башар Асад, предадоха Ройтерс и ТАСС.\n\r\nСпоред съюзника на Асад при операцията са били изстреляни около 30 ракети, а една трета от тях са били прехванати.\n\r\nСпоред сирийски военни източници са били прехванати 20 ракети, които били изстреляни по района на Касва южно от Дамаск, предаде ДПА.\n\r\nСирийската държавна агенция САНА заяви, че сирийската противовъздушна отбрана е прехванала всички ракети, изстреляни по цели в провинция Хомс.\r\n                    \r\n                    \r\nЛетището на Дамаск не е било сред целите на западните удари. Според САНА основните цели на въздушните удари са били обекти в предградия на Дамаск и позиции на ПВО.\n\r\nВ Дамаск е частично нарушено електроподаването, съобщи панарабската телевизия \"Ал Маядин\", според която \"сирийската ПВО е поразила значителен брой от изстреляните по столицата ракети\".\n\r\nТелевизия \"Ал Джазира\" съобщи, че западните въздушни удари по Сирия са били насочени по военното летище Мезза в предградие на Дамаск и база на ПВО в района на планината Касюн, както и по 41-а бригада на силите за специално предназначение и 105-а бригада на Републиканската гвардия. Според телевизията са ударени общо девет цели в Дамаск, негови предградия и други райони на Сирия.\n\r\nДържавната агенция САНА отрече тази информация и заяви, че \"враждебните медии се опитват да преувеличат мащабите на тристранната агресия, която е крещящо нарушение на международното право и е осъдена на провал\", предаде Франс прес.\n\r\nВ западните удари по Сирия освен изстреляни от кораби ракети са участвали и самолети, което е поставило в опасност пилотите заради сирийските и руските противовъздушни системи, заяви пожелал анонимност американски официален представител.\n\r\nСпоред други представители на американската администрация в ударите са използвани различни видове боеприпаси, включително крилати ракети \"Томахок\".\n\r\nСпоред телевизия \"Ал Маядин\" западните бойни самолети са излетели от базата на водената от САЩ коалиция в Ел Удейд в Катар.\n\r\nСи Ен Ен, цитирайки военни източници, съобщи, че при ударите е използван най-малко един кораб в Червено море, както и бомбардировачи Б-1.", "date": "2018.04.14", "title": "Ударените обекти в Сирия – евакуирани преди дни"}
{"url": "https://www.dnes.bg/rusia/2018/04/14/sled-udara-po-siriia-iran-plashi-s-regionalni-posledstviia.373569", "text": "Правителството на Иран предупреди, че ще има \"регионални последствия\" след като по Сирия бяха нанесени въздушни удари от въоръжените сили на САЩ, Франция и Великобритания, предава Франс прес.\r\n\"САЩ и съюзниците им нямат доказателство и без да изчакат ОЗХО да излезе с позиция, нанесоха тази военна атака\", заяви прессекретаря на иранското външно министерство Баграм Касеми.\r\nТой допълни, че \"те ще са отговорни за регионални последствия\".\r\nМеждувременно сирийските власти обявиха, че въздушните удари са нанесли щети по военни складове край град Хомс.\r\nВоенно летище \"Меззе\", в предградие на Дамаск и базата на силите на ПВО, в района Касюн, също са станали цели за ракетните удари в Сирия.\r\r\n                    \r\n                    На удара от страна на САЩ, Великобритания и Франция са били подложени позициите на 41-а бригада на специалните части на Сирия 105-а бригада на Републиканската гвардия в предградията на столицата.\r\nУдарени са и научно-изследователските центрове в района Берзе, северно от Дамаск, пише ТАСС.\r\n ", "date": "2018.04.14", "title": "След удара по Сирия, Иран плаши с \"регионални последствия\""}
{"url": "https://www.dnes.bg/obshtestvo/2018/04/14/ranenite-na-trakiia-vse-oshte-v-kritichno-systoianie.373570", "text": "Относително спокойно е преминала нощта за пациентите, настанени в УМБАЛ \"Св.Анна\"-София АД, които пострадаха вчера при тежката катастрофа на \"Тракия\" до Вакарел.\n\r\nТе са обезболени и контактни, заяви дежурният лекар в КАИЛ д-р Генджелиев. Все още обаче състоянието им е критично, съобщиха от лечебното заведение.\n\r\nВчера в УМБАЛ \"Св. Анна\"-София бяха направени операции на шест от пациентите (три жени и трима мъже). През нощта, около 22 часа, приключи операцията на най-тежко пострадалата пациентка. \n\r\nПо-рано през деня лекарите оперираха жената с тежка рана на скалпа. \n\r\nМъжете, които са били оперирани, са били с фрактури на горни крайници. При единия от тях фрактурата е била открита, но хирурзите са успели да спасят ръката.\r\n                    \r\n                    \r\nПрипомняме, че на фаталния петък 13-и пътнически автобус на фирма \"Юнион Ивкони\", пътуващ от Бургас за София, се преобърна. При инцидента загинаха 6 души, а 23, сред които и дете, бяха ранени. Повече от 14 линейки извозиха ранените до 6 столични столични болници.\n\r\nДнес е Ден на национален траур за жертвите от тежката катастрофа.", "date": "2018.04.14", "title": "Ранените на \"Тракия\" – все още в критично състояние"}
{"url": "https://www.dnes.bg/rusia/2018/04/14/udaryt-100-krilati-raketi-v-noshtnoto-nebe-nad-siriia.373571", "text": "Министерството на отбраната на Русия съобщи, че САЩ, Великобритания и Франция са изстреляли повече от 100 крилати ракети и ракети клас „въздух-земя“ по военни и цивилни обекти в Сирия, предава ТАСС, цитирана от БТА.\r\n\"По военните и граждански обекти в Сирия с въздушни и морски носители САЩ, Великобритания и Франция са изстреляли повече от 100 крилати ракети и ракети клас \"въздух-земя\", съобщиха в министерството.\r\nГенералният секретар на ООН Антонио Гутериш напомни на САЩ, Франция и Великобритания, че отговорността за поддържането на мира лежи върху Съвета за сигурност на ООН, предава РИА Новости.\r\r\n                    \r\n                    \"Внимателно следя съобщенията за въздушните удари в Сирия, проведени от САЩ, Франция и Великобритания. Има задължение, особено като става въпроса за мира и сигурността, да се действа в съответствие с Устава на ООН и международното право\", заяви той.\r\n\"Основната отговорност за поддръжката на международния мир и сигурност лежи върху Съвета за сигурност\", настоя Гутериш. ", "date": "2018.04.14", "title": "Ударът: 100 крилати ракети в нощното небе над Сирия"}
{"url": "https://www.dnes.bg/stranata/2018/04/14/shofiorkata-udarila-avtobusa-na-trakiia-s-otnemana-knijka.373572", "text": "Задържана е шофьорката на лекия автомобил, който участваше в тежката катастрофа на АМ \"Тракия\", при която загинаха 6 души, а 23 бяха ранени.\n\n\n\n\n\n\r\nПо информация на Нова телевизия 29-годишната шофьорка на автомобила Цвета Таскова е с отнемана шофьорска книжка заради употреба на алкохол. От две години обаче отново е правоспособен водач. \n\r\nСлед инцидента пробите й за наркотици и алкохол са били отрицатели. \n\r\nШофьорката е задържана за 24 часа в Софийската областна дирекция на полицията, днес прокуратурата ще решава дали да я задържи за по-дълго. \n\r\nВчера шофьорът на катастрофиралия автобус обясни, че не е имал време за реакция при инцидента и допълни, че е карал с 95 км/ч.\r\n                    \r\n                    \r\nВ огледалото той вижда, че кола започва да го изпреварва, изчаква я да мине и в този момент се чува страшен удар. По думите му автобусът се вдигнал на дясната си страна и се е преобърнал в канавката. \n\r\nВ шок била и водачката на колата, която се ударила в автобуса. \n\r\n\"Плачеше и казваше \"аз съм виновна, аз ви ударих\". Младо момиче, не знам, няма драскотина. Тръгнала да ме изпреварва, чула шум в предна лява гума и се обърнала да намали касетофона, за да чуе шума. В този момент се удря в автобуса. Това каза пред мен и още двама полицаи\", разказа тогава шофьорът.\n\r\nДнес е Ден на национален траур за жертвите от тежката катастрофа. \r\n ", "date": "2018.04.14", "title": "Шофьорката, ударила автобуса на \"Тракия\" - с отнемана книжка"}
{"url": "https://www.dnes.bg/stranata/2018/04/14/slyncheva-i-topla-sybota-temperaturite-mejdu-23-i-28.373573", "text": "Днес отново ще бъде предимно слънчево и топло. В следобедните часове над планините и планинските райони в Западна и Централна България ще се развива купеста и купесто-дъждовна облачност и на отделни места ще има краткотрайни валежи с гръмотевици. Ще духа слаб до умерен вятър, предимно от изток.\n\r\nМаксималните температури ще са между 23° и 28°, в София около 24°. Това съобщиха за \"Фокус\" от Националния институт по метеорология и хидрология (НИМХ).\n\r\nНад Черноморието ще остане мъгливо и хладно. Ще духа слаб до умерен източен вятър, който вечерта ще отслабне. Максимални температури на въздуха – между 8° и 12°, температурата на морската вода е 10-12°. Вълнението на морето ще е 1-2 бала.\r\n                    \r\n                    \r\nВ планините ще преобладава слънчево време, но в следобедните часове ще се развива купеста и купесто- дъждовна облачност и ще има краткотрайни валежи с гръмотевици и временно усилване на вятъра. \n\r\nЩе духа слаб до умерен североизточен вятър. Максимална температура на 1200 метра – около 18°, на 2000 метра – около 11°.\r\n ", "date": "2018.04.14", "title": "Слънчева и топла събота - температурите между 23° и 28°"}
{"url": "https://www.dnes.bg/politika/2018/04/14/karakachanov-sled-udarite-v-siriia-niama-zaplaha-za-bylgariia.373574", "text": "Министърът на отбраната Красимир Каракачанов увери, че няма непосредствена заплаха за България заради ударите в Сирия.\n\n\n\n\n\n\n\r\n\"Това, което видяхме през нощта, беше един удар – превантивен и предупредителен\", каза той пред bTV и добави, че по никакъв начин не се очаква сухопътна операция.\n\r\n\"Най-вероятно руснаците са били предварително предупредени кои райони в Сирия ще бъдат атакувани\", коментира Каракачанов.\n\r\nПо думите му ударите са приключили и оттук нататък отново идва ред на дипломатите и политиците. Сигналите от България са за мирно разрешение на проблемите на масата за преговорите, допълни още военният министър.\r\n                    \r\n                    \r\nТой обясни, че категоричната българска позиция е, че призоваваме за умереност и търсене на диалог.\n\r\n\"Изстреляни са над 120 ракети по 3-4 обекта в Сирия. Говори се за 11-12 свалени ракети. Процентът на свалените ракети е малък, което показва, че само сирийката противовъздушна охрана се е противопоставила, а не и руската. Такива бяха и уверенията от руска страна. Това показва, че много вероятно е да има комуникация между Русия и САЩ. Умерената реакция на Русия показва, че е имало предварителна информираност между двете държави\", коментира и пред Нова тв Каракачанов.\n\r\nМинистърът на отбраната добави, че към този момент не се очаква мигрантска вълна към България и не е необходимо въоръжените ни сили да бъдат привеждани в специална степен на готовност.", "date": "2018.04.14", "title": "Каракачанов след ударите в Сирия: Няма заплаха за България"}
{"url": "https://www.dnes.bg/notifikacii/2018/04/14/franciia-voennata-operaciia-v-siriia-e-legitimna-i-syrazmerna.373575", "text": "Военната операция на САЩ, Великобритания Франция в Сирия е легитимна, съразмерна и прецизна, заяви тази сутрин френският министър на външните работи Жан-Ив Льо Дриан, цитиран от Франс прес.\n\r\n\"Химическата ескалация в Сирия не е приемлива\", каза Льо Дриан, който направи изявление в Елисейския дворец заедно с министърката на отбраната Флоранс Парли, пише БТА.\n\n\n\n\n\n\r\nУдарите, нанесени тази нощ от САЩ, Великобритания и Франция в Сирия, бяха насочени срещу най-големия изследователски център и два производствени обекта от нелегалната химическа програма на сирийския режим, заяви Флоранс Парли.\n\r\n\"Инфраструктурите, срещу които бяха насочени ударите, са служили за разработка и производство на вещества, използвани за избиване на сирийски мъже, жени и деца в разрез с всички норми на правото и цивилизацията\", продължи френската министърка. \"Ние не се стремим към конфронтация и отхвърляме всяка логика на военна ескалация. По тази причина заедно с нашите съюзници ние се постарахме руснаците да бъдат предварително уведомени\", подчерта тя.\n\r\nВ ударите срещу Сирия Франция участва с многоцелеви фрегати в Средиземно море и изтребители, каза Парли. \n\r\n\"Многоцелеви фрегати с ескортни кораби за защита и подкрепа бяха разположени в Средиземно море. В същото време в началото на нощта бе предприето въздушно нападение от няколко военновъздушни бази във Франция, за да стигнат самолетите до сирийския бряг. Тези различни средства откриха съвършено съгласувано огън с крилати ракети, в тесен синхрон с нашите американски и британски съюзници\", каза френската министърка на въоръжените сили.", "date": "2018.04.14", "title": "Франция: Военната операция в Сирия е легитимна и съразмерна"}
{"url": "https://www.dnes.bg/notifikacii/2018/04/14/siriiskiiat-rejim-osydi-varvarskata-agresiia-na-zapada.373576", "text": "Няма човешки жертви от ракетните удари, нанесени рано тази сутрин срещу Сирия от САЩ, Великобритания и Франция, съобщи командването на сирийската армия в декларация, цитирана от сирийската агенция Сана и от ТАСС.\n\n\n\n\n\n\r\n\"Пораженията от ударите, нанесени срещу сирийската територия, се ограничават до материални загуби\", се казва в декларацията на сирийското военно командване.\n\r\nСирийският режим осъди \"варварската и брутална агресия\" на западните страни след ударите.\n\r\nТези удари имат за цел да попречат на мисията на Организацията за забрана на химическите оръжия (ОЗХО), която трябваше да започне днес разследване в Дума на предполагаема химическа атака, посочва Сана. \r\n\"Агресията има за главна цел да попречи на работата на екипа, да изпревари неговите заключения и да окаже натиск над мисията, в опит да се прикрият лъжите и измислиците\" на Запада, гласи съобщението на Сана.\n\r\nВ предполагаемото химическо нападение в Дума - последния бастион на бунтовниците в подстъпите към столицата Дамаск, загинаха над 40 души според спасителните служби, напомня АФП. Сирийският режим и неговият съюзник Русия отрекоха всякаква отговорност и обвиниха в лъжи бунтовниците.\n\r\nСирийското външно министерство заяви, че нападението на западните страни срещу Сирия тази нощ няма по никакъв начин да повлияе на решителността на сирийската армия да засили борбата срещу бунтовниците и да възстанови контрола си над цялата страна, предаде Ройтерс, цитирана от БТА.\n\r\n\"Варварската агресия няма да повлияе по никакъв начин на решителността и настоятелността на сирийския народ и на неговите героични въоръжени сили\", заяви официален източник от сирийското външно министерство пред Сана. \"Тази агресия само ще разпали напреженията в света\" и ще застраши международната сигурност, добави източникът, цитиран от Ройтерс.", "date": "2018.04.14", "title": "Сирийският режим осъди \"варварската агресия\" на Запада"}
{"url": "https://www.dnes.bg/notifikacii/2018/04/14/turciia-za-vyzdushnite-udari-sreshtu-siriia-umesten-otgovor.373577", "text": "Турция приветства като \"уместен отговор\" въздушните удари на САЩ, Великобритания и Франция срещу обекти на сирийското правителство, заяви източник от турското външно министерство, цитиран от Ройтерс.\n\n\n\n\n\n\r\n\"Ние смятаме за уместен отговор операцията, извършена срещу сирийското правителство от САЩ, Великобритания и Франция\", каза източникът пред Ройтерс.\n\r\nФранс прес цитира комюнике на външното министерство, в което се казва: \"Ние приветстваме тази операция, която е отговор на цялото човечество след атаката в Дума. Всичко дава основание да се смята, че тя е извършена от сирийския режим\", се казва в комюникето. \r\nМеждувременно ливанското шиитско движение Хизбула, което е съюзник на сирийския президент Башар Асад заяви, че войната на Съединените щати срещу Сирия няма да постигне целите си, предаде Франс прес.\n\r\n\"Войната на Съединените щати срещу Сирия, срещу народите и освободителните движения, няма да постигне целите си\", се казва в декларация на Хизбула.\n\r\nПроиранското шиитско движение остро осъди ударите на САЩ, Великобритания и Франция срещу Сирия и ги нарече въпиещо посегателство срещу териториалната цялост и народа на Сирия, съобщи ДПА, цитирана от БТА.\r\n ", "date": "2018.04.14", "title": "Турция за въздушните удари срещу Сирия: Уместен отговор!"}
{"url": "https://www.dnes.bg/televizia/2018/04/14/bez-prechki-v-liubovta-v-ierihon.371119", "text": "В осми епизод от \"Йерихон\" е краят на съдебния процес и прогонването на Коутс от града.  Нищо вече не пречи на засилващата се връзка между Джони и Ани.\r\nНовата кариера носи огромен успех на Йерихон, но по време на инцидент в мината Джони се озовава заклещен и в голяма опасност.\r\nЗа да го спаси Чарлз трябва да остави чувствата си настрана, но в опитите си да му помогне той пада в същия капан.\r\nЕдинственият останал и с достатъчно опит да избави двамата мъже от сигурна гибел е Коутс. А сега бъдещето на Джони, Чарлз и виадукта е само в негови ръце... \r\nГледайте \"Йерихон\" всеки уикенд от 20.20 часа по телевизия.\r\n ", "date": "2018.04.14", "title": "Без пречки в любовта в \"Йерихон\""}
{"url": "https://www.dnes.bg/notifikacii/2018/04/14/otide-si-legendarniiat-rejisior-milosh-forman.373578", "text": "Милош Форман - легендарният режисьор от чешки произход и носител на две награди \"Оскар\", почина на 86-годишна възраст, предадоха световните информационни агенции.\r\n\"Той си отиде мирно, заобиколен от семейството и близки приятели\", съобщава съпругата му Мартина, цитирана от Чешката осведомителна агенция.\r\nФорман е починал в САЩ след кратко боледуване.\r\nМилош Форман е роден на 18 февруари 1932 г. в Часлав, Чехословакия. Емигрира от родината си след събитията през 1968 г. През 70-те години на миналия век получава американско гражданство.\r\nФорман е носител на две награди \"Оскар\" - за знаковите си филми \"Полет над кукувиче гнездо\" (1975) и \"Амадеус\" (1984). \r\nСред известните му продукции са също \"Коса\", \"Рагтайм\", \"Народът срещу Лари Флинт\", \"Човек на Луната\", пише БТА.", "date": "2018.04.14", "title": "Отиде си легендарният режисьор Милош Форман"}
{"url": "https://www.dnes.bg/notifikacii/2018/04/14/siriia-uspiala-da-svali-povecheto-ot-izstrelianite-raketi.373579", "text": "Сирийската армия потвърди, че нейни позиции са били ударени от над 100 ракети, изстреляни през нощта от американски, британски и френски сили, предаде ДПА, цитирана от БТА.\n\n\n\n\n\n\r\nВ изявление, прочетено от армейски генерал по държавната телевизия, се казва, че са нанесени материални щети по изследователски център в Барзе, североизточно от Дамаск.\n\r\nВ съобщението се добавя обаче, че сирийската противовъздушна отбрана е съумяла да свали повечето от ракетите, след като на атаката е било реагирано с \"голяма ефективност\".\n\r\nАрмията заяви, че част от ракетите са пропуснали целта и са ударили намираща се недалеч военна база в Хомс, при което са били ранени трима цивилни.\r\nТочният брой на изстреляните ракети е 110 според изявлението, цитирано от Асошиейтед прес.\n\r\nРуското министерство на отбраната също потвърди, че са били изстреляни над 100 ракети.\n\r\n\"Значителна част от изстреляните крилати ракети и ракети въздух-земя са били свалени\", заяви ведомството, цитирано от ТАСС.\n\r\nМинистерството посочи, че ударите са нанесени от два военноморски кораба на САЩ в Червено море, тактическа военновъздушна група в Средиземно море и американски бомбардировачи Б-1Б, излитащи от военната база Танф край границата на Сирия с Ирак.\n\r\nВедомството заяви, че военното летище Думейр на изток от Дамаск е било атакувано с 12 ракети. Всички са били свалени от стари съветски зенитно-ракетни комплекси.\n\r\n\"Сирийското военно летище Думейр, на изток от Дамаск, беше атакувано с 12 крилати ракети. Средствата за противовъздушна отбрана на сирийските въоръжени сили прехванаха всичките крилати ракети. При отразяването на удара бяха задействани сирийските средства за ПВО С-125, С-200, \"Бук\" и \"Квадрат\".\n\r\nРуските военни заявиха, че техните средства за ПВО в базите им на военновъздушните и военноморските сили в Сирия не са били задействани.\n\r\nТелевизионният канал \"Росия-24\" съобщи, че руският министър на отбраната Сергей Шойгу докладва на президента Владимир Путин за цялата оперативна обстановка в Сирия.", "date": "2018.04.14", "title": "Сирия успяла да свали повечето от изстреляните ракети"}
{"url": "https://www.dnes.bg/notifikacii/2018/04/14/putin-osydi-atakata-sreshtu-siriia-sasht-uslojniavat-humanitarnata-katastrofa.373580", "text": "Русия осъжда нападението срещу Сирия и свиква извънредно заседание на Съвета за сигурност на ООН, заяви руският президент Владимир Путин, цитиран от пресслужбата на Кремъл.\n\n\n\n\n\n\n\n\n\n\r\n\"Русия категорично осъжда нападението срещу Сирия, където руски военнослужещи помагат на законното правителство в борбата с тероризма\", подчерта Путин, цитиран от ТАСС. \n\r\nС действията си САЩ още повече усложняват хуманитарната катастрофа в Сирия, носят отговорност за страданията на мирното население, на практика си затварят очите пред действията на терористите, които седем години измъчват сирийския народ, провокират нова вълна от бежанци от тази страна и региона като цяло\", отбеляза руският лидер.\r\nРусия свиква извънредно заседание на Съвета за сигурност на ООН за обсъждане на \"агресивните действия на САЩ и техните съюзници\", заяви Путин.\n\r\nТой каза, че за атаката в Сирия е била използвана инсценировка на употреба на отровни вещества срещу гражданско население. \n\r\n\"Отново, както и преди година, когато САЩ атакуваха в Сирия базата Шайрат, като предлог бе използвана инсценировка на прилагане на отровни вещества срещу цивилното население - този път в Дума, предградие на Дамаск\", каза Путин и добави, че руските военни експерти са посетили мястото на \"мнимия инцидент\" и не са открили следи от използване на хлор или друго отровно вещество. \n\r\n\"Нито един мирен жител не потвърди, че е имало химическа атака\", заяви той.\n\r\nЕскалацията на напрежението в Сирия оказва разрушително въздействие на цялата система на международните отношения, посочи Путин. Историята ще се произнесе и тя вече възложи на Вашингтон \"тежката отговорност за кървавата разправа с Югославия, Ирак и Либия\". \n\r\nИранският върховен лидер аятолах Али Хаменей пък заяви, че атаката срещу Сирия на САЩ, Франция и Великобритания е престъпление и че с нея няма да се постигне нищо, предаде Ройтерс.\n\r\n\"САЩ и съюзниците им няма да постигнат нищо с престъпленията в Сирия. Нападението срещу Сирия е престъпление. Американският президент, британският премиер и френският президент са престъпници\", каза Хаменей в реч, цитирана от иранската телевизия.\n\r\nПредставител на елитното иранско военно подразделение Корпус на гвардейците на Ислямската революция заяви, че последиците от ударите по Сирия ще бъдат за сметка на Вашингтон.\n\r\n\"С тази атака ситуацията ще стане по-сложна и това със сигурност ще бъде за сметка на САЩ, които ще са отговорни за последващите регионални събития, които със сигурност няма да са в техен интерес\", каза пред иранската агенция Фарс Ядола Джавани, заместник-ръководител на политическия отдел на корпуса.", "date": "2018.04.14", "title": "Путин осъди атаката срещу Сирия: САЩ усложняват хуманитарната катастрофа!"}
{"url": "https://www.dnes.bg/politika/2018/04/14/borisov-svikva-izvynredno-zasedanie-za-udarite-v-siriia.373581", "text": "Премиерът Бойко Борисов ще проведе извънредно заседание след военната операция на САЩ, Франция и Великобритания срещу Сирия.\r\nНа него ще присъстват вицепремиерите Красимир Каракачанов и Екатерина Захариева и ръководителите на службите за сигурност, съобщиха от правителствения пресцентър.\r\nНа заседанието ще бъде обсъдена ситуацията след последното развитие на конфликта в Сирия.", "date": "2018.04.14", "title": "Борисов свиква извънредно заседание за ударите в Сирия"}
{"url": "https://www.dnes.bg/health/2018/04/14/ot-koi-hrani-se-natraviame-nai-chesto.373502", "text": "Със затопляне на времето и края на зимните месеци заболяемостта от грипни и остри дихателни инфекции постепенно намалява. Но пролетта и летните месеци също се характеризират със зачестяваща заболяемост, но от страна на чревните вируси и т. нар. хранителни токсикоинфекции. Последните представляват група синдроми, които са резултат от приема на храни, които са замърсени с различни микроорганизми, техните токсини или с някои химични съединения. \r\nСъществува известна връзка межу вида на консумираната храна и съответно типа на микроорганизмите, които водят до хранителна интоксикация. Най-честите причинители са Staphylococcus aureus - изолира се от заразени кремове на торти и пасти; Bacillus cereus – месни ястия, зеленчуци, пържен ориз; холерният вибрион от морски дарове; салмонела от месо, яйца; листерия – меки сирена, мляко и други.\r\n \r\nМеханизмът на предаване е фекално-орален - фактори за пренасяне на инфекцията са различни хранителни продукти и питейната вода. Като основни рискови групи за развитие на усложнения се посочват децата, поради възможността за бързо обезводняване, възрастните и имунокомпрометираните пациенти.\r\nПовечето бактериални токсикоинфекции протичат с диария, която често се придружава и с повръщане.\r\n \r\nСтафиликоковите хранителни токсикоинфекции се предават основни чрез консервирани храни и заразени сладкарски кремове. В заразените храни се отделят токсини от бактериите, което е и причината клиничните симптоми да настъпват до часове след консумация. Независимо от това заболяването е самоограничаващо се и с добра прогноза – оздравяване настъпва между 24 и 48 часа в неусложнените случаи.\r\n \r\n\r\n ", "date": "2018.04.14", "title": "От кои храни се натравяме най-често?"}
{"url": "https://www.dnes.bg/notifikacii/2018/04/14/tereza-mei-udarite-na-zapada-v-siriia-pravilni-i-zakonni.373583", "text": "Британската министър-председателка Тереза Мей заяви днес на пресконференция, че е било правилно и законно да нареди удари с крилати ракети срещу Сирия след химическото нападение срещу цивилни в сирийския град Дума, предадоха Ройтерс и Франс прес.\n\n\n\n\n\n\n\r\nМей каза, че целта е да бъдат възпрени сирийските власти да употребяват занапред химически оръжия и да се изпрати сигнал към света, че употребата на такива оръжия е неприемлива, пише БТА.\n\r\n\"Беше и правилно, и законно да предприемем военни действия с нашите най-близки съюзници, за да се облекчат по-нататъшни човешки страдания, като се намалят способностите на сирийския режим да извършва химически атаки\", каза министър-председателката, която днес ще говори пред парламента.\r\n\"Тази колективна акция изпраща ясно послание: международната общност няма да стои настрана и няма да толерира употребата на химически оръжия. Това не беше намеса в гражданската война, нито имаше за цел смяна на режима. Това беше ограничен, прецизен и ефикасен удар с ясни граници. Въпреки че е в ход цялостна оценка на ударите, ние сме уверени в техния успех\", продължи Тереза Мей.\n\r\nНа въпрос защо не се е консултирала с парламента преди да предприеме операцията, тя отвърна, че е било по съображения за сигурност. \"Беше правилно да вземем тези мерки в момента, в който ги предприехме\", добави тя.\n\r\nДоклади на разузнаването и на други източници сочат, че сирийското правителство стои зад атаката в Дума миналата седмица, каза Мей. \n\r\n\"Надеждна разузнавателна информация сочи, че сирийски военни са координирали вероятната употреба на хлор в Дума на 7 април. Никоя друга групировка не е могла да извърши това нападение. Опозицията не използва нито хеликоптери, нито варелни бомби\", подчерта британската министър-председателка.", "date": "2018.04.14", "title": "Тереза Мей: Ударите на Запада в Сирия - правилни и законни"}
{"url": "https://www.dnes.bg/stranata/2018/04/14/myj-zagina-pri-katastrofa-mejdu-traktor-i-tri-koli.373584", "text": "Мъж е загинал, а други двама са пострадали при тежка катастрофа по път Русе – Велико Търново, между селата Раданово и Петко Каравелово, съобщиха от МВР за \"Фокус\". \r\nСигналът за инцидента е получен в 09.55 часа. \r\nПроизшествието е между трактор и три леки автомобила. \r\nПо първоначална информация е загинал водачът на единия автомобил и са пострадали водач и пътник от втори лек автомобил. \r\nДвижението в района на катастрофата временно е преустановено. Всички автомобили изчакват на място.\r\nПричините за произшествието са в процес на изясняване.", "date": "2018.04.14", "title": "Мъж загина при катастрофа между трактор и три коли"}
{"url": "https://www.dnes.bg/notifikacii/2018/04/14/shte-ima-nov-udar-sreshtu-siriia-ako-izpolzva-himichesko-oryjie.373585", "text": "Френският външен министър Жан-Ив Льо Дриан предупреди, че ще има нова военна интервенция в Сирия в случай на ново нападение с химическо оръжие, предаде Франс прес, цитирана от БТА.\r\n\"По въпроса за химическото оръжие има червена линия, която не бива да бъде пресичана и ако тя случайно бъде пресечена, ще има нова интервенция\", каза министърът по телевизия Бе Еф Ем Те Ве и добави: \"Мисля, че урокът ще бъде разбран\".\r\nЛьо Дриан посочи, че ударите на САЩ, Великобритания и Франция срещу Сирия са унищожили значителна част от химическия арсенал на режима в Дамаск.\r\nФренският външен министър съобщи, че визитата на президента Еманюел Макрон в Русия в края на май не е поставена под въпрос.", "date": "2018.04.14", "title": "Ще има нов удар срещу Сирия, ако използва химическо оръжие"}
{"url": "https://www.dnes.bg/notifikacii/2018/04/14/10-nujni-stypki-za-poveche-zdrave-i-dylgoletie.373515", "text": "Често не се замисляме за вредните неща, които сами си причиняваме. Приемаме живота и здравето за даденост, а когато настъпи кризисен момент и сме изправени пред предизвикателство, понякога е късно.\r\nМечтаем за дълголетие, обичаме живота си, но ежедневно правим грешки, които скъсяват живота и влошават здравето.\r\nСледвайте някои базови правила за здравословен начин на живот, които повишават продължителността на живота и дават възможност да се радвате на щастливите моменти.\r\n1. Спрете пушенето.\r\nНе е нужно да обясняваме защо трябва да го направите. Всеки знае какви вреди причинява то на здравето. Ако спрете пушенето със сигурност ще удължите живота си и ще се чувствате по-добре.\r2. Упражнявайте се всеки ден.\r\nУпражненията по 30 минути на ден дават енергия и въздействат положително на абсолютно всеки орган и система в тялото. Не го лишавайте от тези здравословни ползи. Освен това ще се чувствате прекрасно и ще сте във форма.\r\n", "date": "2018.04.14", "title": "10 нужни стъпки за повече здраве и дълголетие"}
{"url": "https://www.dnes.bg/politika/2018/04/14/voennata-operaciia-preduprejdenie-za-siriia.373586", "text": "В отговор на поредната химическа атака срещу цивилни в Сирия тази нощ коалиция от държави предприе ограничен удар по въздух по съоръжения, свързани с химически оръжия. Целите са подбрани прецизно, така че да няма жертви. Разглеждаме еднократната военна операция като предупреждение за прекратяване на подобни незаконни действия на сирийския режим в бъдеще. Това каза вицепремиерът и министър на външните работи Екатерина Захариева след заседание при министър-председателя, на което освен нея присъстваха вицепремиерът Красимир Каракачанов, министърът на вътрешните работи Валентин Радев, ръководствата на службите за сигурност.\n\n\n\r\nСъщевременно изразяваме загриженост от възможна ескалация на конфликта и призоваваме всички страни, и особено сирийския режим, да преустанови всякакви действия, нарушаващи международното хуманитарно право, заяви Захариева, цитирана от БТА.\r\n                    \r\n                    \r\nПо думите й е необходимо предприемане на мерки за деескалация, както и осигуряване на пълен и безпрепятствен хуманитарен достъп до жертвите на химически атаки в сирийския град Дума.\n\r\nКакто многократно сме изразявали категоричната непримиримост срещу употребата на химическо оръжие, подчертаваме, че няма кауза, която да оправдава убийството на невинни граждани, сред които и деца, каза Захариева. Използването на химическо оръжие е военно престъпление, допълни тя.\n\r\nТя посочи, че премиерът е разговарял с временно управляващия българското посолство в Сирия и е станало ясно, че няма пострадали български граждани.\r\nВ отговор на репортерски въпрос Захариева посочи, че са били във връзка с партньорите си и са имали информация от няколко дни за рамките, в които ще се проведе военната операция. Захариева отбеляза, че умерената руска позиция й дава основание да смята, че няма да има военен ответен удар от страна на Русия. Тя посочи, че не е случайно, че не са атакувани свързани с Русия бази.\n\r\nВицепремиерът Красимир Каракачанов каза, че няма нужда от допълнителни мерки в страната точно поради факта, че няма непосредствена заплаха. \n\r\nИнформацията от Дамаск, а и от съседните посолства, включително от Турция, е, че няма вълна, която да се движи от Сирия към Турция или от Турция към България, отбеляза той и допълни, че въпреки всичко граничната полиция, както и военните, които участват в защита на границата, си изпълняват задълженията. \n\r\nТой също отбеляза, че това е единична атака, която има за цел да предупреди управляващите в Сирия да не използват химически оръжия. \n\r\nСамата реакция на останалите страни, които подкрепят правителството в Дамаск, е също обрана и умерена, каза Каракачанов. ", "date": "2018.04.14", "title": "Военната операция – предупреждение за Сирия"}
{"url": "https://www.dnes.bg/notifikacii/2018/04/14/es-iaponiia-i-kanada-edinni-izraziha-podkrepa-za-udarite-v-siriia.373587", "text": "Председателят на Европейския съвет Доналд Туск подкрепи ударите, нанесени от САЩ, Великобритания и Франция срещу Сирия, и заяви, че ЕС ще бъде заедно със съюзниците си \"на страната на справедливостта\", съобщи ТАСС.\n\r\nУдарите показаха на сирийския режим, Иран и Русия, че повече не могат да продължават тази човешка трагедия, ако най-малкото не платят за това висока цена, написа днес Туск в Туитър.\n\r\nГерманската канцлерка Ангела Меркел заяви, че нейното правителство подкрепя ударите срещу сирийския режим и \"необходимата и уместна военна интервенция\" след предполагаемото нападение с химическо оръжие преди седмица в предградието на Дамаск - Дума, в което загинаха десетки хора, предадоха Франс прес и ДПА.\n\n\n\n\n\n\r\n\"Подкрепяме факта, че нашите американски, британски и френски съюзници поеха своите отговорности. Военната интервенция беше необходима и уместна. Международната общност осъди употребата на химически оръжия и предупреди сирийското правителство да не извършва повече нарушения\", заяви в декларация Меркел. \n\r\nВ четвъртък тя обяви, че Германия няма да участва във военни действия, напомня АФП.\n\r\nМеждународната общност има задачата да установи и подведе под отговорност виновниците за всяко нападение с химическо оръжие, заяви председателят на Европейската комисия Жан-Клод Юнкер.\n\r\nСнощи Франция, Великобритания и САЩ дадоха съгласуван военен отговор на ужасното нападение на сирийския режим срещу цивилни в Дума на 7 април, отбелязва Юнкер. ЕК вече посочи, че употребата на химическо оръжие е неприемлива, независимо от обстоятелствата и трябва да бъде осъдена възможно най-решително. Това не беше първият път, в който режимът в Сирия използва химическо оръжие срещу цивилни, но трябва да остане последният, добавя председателят на ЕК.\n\r\nТой отбелязва, че конфликтът в Сирия навлиза в осмата поредна година и допълва, че съществува крайна необходимост от трайно прекратяване на огъня, спазвано от всички. По неговите думи това би проправило пътя към постигане на договорено политическо решение и траен мир, в рамките на процеса от Женева под ръководството на ООН. След понесените страдания, сирийците заслужават поне това, се посочва в изявлението.\n\r\nХоландският премиер Марк Рюте заяви, че правителството му разбира военната акция на тримата натовски съюзници, защото \"използването на химическо оръжие е сериозно престъпление, което международната общност не може да приеме\", предаде Асошиейтед прес. \n\r\nВ реакциите си тази сутрин в Туитър и Фейсбук Рюте каза, че зад предполагаемата химическа атака в Дума вероятно стои режимът на Башар Асад. Рюте разкритикува Русия за използването на вето в Съвета за сигурност на ООН, което е попречило да се разбере истината и да се използват международни законни инструменти срещу употребата на химическо оръжие.\n\r\nДания безусловно подкрепя ударите по сирийски обекти, каза външният министър Андерс Самуелсен, съобщи ТАСС. Трагедията, на която светът стана свидетел след химическата атака в Дума, подчертава \"дълбокото презрение на режима на Асад към човешкия живот\". Подобни действия трябва да имат последици.\n\r\nНеприемливо е, че във вторник Русия отново попречи на Съвета за сигурност да изпълни задълженията си към Сирия. \"Затова Дания безусловно подкрепя този отговор на злодеянията на сирийския режим, даден от нашите съюзници\", се казва в изявление на външния министър.\n\r\nБелгия решително осъжда употребата на химическо оръжие като ярко нарушение на международното право. Затова Белгия разбира военните действия в Сирия, предприети от САЩ, Франция и Великобритания срещу съоръжения за производството на това оръжие, се посочва в изявление на белгийското външно министерство.\n\r\nЧехия гледа на военната операция на САЩ, Франция и Великобритания в Сирия като на съразмерен отговор на предполагаемата химическа атака на сирийските сили в Дума, се казва в туит на чешкото министерство на външните работи. Отбелязва се, че Чехия решително е осъдила \"варварското нападение срещу цивилни в Дума\" и е призовала за независимо разследване на случилото. Днешната военна намеса е ясно послание за всеки, който реши да продължава да извършва химически атаки в Сирия, заявява министерството. Изказва се и подкрепа на изявлението на генералния секретар на НАТО Йенс Столтенберг и на позицията на ЕС по въпроса и се призовава към подновяване на преговорите за търсене на политическо решение на сирийската криза.\n\r\nЯпонският премиер Шиндзо Абе каза пред репортери, че страната му подкрепя решението на САЩ, Великобритания и Франция за нанасяне на удари по Сирия в отговор на химическата атака край Дамаск, предаде ДПА. Същата позиция изрази и външният министър Таро Коно, който заяви, че Токио подкрепя решимостта на трите страни да не позволят използване на химическо оръжие. Тези, които го правят, трябва да бъдат наказани, посочи той.\n\r\nКанада подкрепя ударите по Сирия, посочи в изявление премиерът Джъстин Трюдо, който подчертава, че виновниците за използването миналата седмица на химическо оръжие в Източна Гута трябва да бъдат изправени пред съда. Канада ще продължи да работи с международните си партньори за по-нататъшно разследване на използването на химически оръжия в Сирия, посочи Трюдо. ", "date": "2018.04.14", "title": "ЕС, Япония и Канада единни – изразиха подкрепа за ударите в Сирия"}
