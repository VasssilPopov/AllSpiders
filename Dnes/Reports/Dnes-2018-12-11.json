{"url": "https://www.dnes.bg/politika/2018/12/11/prezident-sreshtu-kabinet-dokoga-shte-prodyljava-sporyt.396256", "text": "\"Рунд пореден, това ще продължи, няма да е рунд последен. Конфликтът президент-управляваща партия започна от момента на избиране, това е продължение на предизборното говорене на Румен Радев. Тази ожесточена битка ще продължи с още по-ярки изражения\". Така журналистката Валерия Велева коментира нестихващите битки между институциите и изказването на президента Румен Радев, че решенията в държавата се взимат еднолично.\n\r\nВ студиото на \"Денят ON AIR\" тя каза, че президентът говори така, както иска да го чуят масите и се опитва да бъде говорител на общественото недоволство и да бъде център на опозиционност. По нейни думи с говоренето му, неговият рейтинг се вдига и ерозира рейтингът на ГЕРБ.\n                    \n                    \n                \r\n\"В неговото говорене липсва поанта. Той говори по проблемите - задкулисие, концентрация на медийна власт, корупция, злоупотреби. В крайна сметка той не е президент на опозицията, а на всички българи. Ако ще си критик, не може да защитаваш опозицията на една определена партия или партии, а трябва да се поставяш и в обувките на опонентите си, но и в на тези, които критикуваш\", обясни политологът Любомир Стефанов пред Bulgaria ON AIR.\n\r\nПо неговите думи рейтингът на Румен Радев е висок поради това, че не участва във всекидневното правене на политики. Според него президентът трябва да участва в решаването на проблемите в страната, а не само да ги посочва.\n\r\n\"За първи път имаме такова тотално скъсване на връзки между двете страни. От цялото това напрежение страда обществото. В момента ние виждаме две крила, които враждуват в непримирима борба. Ще гледаме това ожесточение с цел именно сваляне на рейтинга\", обясни Валерия Велева.\n\r\nСпоред журналистката неравенствата в страната са огромни и големият проблем е демографската криза. По нейните думи тези проблеми трябва да бъдат решавани с консенсус.\n\r\n\r\n ", "date": "2018.12.11", "title": "Президент срещу кабинет: Докога ще продължава спорът?"}
{"url": "https://www.dnes.bg/obshtestvo/2018/12/11/za-koleda-80-ot-bylgarite-s-podaryci-samo-za-nai-blizkite.396254", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nКоледните празници наближават и пазаруването за тях вече е в ход. Голяма част от потребителите ще заложат именно на пазаруване по интернет, за това и самите онлайн търговци проучват нагласите на своите клиенти.\n\r\nСпоред резултите от едно такова изследване, всеки един от нас планира да пазарува за Коледа. Близо 80% от анкетираните мислят да купуват подаръци само на най-близките си, докато 20 на 100 са склонни да зарадват всичките си роднини и приятели.\n\r\n31 % от запитаните смятат да отделят между 100 и 200 лева. А хората, които ще бъдат разточителни са в пъти повече от пестеливите. Една четвърт от запитаните са готови да дадат над 300 лева, тези които ще похарчат под 50 лева са едва 7 %.\n                    \n                    \n                \r\nНай-често в онлайн пространството се разглеждат обявите за мобилни телефони, следвани тези за най-изгодните оферти за Playstation. Все още обаче търсен коледен подарък остават тротинетката и колелото.\n\r\nДве седмици преди преди Коледа, трескавото пазаруване вече в ход.\n\r\nКогато говорим за онлайн пазаруване обаче, периодът на търсене е от особено значение. А през януари, веднага след празниците миналата година - най-препродаваните стоки са били книгите, домакинските уреди и коледните играчки.\n\r\n\r\n ", "date": "2018.12.11", "title": "За Коледа: 80% от българите с подаръци само за най-близките"}
{"url": "https://www.dnes.bg/stranata/2018/12/11/priiatelka-sypernichka-tineidjyrka-otmykna-8-200.396221", "text": "16-годишна тинейджърка и мъж на 24 години са задържани от полицията в Септември за кражбата на 8200 евро от частен дом в града, съобщи говорителят на полицията Мирослав Стоянов.\n\n\r\nВ неделя, в местното полицейско управление, бил получен сигнал от 18-годишно момиче, че от дома й са изчезнали 8200 евро, спестявания на семейството.\r\nПарите били изпращани от родителите на момичето, които работят в чужбина, а то ги събирало и съхранявало.\r\nЗа издирването на извършителите на кражбата бил сформиран оперативен екип, който започнал разплитането на случая. В резултат на проведените оперативни действия криминалистите установили, че автори на кражбата са 16-годишна приятелка на потърпевшата от Септември и П. Б. От близкото село Семчиново.\r\n                    \n                    \n                Станало ясно, че тинейджърката често пребивавала в дома на ограбеното момиче и ставала свидетел къде домакинята крие парите, които получавала периодично от родителите си.\r\nОсвен това знаела отлично графика на приятелката си, когато къщата оставала без надзор, както и къде младата стопанка оставя ключа на дома си при излизане.\r\nСлед като взела крайното решение да обере приятелката си, непълнолетното момиче ангажирало своя познат П. Б да влезе в къщата и да вземе парите. Преди това подробно му обяснила разположението на стаите и точното място, където били скрити евровите банкноти.", "date": "2018.12.11", "title": "Приятелка – съперничка! Тинейджърка отмъкна €8 200"}
{"url": "https://www.dnes.bg/temida/2018/12/11/ubiec-pusnat-predsrochno-nasilval-jena-i-sega.396211", "text": "Районна прокуратура - Перник е внесла за разглеждане в съда обвинителен акт срещу 42-годишен рецидивист, лежал в затвора за убийство. Този път той е подсъдим за изнасилване на жената на братовчед му, което е извършено от него в условията на опасен рецидив.\n\n\n\r\nПрез 2009 г. обвиняемият е бил осъден за убийство на 15 години затвор. Осем години по-късно той бил предсрочно освободен от изтърпяване на останалата част на наказанието по присъдата.\r\nСлед като излязъл от затвора той се свързал с негов братовчед, който му намерил работа на строителен обект в Перник и му разрешил да живее известно време в жилището му. За да може обвиняемият да изпълнява постановената му пробационна мярка \"Задължителна регистрация по настоящ адрес\", убиецът се регистрирал на адреса на роднината си.\r\n                    \n                    \n                Една пролетна вечер домакинът отишъл на гости заедно с дъщерята на семейството, а в дома останала жена му, с която нямал брак, но живеел на семейни начала. Бившият затворник се възползвал от ситуацията, опрял нож в гърлото й и я изнасилил. Жената била много уплашена, защото знаела, че насреща й има убиец.\r\nВъпреки противопоставянето й, той я заставил да съблече дрехите си и я изнасилил на дивана. През цялото време ножът бил насочен към жертвата, уточняват от прокуратурата. Рецидивиститът продължил да живее в дома на братовчед си и да изнасилва още няколко пъти жена му, която от страх си мълчала. Насилената била удряна с юмруци в лицето. Заплахите продължили. Бившият затворник я стреснал, че ако сподели на някого, ще избие всичките. Заради тази закана жената се въздържала да разкаже на мъжа си.\r\nМълчанието й продължило от март до 13.05.2018, когато на връщане от събор в Червен бряг, жертвата казала на мъжа си, че няма да се прибер в Перник, докато той не изгони братовчед си. След като я попитал каква е причината, жертвата се разплакала и му разказала за изнасилванията.\r\nОще същия ден двамата подали сигнал за случилото се в МВР гр. Перник. В момента обвиняемият се намира в затвора в Бобов дол, като спрямо него е взета мярка за неотклонение \"задържане под стража\".", "date": "2018.12.11", "title": "Убиец, пуснат предсрочно, насилвал жена. И сега?"}
{"url": "https://www.dnes.bg/zvezdi/2018/12/11/maili-sairys-maika-mi-me-vyrna-kym-trevata.396232", "text": "Майли Сайръс призна, че майка ѝ Тиш е отговорна за това, че отново е пропушила трева. Певицата беше прекратила вредния си навик преди година, за да запази \"главата си чиста\", но явно пушенето на марихуана е част от ценностната система на семейството ѝ. \r\n26-годишната дъщеря на кънтри певеца Били Рей Сайръс неведнъж е споделяла, че употребява леки наркотици. Сега тя разкри, че майка ѝ е причината отново да започне да пуши, но го правела, само когато няма работни ангажименти. \r\nПопзвездата, която стана известна с участието си в сериала на Дисни \"Хана Монтана\", казва пред вестник The Sun: \"От време на време пуша. Майка ми ме върна към тревата. Но когато работя не употребявам марихуана, защото искам да съм възможно най-интелигентна и способна\".\r\n \r\nМиналата година, през септември, изпълнителката на хита \"Wrecking Ball\" беше казала, че е спряла тревата, за да проясни мисълта си, защото е забелязала, че леките наркотици влияят зле на енергийните ѝ нива и възпрепятстват способността ѝ да работи на максимум.\r\n \r\nТогава годеницата на актьора Лиъм Хемсуърт каза: \"Тревата ме лишава от енергия, а аз наистина искам да бъда максимално чиста, когато работя\".\r\n \r\nПрез май 2017-а пък блондинката призна в шоуто на Джими Фалон, че \"никой никога не е пушил толкова много трева като мен\".\r\n \r\nОткровението на Майли, че майка ѝ я тласка към наркотиците идва след като наскоро тя сподели, че се опитва да остане позитивна, въпреки опустошителната загуба на дома си в пожара в Малибу миналия месец.\r\n \r\n", "date": "2018.12.11", "title": "Майли Сайръс: Майка ми ме върна към тревата!"}
{"url": "https://www.dnes.bg/stranata/2018/12/11/shte-stane-li-turizmyt-grybnak-na-bylgarskata-ikonomika.396255", "text": "Председателят на Народното събрание Цвета Караянчева поиска да бъдат вложени съвместните усилия за превръщането на туризма в гръбнак на българската икономика. \n\r\nТя посочи, че прекрасната природа и култура на страната ни са най-големият ни капитал, а туризмът е здраве, памет и дух. Цвета Караянчева каза това на церемония по връчване на третите годишни награди в туризма в Централния военен клуб. \n\r\nПредседателят на НС връчи специалната награда в категория \"Избор на българите\", като за тази година тя се присъжда на Белоградчишките скали. Караянчева изтъкна, че този туристически обект е наша национална гордост и визитка на България.\n\r\nМинистърът на туризма Николина Ангелкова връчи наградата в категория \"Духът на България\" на етнографския музей на открито Етъра в Габрово. По време на церемонията тя изтъкна, че за последните три години има 31 на сто ръст на международните туристи в страната, а ръстът на приходите е 38 на сто. \n                    \n                    \n                \r\nАнгелкова изтъкна, че тези резултати са възможни, само когато се върви в обща посока и се преследва общата цел - България да стане целогодишна туристическа дестинация. Тя съобщи, че следващата седмица предстои откриване на зимния сезон в ски курортите и пожела той да е успешен с постигането на заложения ръст от пет на сто.\n\r\nВ тази надпревара за годишните награди, които са в 16 категории, са се включили 125 участника, а над 122 000 души са гласували, като има ръст на интереса спрямо предходните издания на конкурса, информира още министър Ангелкова.\n\r\nПредседателят на парламентарната комисия по култура и медии Вежди Рашидов връчи награда в категорията \"Специализиран туризъм\" на Българския съюза по балнеология и спа туризъм, министърът на спорта Красен Кралев - в категория \"Община на 2018 г. за морски туризъм\" на община Приморско, председателят на парламентарната икономическа комисия Петър Кънев - в категория \"Община на 2018 за планински туризъм\" на община Банско, а вицепремиерът по икономическата и демографската политика Марияна Николова - в категорията \"Туристическо събитие\", на ултракрос триатлон \"Лъвско сърце\". Николова изтъкна, че днешното събитие е и показател за успешното развитие на туризъма. Социалният министър Бисер Петков връчи наградата в категория \"Община на 2018 за балнео и спа туризъм\" на община Велинград, съобщава БТА.", "date": "2018.12.11", "title": "Ще стане ли туризмът гръбнак на българската икономика?"}
{"url": "https://www.dnes.bg/stranata/2018/12/11/myrtvorodeno-bebe-v-sliven-proverki-v-bolnicata.396252", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nВ областната болница в Сливен започва проверка по случай с мъртвородено бебе, съобщи директорът на МБАЛ \"Д-р Иван Селимински\" д-р Васислав Петров пред БТА.\n\r\nРаждането е станало тази сутрин в 9.20 часа от 27-годишна жена. Въпреки опитите на неонатолозите да реанимират детето, те не са успели да възстановят сърдечната дейност и дишането. \n\r\nЗаради случилото се утре ще бъде направена вътрешна проверка, а до края на седмицата ще направят проверка и от Изпълнителна агенция \"Медицински одит\".\r\nСлучаят е особен, защото отново се свързва с името на лекаря, водил раждането на починалата през август в болницата родилка Ренета.\n                    \n                    \n                \r\nРодителите и близките на починалото бебе възнамеряват да съдят болницата.\r\n", "date": "2018.12.11", "title": "Мъртвородено бебе в Сливен – проверки в болницата"}
{"url": "https://www.dnes.bg/notifikacii/2018/12/11/kashogi-i-jurnalisti-lichnosti-na-godinata-na-taim.396224", "text": "Саудитският журналист Джамал Хашоги, който бе убит на 2 октомври в саудитското консулство в Истанбул, бе определен за личност на годината от американското списание \"Тайм\". Той дели това отличие с още няколко журналисти, предаде Франс прес.\n\r\nОсвен Хашоги сред личностите на годината на сп. \"Тайм\" са арестуваната филипинска журналистка Мария Реса, двамата мианмански репортери на агенция Ройтерс Ва Лоне и Куав Сое О, които са в затвора в Мианма, както и работещите в американския вестник \"Капитал газет\", чиято редакция бе нападната на 28 юни в Анаполис, щата Мериленд и бяха убити петима души.\n\r\nСписанието заяви, че тази година вниманието е насочено към защитниците на истината във войната, която се води срещу нея, предаде Асошиейтед прес.\n                \n                \r\nНаградените са част от \"една по-обща борба, водена от безброй други хора по света\", се казва в изявлението на \"Тайм\".\n\r\nНа второ място в класацията е президентът Тръмп, а на трето - специалният прокурор Робърт Мълър, който разследва сигналите за руска намеса в американските президентски избори от 2016 г., отбелязва ТАСС, цитирана от БТА.", "date": "2018.12.11", "title": "Кашоги и журналисти – \"личности на годината\" на \"Тайм\""}
{"url": "https://www.dnes.bg/notifikacii/2018/12/11/ditrih-fon-zauken-tozi-koito-se-protivopostavia-na-hitler-i-oceliava.396182", "text": "Не са много хората, които могат да се похвалят, че са се опълчили на  Адолф Хитлер и са оцелели. Но дали заради униформата си или дългите  години на стаж в нацистката армия, генерал Дитрих фон Заукен си  позволява да повиши тон на диктатора и някак... газовата камера му се  разминава.\r\nДа се изправиш срещу Хитлер не било нито разумно, нито лесно. За него всички – от полковници до лейтенанти били равни. Цялата армия живеела в страх и никой не посмявал да каже на фюрера, ако не е съгласен с военните му тактики.  Навярно са имали \"нечестиви помисли\" срещу диктатора, но никога не ги изричали на глас.\r\nЗимата на 1945 година обаче нервите на Дитрих фон Заукен не издържат и той си позволява дори да се разкрещи на Хитлер. Навярно го е хванал в спокоен ден, защото нито е пратен в лагер, нито пък е застрелян.\r\n                \n                Всички военни знаели, че Германия губи войната, освен фюрера. За него този факт оставал крайно незабелязан.  Дитрих фон Заукен вече смело бил заявил на Хитлер, че \"чувства, че войната е загубена и да се продължават бойни действия е безсмислено\". Заради тази смелост е уволнен, но седмици по-късно, когато така и не се намерил добър заместник, отново е повикан да се сражава за страната си.\r\nЗаукен бил опитен войник, който се е борил през Първата световна война и продължил делото си и през Втората световна. В Германия добрите войници вече били на изчерпване. Затова, в онази студена януарска сутрин на 1945 г., Хитлер го повикал в бункера си и му заповядал да брани Източна Прусия от вражеската руска армия, на всяка цена.\r\nОще с появата си, Дитрих фон Заукен събрал погледите на всички във военната стая. Той носил със себе си своя кавалерийски меч, нещо, което било забранено в присъствието на фюрера. За войника, хладното оръжие значело много – в него той виждал всички години, които е прекарал отдаден на това, да защитава родината си от враговете й. Генералът нямал намерение да остави вкъщи нито един детайл от униформата си, дори и за Адолф Хитлер.  \r\nОчите на всички се разширяват от ужас, когато го виждат. Ала лидерът на нацистите сякаш не забелязва нищо.\r\nВлизайки в стаята, вместо да отдаде почит на фюрера с изисквания хитлеристки поздрав, той използва обичайния военен. Дланите на останалите хора започват вече да се потят, диктаторът обаче отново сякаш не забелязва и спокойно започнал да говори на Фон Заукен.\r\nНаредил му да пази Източна Прусия, но заедно с това му заявил, че ще се подчинява на местният лидер на нацистката партия Албърт Форстър.\r\nДитрих фон Заукен бил горделив мъж. Нямало и минимален шанс да се подчинява на някой с по-нисък ранг от неговия, а тази заповед накарала и последната капчица спокойствие да се изпари от офицера. Той стоварил юмрук върху масата на която се бил облегнал Хитлер. И чак тогава фюрерът му обърнал внимание.\r\n\"Нямам никакво намерение, господин Хитлер, да следвам заповеди от някакъв си... лидер на партия\", заявил Дитрих фон Заукен с тон, непристоен за присъствието на нацисткия диктатор. Генералът вече прекалил толкова много, че дори не се интересувал как следващите му действия ще се възприемат от тънкообидния Адолф. Навярно всеки друг, който е посмял да го нарече \"господин\", вместо \"фюрер\", е бил изпарен в газова камера.\r\nЦялата стая притихнала в очакване на бясната реакция на Хитлер, но за тяхно огромно учудване, той само въздъхнал и спокойно отговорил: \"Добре, Заукен. Поеми командването в свои ръце\".\r\nДоволен, генералът, колкото и безсмислено да е за него продължаването на тази война, остава до своите войници – до самият край. Има множество шансове да си тръгне и да заживее богато, но всеки път на свое място праща ранени на фронта мъже.\r\nВ крайна сметка руснаците го залавят и го хвърлят в затвора, където прекарва 10 години. Измъчват го и накрая го пускат на свобода, но в инвалиден стол.\r\nДитрих фон Заукен се прибира в Бавария, където се отдава на спокойна старост в ново амплоа – на художник.", "date": "2018.12.11", "title": "Дитрих фон Заукен – този, който се противопоставя на Хитлер и оцелява "}
{"url": "https://www.dnes.bg/rusia/2018/12/11/ruski-serien-ubiec-nadmina-i-chikatilo-i-pichushkin-78-ubiistva.396067", "text": "Бивш руски полицай, който вече беше осъден на доживотен затвор за убийството на 22 жени, беше признат за виновен за още 56 убийства, предаде Франс прес, като се позова на прокуратурата.\n\r\nОбластният съд в сибирския град Иркутск призна Михаил Попков, известен като Ангарския маниак, за виновен в убийството на 56 жени между 1992 и 2007 г. Той бе признат за виновен и за изнасилването на 10 от жертвите си.\n\r\nПопков е имал \"патологична нужда да убива хора\", се отбелязва в съобщението на прокуратурата.\n\r\nБившият руски полицай вече бе осъден през 2015 г. за изнасилването и убийството на 22 жени. Впоследствие той призна още 56 убийства, но за три от тях полицията не можа да намери доказателства.\n                    \n                    \n                \r\nПопков убивал жертвите си, след като ги канел на нощна разходка, понякога в полицейска кола и в извънработно време, близо до град Ангарск.\n\r\nКато служител на реда той участвал в разследването на някои от собствените си престъпления, за да отклони подозрения от себе си, казаха негови колеги.\n\r\nПопков бил арестуван през 2012 г. във Владивосток, идентифициран след широкомащабно разследване сред 30 000 души и ДНК анализ на местни жители. Тъй като на няколко местопрестъпления са открити следи от гуми на автомобил \"Нива\", били сравнявани следите от гумите на колите на проверяваните, с тези на местопрестъпленията. Накрая разследващите попаднали на следите на Попков, който през 1998 г. се уволнил от полицията (тогава милицията), посочва ТАСС.\n\r\nПри разследването на второто дело са открити телата на 12 жени, но самоличността на 14 от жертвите му досега не е установена.\n\r\nС общо 78 убийства 53-годишният Попков счупи \"рекорда\" на най-известните в Русия други двама серийни убийци.\n\r\nОт другите руски серийни убийци Андрей Чикатило беше екзекутиран през 1994 г. за убийството на 53 възрастни и деца по съветско време. През 2007 г. друг сериен убиец - Александър Пичушкин, беше осъден на доживотен затвор за убийството на 48 души в Москва.\n\r\nПопков ще излежава присъдите си в колония със строг режим. Той е лишен от званието младши лейтенант от милицията.\n\r\nПрокурорът Александър Шкинев съобщи, че Попков смята да обжалва присъдата си. Осъденият е недоволен от съдебното решение да бъде лишен от звание, защото това го лишава и от пенсия. Като бивш служител на правоохранителните органи Попков получавал около 24 000 рубли (620 лв.) пенсия.\n\r\nТъй като след първата му присъда започва второ разследване, бившият полицай не е бил изпратен да я излежава, а останал в предварителния арест. Той наричал себе си \"чистач\" и твърдял, че е убивал само жени, които водели разпуснат живот, съобщи \"Интерфакс\", цитирана от БТА.\n\r\nТова обаче не отговаря на истината, защото Попков качвал в колата си млади жени, които се връщали късно от работа. Той извършил най-малко три от убийствата по време на дежурство.\r\n", "date": "2018.12.11", "title": "Руски сериен убиец надмина и Чикатило, и Пичушкин – 78 убийства"}
{"url": "https://www.dnes.bg/notifikacii/2018/12/11/tri-ubiti-deca-i-45-g-v-zatvora-dnes-na-svoboda-bez-pokaianie.396112", "text": "Пролетта на 1973 година. 20-годишен мъж убива безскрупулно трите невръстни деца на своя приятел. Без мотив, без покаяние. Просто така.\r\nПрекарва 45 години в затвора. И сега е на път отново да върви като свободен мъж. Свободен мъж, убил три деца. Свободен мъж, който никога не е изпитал вина от постъпката си.\r\nФаталната дата била 13 април. Петък.\r\nДейвид МакГрийви живеел в къщата на своя приятел Клайв Ралф като наемател. Това било доста удобно, тъй като Клайв и съпругата му – Елзи често отсъствали от вкъщи, а Дейвид можел да се грижи за децата. Водели съвсем нормален начин на живот. До онази пролетна вечер.\r\nСемейство Ралф се забавило от работа. МакГрийв вече изпил няколко бири. 9-месечната Саманта не спирала да плаче, а 20-годишният Дейвид не можел да направи нищо по въпроса. Тогава силно притиснал устата на бебето и... \"това било всичко\", както казва самият той.\r\n                \n                Момиченцето спряло да плаче, защото момиченцето спряло да диша.\r\nСледващата жертва била четиригодишният Пол – момченцето, с което делил една стая. Отишъл при него и го удушил с кабел. След това прерязал гърлото на малкия Дон – дете на 2 годинки. Върнал се и смазал черепа на Саманта.\r\nОт тавана взел нещо, с което да разчлени телата на децата. Скрил останките им в задния двор. След това си тръгнал.\r\nКогато родителите най-накрая се върнали у дома, всичко се сринало. Имало следи от кръв в цялата къща, а следа от децата – никаква. Семейството било напълно разбито. А от техният наемател нямало и следа. Обадили се на полицията незабавно.\r\nТелата на децата били намерени. До два часа престъпникът също бил открит да се скита по улицата. Бил арестуван, но по време на акцията не пропуснал нагло да попита: \"Какво означава всичко това, защо ме арестувате???\"\r\nТвърдял, че няма никаква представа за случилото се. В полицейското управление, обаче, признал всичко. Разказал на властите, че е извършил зверското престъпление, но никога не казал защо. Мотивът не е ясен и до днес.\r\nСамият Дейвид никога не събудил подозрения, че може да извърши нещо подобно. Да, бил доста импулсивен, обичал да пие, но да убие три деца...?\r\nИзраства в семейство на военни. Често се мести от място на място заради работата на баща му в Германия и Великобритания. Като юноша се присъединява към армията, но бързо е освободен, след като запалва огън в кош за боклук. Негови колеги го описват като арогантен тип, който винаги искал да има последната дума за всичко.\r\nВръща се вкъщи и заживява с родителите си. Работи почасово на различни места и никога не се задържа на една позиция – често го уволнявали заради проблемите му с алкохола и лошото му поведение. Взима импулсивно решение и предлага брак на тогавашната си приятелка. Двамата са годеници известно време, но тогава приятелката му го напуска. На Нова година.\r\nДейвид се скарва с родителите си и тогава, през 1971 година се мести да живее в къщата на семейство Ралф. Плащал около 6 паунда месечно, готвил често и се грижил за децата. Изглеждало като една добра сделка между приятели. До 13 април 1973 г.\r\nЕлзи и Клайв се развеждат. За да може майката да понесе по някакъв начин факта, че децата и били зверски убити от собствения и наемател, жената е трябвало да бъде упоена в полицейското управление, разказват от Би Би Си. След съдебния процес се мести да живее другаде. Прави няколко опита за самоубийство, защото вече няма причина да живее.\r\nПрез юни Дейвид МакГрийви получава доживотна присъда. Година по-късно е преместен в друг затвор с по-добри условия. През 2016 година, обаче, става ясно, че са направени крачки за неговото помилване. Няколко дни по-късно искането за освобождаване е отхвърлено. Сега, обаче, пускането му на свобода се преразглежда.\r\nДейвид може би скоро отново ще върви по улиците като един свободен мъж. Мъж, съсипал едно цяло семейство, разбил живота на хората, приютили го под собствения си покрив.", "date": "2018.12.11", "title": "Три убити деца и 45 г. в затвора. Днес на свобода, без покаяние!?"}
{"url": "https://www.dnes.bg/sofia/2018/12/11/pojar-zatrudniava-dvijenieto-na-pette-kiosheta.396253", "text": "Временно е затруднено движението на кръстовището на петте кьошета, съобщиха от пресцентъра на Столичната община. \r\nПричината е пожар в сграда на бул.\"Скобелев\" преди бул.\"Прага\", в посока НДК.\r\nЗаради ограничението тролейбусите в района преминават на дизел. На място са екипи на СДВР.\r\nПри инцидента няма пострадали.", "date": "2018.12.11", "title": "Пожар затруднява движението на Петте кьошета"}
{"url": "https://www.dnes.bg/politika/2018/12/11/rodnite-prevozvachi-gotviat-protest-v-briuksel.396249", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nБългарските превозвачи готвят протест за 10 януари в Брюксел срещу промените в пакета \"Макрон\". Toва стана ясно след срещата им с министъра на транспорта Росен Желязков. \n\nТогава в Европейския парламент ще заседава Комисията по транспорта и превозвачите ще искат да се блокира най-спорният според тях текст - шофьорите задължително да се връщат в държавата, където е регистрирана фирмата, най-малко веднъж на четири седмици.\n\r\nСпоред тях тази мярка означава зачеркване на 17% от брутния национален продукт на България, какъвто приход носи на страната международния превоз. Също и фалити за бранша.\n                    \n                    \n                \r\nПреди седмица след почти 14 часа заседаване, Съветът на ЕС прие спорните текстове, тогава против гласуваха България и другите страни от Източна Европа.\n\r\n", "date": "2018.12.11", "title": "Родните превозвачи готвят протест в Брюксел"}
{"url": "https://www.dnes.bg/stranata/2018/12/11/api-99-ot-vodachite-ne-spazvat-skorostta-krai-svoge.396231", "text": "На пътя Своге - София се поставя най-високият клас обезопасителни системи, каквито има на автомагистралите.\r\nТова е съобщил шефът на Агенция \"Пътна инфраструктура\" инж. Светослав Глосов, който днес заедно с инж. Дончо Атанасов - член на УС на АПИ, е проверил работата на фирмата, монтираща новите мантинели в отсечката.\n\n\r\nПо думите на Глосов, въпреки че поставянето на ограничителни системи в населеното място не е отговорност на АПИ, е поет ангажимент пред жителите на Своге и по разпореждане на премиера това да се направи до 12 декември, за да се повиши безопасността на движение в отсечката.\r\nПреди това е било невъзможно да се предприемат каквито и да било дейности заради продължаващото досъдебно производство, съобщиха от пресцентъра на АПИ. В края на ноември в агенцията е получено и указание от Върховната административна прокуратура, в което се посочва, че в срок от един месец трябва да се предприемат действия за обезопасяване на отсечката.\r\n                    \n                    \n                Глосов е посочил, че новото съоръжение е трябвало да се постави от общината, тъй като участъкът е на тяхна територия, общината събира таксите от билбордове по трасето в населеното място и издава разрешенията за строеж на търговски обекти.\r\nАтанасов е заявил, че монтажът на мантинелата в Своге се изпълнява въз основа на разработения график. Според него изказвания от различни хора по темата, представящи се за пътни експерти, са опит да се прави политически ПР на гърба на агенцията и на правителството, защото се е знаело, че днес започва монтирането на мантинелата в участъка на инцидента.\r\nЗа да се монтира такова съоръжение, независимо дали е на пътя София - Своге, или на друг път, трябва да се изготви проект, съгласно нормите за проектиране, и това е направено, е подчертал Атанасов. Той е заявил, че целият 80-километров път през Искърското дефиле ще бъде обезопасен и проектът ще бъде надграден, съгласно направения одит по пътна безопасност.\r\nЦелта ни е да се гарантира безопасността на пътуване през дефилето, въпреки че според данните от трафик камерите 99 на сто от превозните средства не спазват ограничението на скоростта от 30 км/ч в участъка в момента, е подчертал Атанасов.", "date": "2018.12.11", "title": "АПИ: 99% от водачите не спазват скоростта край Своге"}
{"url": "https://www.dnes.bg/eu/2018/12/11/nadhitri-li-tereza-mei-privyrjenicite-na-brexit.396173", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nБританският премиер Тереза Мей отложи гласуването по споразумението с ЕС за Brexit. Като причина за това тя посочи, че вероятно сделката щяла да бъде отхвърлена със значително мнозинство. \n\r\nОще преди Мей да направи изявлението си, във водещите британски медии се появи информация за отлагане на гласуването. Медиите посочват, че Мей би загубила при гласуването във вторник заради силната опозиция от всички страни по условията на развода, а поражението може да доведе до нейното отстраняване от поста.\n\n\n\n\r\n\"Не вярвам на предсказанията, че това е краят на Мей. Тя надхитри всички, най-вече привържениците на Brexit. Предложи на британците сделка, която те не приемат, а това е най-сериозният ѝ ход. Накрая британският премиер ще излезе победител и ще се отърве от всички онези хора в своята консервативна партия, които не успяха да защитят лъжите, които поднесоха по време на референдума през 2016 г\", отбеляза пред  журналистът Асен Агов.\n                    \n                    \n                \r\nМиналата седмица Съдът на Европейските общности постанови, че Великобритания има едностранното право да оттегли плана си да напусне Европейския съюз, ако тя реши така преди деня на Brexit в края на март 2019 г. \n\r\nВеликобритания може да направи това, без да се консултира с другите страни членки на ЕС. Решението от своя страна бе приветствано от противниците на излизането на Великобритания от съюза.\n\r\n\"Случващото се във Великобритания и Европейския съюз е типичен пример за това какво означава в управляващата партия да има разнобой. Когато тази партия ръководи бивша империя и е една от страните с най-голям БВП в ЕС, то виждаме какъв хаос настава\", коментира в студиото на \"България сутрин\" журналистът Бетина Жотева.\r\n ", "date": "2018.12.11", "title": "Надхитри ли Тереза Мей привържениците на Brexit?"}
{"url": "https://www.dnes.bg/zvezdi/2018/12/11/internet-skochi-na-andrea-prodyljava-s-fotoshopa.396225", "text": "Фолкпевицата Андреа се оказа на мушката в социалните мрежи, след снощното ѝ гостуване в Big Brother.\r\nЖената до Кубрат Пулев се изяви в ролята на коментатор в шоуто, но вниманието прикова нейният външен вид. \r\nИзпълнителката е наддала доста килограми, като най-вероятно визията ѝ се дължи на здравословен проблем.\r\n \r\nТова обаче не спря десетките подигравателни коментари, най-вече заради нейните профили в социалните мрежи. Там Андреа е издължена и вталена до неузнаваемост, което няма нищо общо с визията ѝ на живо.\r\n \r\nСпоред някои от нейните фенове фолкдивата и Кубрат Пулев пък се борят да имат дете.\r\n \r\nПодобни атаки тя изтърпя и след боя на своя любим срещу Фюри в София наскоро. Там блондинката бе на първите редове до ринга и отново трябваше да търпи критики за несъответствието на осанката си.\r\n \r\n\"Андреа си забрави фотошопа вкъщи\", гласят най-безобидните коментари за Андреа.\r\n \r\nА вие можете да сравните как изглежда тя на екран и как в Instagram.\r\n \r\n\r\n ", "date": "2018.12.11", "title": "Интернет скочи на Андреа: Продължава с Фотошопа!"}
{"url": "https://www.dnes.bg/politika/2018/12/11/bonusi-finansovi-stimuli-118-mln-leva-otgore-za-chinovnicite.396216", "text": "Около 118 млн. лв. бонуси са раздадени в държавната администрация през изминалата година, пресметнаха от БСП.\r\nДанните оповести Драгомир Стойнев на база запитване и отговори от отделните министерства.\n\n\n\r\n\"Когато администрацията не си върши работата, правителството на ГЕРБ увеличава числеността й, стимулира я постоянно при положение, че за младите семейства тази година няма абсолютно нищо\", обобщи той, цитиран от БТА.\r\nОт \"Позитано\" 20 питат какво ще се случи с излишъка от над 2 млрд. лв в края на годината, за който МС ще вземе решение, по думите на Стойнев, \"на тъмно\", без санкцията на НС.\r\n                    \n                    \n                \"Пари в държавата има, който казва, че ги няма, не казва истината\", подчерта той.\r\nСпоред разбивката, представена от левицата, най-много бонуси са получили в Министерството на финансите - общо над 43 млн. лв., в МТСП са - около 13 млн. лева заедно с второстепенните разпоредители, в правосъдното ведомство били раздадени - 1,100 млн., Агенцията по вписвания - 1,275 млн. лева, над 2 млн. на МОСВ, за Летище \"София\" - 1,465 млн. под формата на бонуси.\r\nОт левицата коментираха и скандала от последните дни около храненето на военнослужещите, което от три години насам се прави без обществена поръчка.\r\n\"През 2015 г. изтича договорът, обявена е обществена поръчка, но започват дълги обжалвания\", припомни Атанас Зафиров. По думите му, министърът на отбраната Красимир Каракачанов е нарушил закона, защото не е изпълнил постановление на петчленен състав на ВАС, че поръчката за хранене трябва да бъде продължена.\r\nВместо това МО дава пари на ръка на войниците.\r\n\"Каракачанов за пореден път говори \"за някакви тарикати в системата на отбраната, които искат да вземат едни пари. Питаме кои са тарикатите, опитали се да откраднат едни 31 млн. лв. от храненето в армията, готов ли е да каже имената на лобистите-депутати и слага ли себе си сред тях\", коментира Зафиров.\r\nКрасимир Каракачанов нарушил и втори път закона, според социалистите, във връзка с казус със зимни полеви обувки, за които се дават около 250 лв. за чифт, докато преди две години в магазинната мрежа същите са били 129-130 лв. за чифт. МО за това също трябвало да даде обяснения.", "date": "2018.12.11", "title": "Бонуси, финансови стимули... 118 млн. лева отгоре за чиновниците"}
{"url": "https://www.dnes.bg/stranata/2018/12/11/iznasilvachyt-ot-biala-cherkva-ostava-v-aresta.396242", "text": "Великотърновският окръжен съд определи мярка \"задържане под стража\" за 18-годишния Димитър, който изнасили и удуши 70-годишна жена от Бяла черква.\n\nСпоред повдигнатото обвинение от прокуратурата законът предвижда от 10 до 20 години лишаване от свобода.\r\nПодсъдимият и служебният му защитник са поискали налагане на по-лека мярка \"домашен арест\".\r\nПредвид реалната опасност обвиняемият да се укрие или да извърши ново престъпление, съдебният състав е определил най-тежката мярка за неотклонение, която подлежи на обжалване в тридневен срок пред Апелативния съд във Велико Търново. \r\n ", "date": "2018.12.11", "title": "Изнасилвачът от Бяла черква остава в ареста "}
{"url": "https://www.dnes.bg/science/2018/12/11/osiris-rex-otkri-voda-na-benu-asteroidyt-koito-shte-ni-zalichi.396227", "text": "Само преди няколко дни Osiris-Rex достигна до своята крайна цел, астероидът Бену, за да отговори на въпросите  - дал ли е той животът на Земята и... ще го отнеме ли?\n\r\nЗа толкова кратко време, космическата сонда вече успя да прати първата информация към Земята и тя допринася изключително много в полза на първото твърдение.\r\nOsiris-Rex открива молекули водород и кислород по повърхността на Бену – основните съставки на водата. А както всички знаем, водата от своя страна е основната съставка за формирането на живот.\r\nЗа да се даде пълен отговор на въпроса, дошъл ли е животът на Земята след удар с астероид, са нужни още много изследвания, но това е огромна крачка за астрономите по пътя към истината.\r\n                    \n                    \n                Все още не отпада варианта, в който палавника Бену заличава расата ни. Той лети 60 хил. километра в час и е по-голям дори от небостъргач. Споделя подобна орбита с тази на Земята и това го прави изключително опасен.\r\nПрез 2135 г. той ще бъде по-близо до планетата ни отколкото Луната, а няколко десетилетия по-късно или след 160 години ако започнем да броим от днес, може да се превърне в последното нещо, което хората ще видят, преди да разбие Земята на пух и прах.", "date": "2018.12.11", "title": "Osiris-Rex откри вода на Бену – астероидът, който ще ни заличи!?"}
{"url": "https://www.dnes.bg/snimka-na-denia/2018/12/11/slynce-oblaci-na-otdelni-mesta-i-slab-sniag-utre.396220", "text": "Облачността над страната през следващото денонощие ще е променлива. Само на отделни места в часовете преди обяд в планините и в Североизточна България ще превали слаб сняг, според прогнозата за на НИМХ-БАН.\r\nЩе духа слаб до умерен запад-северозападен вятър, който вечерта в повечето райони ще стихне. Минималните температури ще са между минус 5 и 0 градуса, по-високи по морския бряг; максималните ще са между 2 и 7 градуса.\r\nАтмосферното налягане ще се повишава и вечерта вече ще е по-високо от средното за декември.\r\nНад планините облачността ще е променлива, по-значителна в сутрешните часове, когато на отделни места ще превали слаб сняг. Ще духа умерен до силен северозападен вятър.\r\n                \n                Максималната температура на височина 1200 метра ще е минус 1 градус, на 2000 метра - около минус 8 градуса.\r\nНад Черноморието облачността в сутрешните часове ще е значителна и на отделни места по северния бряг ще превали. След обяд облачността ще се разкъса и намалее.\r\nЩе духа слаб до умерен запад-северозападен вятър. Максималните температури ще са между 4 и 7 градуса. Температурата на морската вода е 9 градуса. Вълнението на морето ще е 2-3 бала. (БТА)", "date": "2018.12.11", "title": "Слънце, облаци... На отделни места и слаб сняг утре"}
{"url": "https://www.dnes.bg/notifikacii/2018/12/11/raste-iznosyt-ni-kym-es-nai-veche-na-hrani-i-jivotni.396183", "text": "Износът на стоки от България  за ЕС се увеличава с 10.1% през периода януари - септември 2018 г. спрямо същия период на 2017 г. и е в размер  на 28 147.5 млн. лева. Основни търговски партньори на страната ни са  Германия, Италия, Румъния, Гърция, Франция и Белгия, които формират  67.8% от износа за държавите - членки на ЕС.\r\nНай-голям ръст е отбелязан в сектор \"Храни и живи животни\" (20.1%).  Спад се наблюдава единствено в сектор \"Мазнини, масла и восъци от  животински и растителен произход\" (0.5%), по данни на НСИ.\n\r\nВносът на стоки в България от ЕС през периода януари - септември 2018 г.  се увеличава с 8.2% спрямо същия период на 2017 г. и е на стойност 29  594.3 млн. лв. Най-голям е стойностният обем на стоките, внесени от  Германия, Италия, Румъния, Испания и Гърция.\n                \n                \r\nПри вноса на стоки от ЕС най-голямо процентно увеличение е отчетено в  сектор \"Необработени (сурови) материали, негодни за консумация (изкл.  горивата)\" (17.8%), а най-голямо намаление се наблюдава в сектор  \"Мазнини, масла и восъци от животински и растителен произход\" (7.2%).\r\nВъншнотърговското салдо на България с трети страни през периода януари -  октомври 2018 г. е отрицателно и е в размер на 4 662.7 млн. лева.\r\nИзносът на стоки от България за трети страни през периода януари - октомври 2018 г. намалява с 12.9% в сравнение със същия период на 2017 г. и е на стойност 14 442.9 млн. лева.\r\nОсновни търговски партньори на България са Турция, Китай, Сърбия, САЩ, Македония и Руската федерация, които формират 53.0% от износа за трети страни.\n\r\nРъст в сравнение със същия период на 2017 г. е отбелязан само в сектор \"Мазнини, масла и восъци от животински и растителен произход\" (30.8%). Най-голям спад се наблюдава в сектор \"Безалкохолни и алкохолни напитки и тютюн\" (36.1%).\r\nВносът на стоки в България от трети страни се увеличава с 9.2% в сравнение със същия период на 2017 г. и е на стойност 19 105.6 млн. лева. Най-голям е стойностният обем на стоките, внесени от Руската федерация, Турция, Китай и Сърбия.\r\nНай-голямо увеличение е отчетено в секторите \"Безалкохолни и алкохолни напитки и тютюн\" (22.6%) и \"Мазнини, масла и восъци от животински и растителен произход\" (19.6%). Спад се наблюдава само в сектор \"Храни и живи животни\" (0.2%).\n\r\nВъншнотърговското салдо на България с ЕС за периода януари - септември 2018 г. е отрицателно и е на стойност 1 446.8 млн. лева.\r\nПрез периода януари - октомври 2018 г. от България общо са изнесени  стоки на стойност 46 039.8 млн. лв., което е с 1.4% повече в сравнение  със същия период на 2017 г.\r\nОбщо в страната са внесени стоки на стойност 52 343.2 млн. лв. или с 8.1% повече спрямо същия период на 2017 година.\r\nОбщото външнотърговско салдо е отрицателно през периода януари - октомври 2018 г. и е на стойност 6 303.4 млн. лева.", "date": "2018.12.11", "title": "Расте износът ни към ЕС, най-вече на храни и животни"}
{"url": "https://www.dnes.bg/politika/2018/12/11/bez-silna-ikonomika-niama-uspeshna-politika-ubeden-e-radev.396245", "text": "Не може да има успешна политика без силна икономика, както и силни икономически резултати са невъзможни без адекватна политика на държавата към бизнеса по отношение на качеството на образованието, административната тежест, борбата с корупцията. Това заяви президентът Румен Радев сред среща с представители на Асоциацията на организациите на българските работодатели.\n\r\n\"Бизнесът също трябва да направи своите изводи за равнището на заплащане на труда и отлива на квалифицирани кадри през последните години\", заяви още президентът, цитиран от пресслужбата на президентството. Държавният глава бе категоричен, че ще продължи да подкрепя българските компании да разширяват  връзките си с търговски партньори, не само от ЕС, а и от Близкия изток и други перспективни региони.\n                    \n                    \n                \r\nБез модернизиране на националната икономика, значително подобряване на бизнес климата и насърчаване на инвестициите в сфери с висока добавена стойност, България не може да бъде конкурентоспособна на останалите страни от региона и да работи за постигането на по-висок стандарт на живот, бе общата позиция на участниците в срещата. Работодателите откроиха борбата с корупцията, забавеното въвеждането на електронно управление и недостатъчната работна сила у нас, като основни проблеми пред подобряването на облика на страната ни пред инвеститорите.\r\n \r\n\"Корупцията изкривява пазара като създава условия, при които някои фирми инвестират в търсенето на \"точния човек\" в администрацията, вместо в повишаване на своята конкурентоспособност. Това може и да е достатъчно за адаптиране в местните условия, но е невъзможно да осигури силни икономически позиции в международен план\", заяви още Румен Радев.\r\n \r\nПо време на срещата работодателите благодариха на президента за отстояването на икономическите интереси на страната ни и конкурентоспособността на българската енергетика, по време на срещата за климатичните промени в Катовице. Те подчертаха и значението на балансираната позиция на българския държавен глава в отношенията на страната ни с Русия, която благоприятства съхраняването на възможностите на българския бизнес на този важен за страната ни пазар.\n\r\nРумен Радев припомни, че в момента България не се възползва от иновационните фондове на ЕС, които предвиждат средства за постепенното трансформиране на енергийния сектор към създаване на нисковъглеродна енергетика, и призова бизнеса да засили сътрудничеството си с българското правителство в тази насока.", "date": "2018.12.11", "title": "Без силна икономика няма успешна политика, убеден е Радев"}
{"url": "https://www.dnes.bg/zvezdi/2018/12/11/deivid-bekym-krade-grimove-ot-jena-si.396202", "text": "Дейвид Бекъм призна, че преди редовно е взимал гримовете на жена си, Виктория Бекъм.\r\nТой каза, че е разбирал, че трябва винаги да се грижи добре за кожата си, защото прекарва доста време навън, но пък не е знаел как да избере правилните лосиони и кремове, затова просто използвал тези на съпругата си.\r\n\"Винаги съм знаел как искам да изглежда кожата ми и такива неща, но професията ми беше такава, че бях почти винаги навън, и когато живеех в Манчестър, и в Мадрид, и в Ел Ей... различни места с различен климат.\", каза Дейвид Бекъм.\r\n\r\n ", "date": "2018.12.11", "title": "Дейвид Бекъм краде... гримове от жена си"}
{"url": "https://www.dnes.bg/eu/2018/12/11/bylgarski-tiradjiia-zagina-pri-tejko-ptp-v-italiia.396240", "text": "Български шофьор на ТИР загина в тежка катастрофа в Италия. Инцидентът става вчера сутринта на магистралата близо до град Виченца, където се удрят три камиона, съобщи .\n\r\nПо първоначална информация превозните средства пътували един зад друг.\r\nБългаринът се намирал във втория ТИР, когато внезапно шофьорът пред него удря спирачки.\r\nПри сблъсъка българския шофьор е ранен тежко и малко по-късно почива от раните си.\r\nШофьорите на другите два камиона не са пострадали.\r\n ", "date": "2018.12.11", "title": "Български тираджия загина при тежко ПТП в Италия"}
{"url": "https://www.dnes.bg/obshtestvo/2018/12/11/v-bdj-ne-vzimali-bonusi-tazi-godina.396251", "text": "От БДЖ отговориха на твърденията на \"червения\" депутат Драгомир Стойнев, който по-рано днес обяви, че около 118 млн. лв. бонуси са раздадени в държавната администрация през изминалата година. Данните на социалиста са на база запитване и отговори от отделните министерства. \n\nЕто какво се чете в позицията на БДЖ, разпространена до медиите:\n\r\n\"По повод твърденията на народния представител Драгомир Стойнев, че \"Холдинг БДЖ\" ЕАД не е предоставил информация за допълнителни трудови възнаграждения, изплатени на служителите ни, сме длъжни да заявим следното:\n\r\nИзявлението на народния представител от БСП категорично не отговаря на истината. Информация по темата е предоставена в Народното събрание в отговор на въпрос от депутата Георги Свиленски в рамките на парламентарен контрол.\n                    \n                    \n                \r\nВ \"Холдинг БДЖ\" ЕАД допълнително материално стимулиране на служителите и на лицата наети по договор за управление и контрол не е начислявано и изплащано през 2018 г.\", се чете в позицията на железопътния превозвач.\r\nОт \"Летище София\" също излязоха с позиция относно информацията за раздадени бонуси.\r\n\"Летище София\" ЕАД е търговско дружество и не е част от държавната администрация. Дейността му и социалните придобивки са регламентирани с вътрешни правила и колективен трудов договор, подписан от всички страни по него вкл. синдикатите.\n\r\nЗа периода от началото на 2018 г. материалните придобивки за служителите, след съгласуване със синдикатите, възлизат на 1 465 890 лева. За същия времеви период по време на кабинета Орешарски сумата на придобивките възлиза на 2 174 441,34 лева, а за целия мандат (от 06.2013 г. до 07.2014 г.) е в размер 2 615 912,20 лева.\", се чете в позицията, изпратена до медиите.\r\nОт Министерството на труда и социалната политика също разпространиха уточнение във връзка изнесените от БСП данни за допълнителни възнаграждения за постигнати резултати.\r\nПосочената сума от 13 млн. лв. за допълнителни възнаграждения включва средствата, получени през 2018 г. от всички над 8000 щатни служители на МТСП и всички второстепенни разпоредители с бюджет към него, заявяват от социалното министерство. В това число влизат служителите на Агенцията за социално подпомагане, Агенцията по заетостта, Главната инспекция по труда, Държавната агенция за закрила на детето, Агенцията за хората с увреждания, Национален институт за помирение и арбитраж, Центъра за развитие на човешките ресурси и регионални инициативи, Фонд \"Социална закрила\", Фонд \"Условия на труд\", Държавното предприятие \"Българо-германски център за професионално обучение.\r\nОбщата сума включва четири плащания на допълнителни възнаграждения за постигнати резултати през 2018 г., които се отнасят за периода от IV-то тримесечие на 2017 г. до III-то тримесечие на 2018 г. включително. Средната сума на получените средства от един служител е 409,47 лв. на тримесечие или 136,49 лв. на месец. Всички средства за допълнителни възнаграждения за постигнати резултати са изплатени при стриктно спазване на нормативната уредба, регламентиращи тяхното определяне, заявяват от МТСП. ", "date": "2018.12.11", "title": "В БДЖ не взимали бонуси тази година"}
{"url": "https://www.dnes.bg/obshtestvo/2018/12/11/trevojno-vse-poveche-uchenici-upotrebiavat-amfetamini.396250", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nЗа съжаление един от най-големите проблеми сред младите хора остават наркотиците. Все повече подрастващи посягат към дрогата, а възрастовата граница пада постепенно. \n\r\nБългария отново застава на челно място в негативните статистики на Европа. Учениците у нас все повече употребяват амфетамини и анаболни стероиди. Става въпрос за деца на възраст между 12 и 14 години. \n\r\nКое кара децата да посягат към подобни вещества и къде стоят родителите и институциите в проблема - коментар в предаването \"Директно\" по телевизия Bulgaria ON AIR на психолога Анет Маринова. \n\r\nТоксиколози дори разказват фрапиращи случаи на деца в пети клас, които стигат до състояние на кома заради употреба на тежки субстанции.  \n                    \n                    \n                \r\n\"Това е възрастта, която ги прави любопитни. Счита се като норматив, че преминаването към света на големите е свързано с опитването на цигари, алкохол...\", сподели в предаването психологът. \n\r\nПо нейни думи училището обръща внимание само на едната страна от проблема, а именно - отсъствия, лошо поведение. Но се пренебрегва връзката с употребата на вещества. \n\r\n\"Училището е мястото, където проблемите трябва да се обхванат цялостно\", призова Маринова.\r\n", "date": "2018.12.11", "title": "Тревожно! Все повече ученици употребяват амфетамини! "}
{"url": "https://www.dnes.bg/rusia/2018/12/11/triabva-li-ruskata-opoziciia-da-se-bori-za-rusiia-ta-na-putin.396192", "text": "Критиците на Кремъл все още не могат да решат чия подкрепа е по-важна за тях - на \"лявото\" мнозинство или на \"дясното\" малцинство.\n\r\nТрябва ли да се приватизират държавните корпорации? Как да се спре войната с Украйна? Трябва ли й на бъдеща демократична Русия министерство на културата? Участниците в поредния Форум на свободна Русия, завършил през този уикенд във Вилнюс, се опитаха да отговорят на тези въпроси. Което вече е добре, пише Константин Егерт, \"Дойче веле\", руска редакция.\n\r\nФорумът, създаден през 2016 г. по инициатива на Гари Каспаров, е опит да се обединят опозиционните активисти, включително от руските региони, и да се изработи \"пътна карта\" за промените, които трябва да се случат в Русия след слизането от сцената на настоящия политически режим. \n                    \n                    \n                \r\nДискусиите във Вилнюс, които всички, включително кремълската администрация, можеха да проследят на живо в интернет, са част от безкрайния спор как да се отговори на вечния руски въпрос - \"Какво да се прави?\". Първият вариант за отговор: отначало да се вземе властта в Русия, ако е нужно, дори със съдействието на сегашната джобна опозиция, като комунистите, а вече по-късно да се решава в детайли какво да се прави със страната.\n\r\nВторият вариант: да се води борба за властта с ясна програма за бъдещи действия и да се подбират внимателно съюзниците. Форумът на свободна Русия, който мнозина за по-лесно наричат \"каспаровски\", е замислен като платформа за обсъждане на втория вариант. \n\r\nТук с особено забележим скептицизъм се отнасят към онези активисти от опозицията, които влязоха в \"минивластта\", станали са депутати в местни органи на управлението или ръководители на местната власт. Във Вилнюс тази мисъл беше най-ясно изразена от един от новите участници - известния музикант Василий Шумов: \"Време е да назовем нещата със собствените им имена - никакви избори в Русия няма. Това, което наричат избори е фикция\". Според лидера на легендарната група \"Център\", да участваш в тях означава да помагаш на Кремъл и да си съучастник в лъжата. Публиката ентусиазирано аплодира думите на Шумов.\n\r\nКато човек, който неведнъж през последните години наблюдава различни форуми на руската опозиция, стигнах до извода, че тя има няколко главни проблема. Колкото и да е парадоксално, не бих отнесъл към тях относителната малобройност на опонентите на Кремъл. И дори ако я бих отнесъл, тя далече не е на първо място. Малцинството е способно доста бързо да промени страната (както това вече се случи през 1917 и 1991 г., макар и с различни последствия). Предизвикателствата, пред които са изправени критиците на Путин, са от друго естество.\n\r\nНа първо място, конкуренцията, а понякога и взаимната нетърпимост между лидерите. На второ място, недоверието на местните \"практици\" и активисти към интелектуалците (особено столичните) и към онези, които по различни причини живеят в чужбина. На трето място, зациклянето върху обсъждането на настоящето за сметка на създаването на образа на бъдещето. Най-накрая, на четвърто място, почти пълното отсъствие на разбиране за това към кого да насочват своята агитация. Третата и четвъртата точки са особено важни, и са тясно свързани помежду си.\n\r\nЩе дам конкретен пример: решението за повишаване на възрастта за пенсиониране, взето от Кремъл, предизвика спад на рейтинга на президента. Опозицията се радва на това. Когато преди няколко седмици попитах Иля Яшин дали смята, че в случай на идване на власт опозицията трябва да отмени решението на Путин, той отговори положително.\n\r\nСтрува ми се, че това е рискован път. Да, Путин обеща, че в неговия мандат няма да има повишаване на възрастта за пенсиониране. Да, той излъга очакванията на милиони. Но като се има предвид необратимото застаряване на Русия, той не можеше да не предприеме тази стъпка. Може би Путин направи това по-рано, отколкото би могъл, заради това, че трябват пари за войни, за издръжка на силовите структури и на държавните корпорации. Но сам по себе си указът за повишаване на възрастта за пенсиониране просто отразява реалността в Русия. И най-интересното е, че правителството на \"прекрасната Русия на бъдещето\" ще трябва да направи съвсем същото.\n\r\nЧаст от опозицията, ще не ще, следва дневния ред на Путин и по същество се бори за вниманието на путинското мнозинство. Това мнозинство, както е прието да се смята, е основно с леви убеждения. Направено неотдавна допитване на Института за социология на руската академия за народно стопанство и държавна служба (РАНХиГС), предизвикало множество коментари, като че ли потвърждава това - 41 процента от гражданите искат да видят в страната нова лява партия, която би осигурила \"социална справедливост\".\n\r\nИзлиза сякаш путинското мнозинство не иска повече да бъде путинско и именно него се опитват да привлекат на своя страна \"практиците\" на опозицията. Това е много рискована стратегия. На първо място, тези хора ще трябва да дават неизпълними обещания, а на второ място, Путин, докато именно той стои в Кремъл и цената на петрола не е паднала до 10 долара за барел, разполага с много повече ресурси, за да си върне доверието на \"своите\" хора, отколкото опозицията, за привличането им на своя страна.\n\r\nВ същия доклада на РАНХиГС се съдържат данни, които значителна част от опозиционерите незнайно защо не е забелязала: цели 34 процента от гражданите мечтаят за дясна партия, която да поддържа дребния и среден бизнес, да подкрепя свободата на словото и правата на човека. Именно тези хора сега, след разгрома и дискредитирането на демократичните партии, са фактически лишени от каквото и да е политическо представителство. Точно те не чакат държавата да им даде нещо. Често те са готови да се справят изобщо без нея - \"Само да не ни пречат!\"\n\r\nВъв Вилнюс именно тази, по същество либертарианска позиция отстояваше предприемачът Евгений Чичваркин. Точно тези хора са готови да поемат отговорност, ако видят, че им имат доверие. И точно те ще могат да дадат едно рамо на новата власт, когато й се наложи, да кажем, да решава неизбежната и сложна задача за преструктуриране и приватизация на държавните корпорации. Точно те са най-добре подготвени да чуят друга, различна от кремълската, гледна точка за войната с Украйна - най-вече да признаят, че това е именно война.\n\r\nНо този електорат ще поиска от опозицията отговорност и ясни планове за бъдещето. Да се говори колко е лошо всичко наоколо и да се обещава \"отмяната на непопулярните мерки на Путин\" явно не е достатъчно. Накрая противниците на сегашния режим трябва да демонстрират, че могат да изработят свой, напълно различен от кремълския, дневен ред, както и че искат и са готови да спечелят властта, мечтаят и да не знаят как да превърнат в реалност този дневен ред. И включително да решат, трябва ли й на Русия или не министерство на културата. \r\n \r\n/БТА/\r\n ", "date": "2018.12.11", "title": "Трябва ли руската опозиция да се бори за Русия-та на Путин? "}
{"url": "https://www.dnes.bg/science/2018/12/11/otkrivat-institut-za-klimata-v-ban-i-nimh-se-otdelia.396241", "text": "С откриването на Институт за изследване на климата, атмосферата и водите на Българската академия на науките и влизането в сила на Закона за държавния бюджет за 2019 г. приключва безпрецедентният процес на отделяне на Националния институт по метеорология и хидрология /НИМХ/ от структурата на Академията.\r\n\"Този процес стартира с необосновани и манипулативни искания за преференциално финансиране на НИМХ в противоречие с правилата, валидни за всички институти на БАН, прерасна в улични протести и правителствен натиск и ескалира с приемане на текстове в преходните и заключителните разпоредби на Закона за държавния бюджет за 2019 г., които са грубо нарушение на автономията на БАН\".\n\n\n\r\n                    \n                    \n                Това се казва в обръщение от Общото събрание на БАН към академичната общност и българското общество.\r\nВ него се казва, че \"очакванията към министъра на образованието и науката да бъде безпристрастен посредник в изкуствено провокирания конфликт не се оправдаха. Заемайки позиция изцяло в полза на ръководството на НИМХ, вместо арбитър, МОН стана страна в спора\".\r\n\"Нашето твърдо убеждение е, че извършеното под натиск изваждане на НИМХ от Българската академия на науките е погрешно и ще има негативен ефект както върху оперативната, така и върху научната дейност в областта на метеорологията и хидрологията в България. Независимо от това, БАН ще продължи да съдейства на Министерството на образованието и науката за осигуряване на безпроблемно функциониране на новия институт към МОН, спазвайки стриктно нормативната уредба на България, Закона за Българската академия на науките и Устава на БАН\", заявяват от Общото събрание.\r\nИ посочват, че Българската академия на науките има ясно съзнание за своята мисия на национален научен и духовен център, призван да работи за запазване на националната идентичност, укрепването на държавността, развитието и просперитета на българското общество.\r\n\"Това ни задължава да преодолеем възможно най-бързо натрупаното напрежение и да се върнем към нормален ритъм на работа. Гледаме с увереност към настъпващата 2019 г., в която ще отпразнуваме 150-ата годишнина от създаването на Българското книжовно дружество, преименувано през 1911 г. в Българска академия на науките\", заявяват учените от Общото събрание на БАН и пожелават светли Коледни и Новогодишни празници на всички българи. /БТА/", "date": "2018.12.11", "title": "Откриват Институт за климата в БАН и... НИМХ се отделя"}
{"url": "https://www.dnes.bg/eu/2018/12/11/v-uels-veche-zapochvat-da-syjaliavat-za-brexit.396213", "text": "На новия кампус на Университета в Суонси 12-те златисти звезди на ЕС се виждат на редица сгради: Брюксел отчасти финансира мястото, както и много други проекти в Уелс, чиито жители вече започват да се съмняват в полезността на Brexit-а.\n\r\nНа 26-те хектара на брега на морето близо до центъра на града с население 245 000 жители се издига чисто нов университетски център, посветен на компютърните и математическите науки, инженерен факултет и научноизследователски институт, който още се строи, пише Франс прес.\n\r\nЕС е участвал с над 100 милиона лири от общо 450 милиона лири (половин милиард евро) за осъществяване на амбицията на този почти стогодишен университет в южната част на Уелс да се превърне в център на високи научни и индустриални постижения.\n                    \n                    \n                \r\n\"Създадохме висококвалифицирани работни места и можахме да разширим кампуса и да увеличим числеността си\", като броят на студентите е нараснал с 50 процента за четири години до около 20 000 души, съобщава доволно заместник-ръководителят на институцията професор Юън Дейвис.\n\n\n\r\nПолзата на проекта за уелската икономика се оценява на 3 милиарда лири.\n\r\nМного проекти се възползваха от европейските фондове в Уелс, който е един от най-бедните райони на Великобритания, от професионално обучение до развитието на технология за добив на енергия от морските приливи, минавайки през възстановяването на плувен басейн или модернизирането на автомагистрала.\n\r\nОбаче след Brexit-а, за който през 2016 г. гласуваха 52,6 процента от уелсците, това финансиране ще престане.\n\r\nСпоред еврофилските власти на Уелс провинцията получава всяка година над 600 милиона лири от Брюксел в подкрепа на икономическото й развитие и земеделието й, отделно от програми като Еразъм (обмен на студенти) или Хоризонт 2020 (научни изследвания и иновации).\n\r\n\"Тези финансирания бяха много важни за най-нуждаещите се от помощ сектори на уелската икономика. В последно време се наблюдава стопяване на разликата между уелската и британската икономика и това наваксване бе най-бързо там, където бяха вложени средства на ЕС\", подчерта министърът на финансите Марк Дрейкфорд.\n\r\n\"За десет години (до октомври 2018 г.) европейските програми ни позволиха да създадем 45 000 работни места и 13 000 фирми\", уточни той.\n\r\nВ Суонси все още има много хора, които са убедени, че Великобритания ще контролира по-добре съдбата си като скъса с ЕС. Заради песимистичния сценарий при излизане от ЕС без споразумение на 29 март 2019 г. някои жители обаче започват да се питат дали са постъпили правилно, като са гласували за Brexit.\n\r\nСпоред публикувано през ноември допитване на института ЮГав 51 процента вече подкрепят оставане в ЕС.\n\r\n\"Гласувах за напускане, защото исках да можем сами да вземаме решенията си. Сега обаче вече не съм толкова сигурна. Имали сме доста добро споразумение с ЕС, а не знаехме\", казва 56-годишната търговска служителка Джули Матюс, която смята, че не е била правилно информирана за последиците от Brexit-а.\n\r\n\"Това раздели цялата страна и не знам какво ще стане\", казва 42-годишният Филип Грифитс, който продава холандски вносни растения. Той сега също би гласувал за оставане в ЕС. \"Толкова е сложно. Не е просто като да затръшнеш вратата и да се сбогуваш\", добавя той.\n\r\nСпоред местните власти Лондон трябва да поеме пълния размер на европейските финансови средства. Гаранции са дадени до края на 2020 г.\r\n\"Какво ще стане после е доста по-несигурно. Уелсците гласуваха за излизане от ЕС заради обещанието, че Уелс няма да загуби и едно пени. Това е обещание, което британското правителство трябва да спази. Нуждите ни няма да изчезнат след излизането ни от ЕС\", казва Марк Дрейкфорд.\n\r\nВъпреки неяснотата университетът на Суонси е уверен, че ще може да запази \"вратите си възможно най-широко отворени\", тъй като много чуждестранни студенти идват от страни извън ЕС, които също се допускат до участие в някои европейски програми.\n\r\nВсе пак, \"за да се подготвим за най-лошото, развиваме и наша собствена програма за международен обмен\", подчертава професор Дейвис.\r\n/БТА/", "date": "2018.12.11", "title": "В Уелс вече започват да съжаляват за Brexit"}
{"url": "https://www.dnes.bg/usa/2018/12/11/hazarten-glad-u-us-monahini-svili-500-000-ot-uchilishte.396197", "text": "Две монахини, работещи в католическо училище в Калифорния, признаха злоупотреби с $500 000, с които играли хазарт в Лас Вегас, предаде Би Би Си.\n\r\nТе взели парите от училището \"Сейнт Джеймс\" в Торънс, до Лос Анджелис, за да ги похарчат в казина.\r\nМери Кройпър и Лана Чанг, които били близки приятелки, източили банкова сметка, в който били държани средства от таксите за обучение и от дарения.\r\nМонахините, които сега са пенсионерки, прибирали пари от училището за период най-малко от 10 години, като ги използвали за пътувания и хазарт.\r\nКройпър била директор на училището 29 години, а Чанг работила като учител в него 20 г. Те заявиха, че се разкайват за действията си. Кражбата била открита при рутинен одит.", "date": "2018.12.11", "title": "Хазартен глад у US монахини. Свили $500 000 от... училище"}
{"url": "https://www.dnes.bg/stranata/2018/12/11/romi-obediniavaite-se-v-evropeiska-narodna-partiia-bylgariia.396215", "text": "Роми от цялата страна ще учредят Европейска народна партия - България, обяви в Сливен лидерът на организацията Пламен Александров, бивш треньор по бокс в Турция.\r\nЗаявката е партията да бъде обединител на най-бедните – без значение от етнос и религиозни убеждения.\r\nПредставителят на Сливен Димитър Петров обяви пред БНР, че ще се включат в местните избори, за да има общински съветници от ромския квартал \"Надежда\" в местния парламент.\n\n\r\nСпоред него основната им задача в следващия местен парламент ще бъде къщите в квартал \"Надежда\" да бъдат узаконени, а на ромите без земя да им бъдат продадени общински парцели в рамките на града, за да могат да излязат от квартала и си построят къщи.\r\n                    \n                    \n                \"Ние ще се борим за това да има ново парцелиране, узаконяване на сгради, за да може хората да излизат от квартала. Защото крайно време е, все пак сме 21-ви век, е нормално гетата просто да бъдат вече назад в историята\", посочи той.\r\nОчаква се бъдещата партия да бъде учредена през януари в София в НДК.\r\nЗасега според лидерите на партията има създадени структури в цялата страна, основно в ромските махали и квартали.", "date": "2018.12.11", "title": "Роми, обединявайте се в ...  Европейска народна партия - България"}
{"url": "https://www.dnes.bg/temida/2018/12/11/ednolichni-resheniia-za-remonti-krusev-se-kylne-ne.396223", "text": "\n\r\nБившият зам.-кмет на София Евгени Крусев заяви, че винаги се е водил от интересите на общината и всички решения, които е взимал не са били еднолични.\r\nВъпреки това той си тръгна от Националната следствена служба с обвинение за престъпление по служба и с мярка за неотклонение \"Подписка\".\n\n\n\n\r\nСпоред прокуратурата Крусев трябва да отговаря за това, че е нарушил служебните си задължения, като е променил условията на обществената поръчка за ремонт на столичната улица \"Граф Игнатиев\".\r\nКрусев заяви, че не се притеснява от обвинението. Според него промяната на виброизолационната настилка на \"Граф Игнатиев\" е станала след санкция на експертен съвет от 29 души.\r\n                    \n                    \n                Според него не може да се каже, че ремонтът е красив или грозен, той още не е приключил.\r\nКрусев напусна поста на зам.-кмет на 4 декември именно заради обвиненията на прокуратурата.\r\n\"Считам, че най-отговорната и мъжка позиция в случая е да си подам оставката, за да може разследващите да си свършат изцяло работата\", мотивира се тогава той.\r\nКрусев обясни, че в качеството си на възложител на процедурата носи отговорност.\r\n\"Ако съм бил подведен от проектант или друг участник в целия процес по направата на проекта, се надявам Прокуратурата да го установи\", каза още той през миналата седмица.\r\nКрусев бе зам.-кмет на София малко повече от година, пост, който зае, след като предшественикът му Любомир Христов също подаде оставка след скандал с ремонт на спирки.\r\nВ края на октомври държавното обвинение започна проверка след информации за нарушения на Закона за обществените поръчки за ремонта на \"Граф Игнатиев\", който е на стойност 24 милиона лева.\r\nВ основата на съмненията за злоупотреби при търга бяха т. нар. виброизолационни подложки по трамвайното трасе. Те би трябвало да поемат до 80% от трусовете, предизвиквани от трамваите. С този аргумент Столичната община поставя стриктни изисквания в обявената обществена поръчка. Тези подложки трябва да са изработени от нов материал и да са с маса около 5 килограма на квадратен метър.\r\nЗа участие в търга са допуснати 4 фирми. Две отпадат, защото не отговарят на изискванията. Едната фирма - \"ПСТ Градска среда Зона 2\", е отстранена, защото предлага виброизолационни подложки с маса над 15 килограма на квадратен метър или три пъти повече от изискването.\r\nВ крайна сметка победител в конкурса е \"Джи Пи Груп\". Но според инициативата \"Спаси София\", след като печели търга, фирмата започва да полага съвсем различен материал.\r\nНо промяната на вида на използваните подложки не е по решение на победителя в търга. Повече от месец, след като \"Джи Пи Груп\" вече е започнала строителните дейности, възложителят Столичната община променя изискването за материала.\r\n                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        ", "date": "2018.12.11", "title": "Еднолични решения за ремонти? Крусев се кълне: Не!"}
{"url": "https://www.dnes.bg/obrazovanie/2018/12/11/nova-godina-nosi-5-uvelichenie-na-zaplatite-v-rusenskiia-universitet.396195", "text": "Въпреки че финансирането е ограничено, Русенският университет изпълнява стриктно и оптимално бюджета си и има възможност да даде ДМС, а от януари ще повиши заплатите с 5 процента. На фона на тежката демографска криза и намаляващия брой на завършващите средно образование са приети над 2500 бакалаври, магистри и докторанти, което напълно покрива предварителните прогнози. Това заяви ректорът на Русенския университет чл.-кор. проф. Христо Белоев, който отчете една изключително успешна 2018 година за ВУЗ-а, съобщава . \n\n\r\nПрез тази година РУ „Ангел Кънчев” е преминал и поредната си институционална акредитация и е получил изключително висока акредитационна оценка – 9.44. Това е признание за високото качество на провежданото обучение в образователните степени бакалавър, магистър и доктор, за постиженията на научните колективи от университета, за неговата роля за развитието на бизнеса, смята ректорът.\n                    \n                    \n                \r\nБелоев припомни и че в рамките на председателството на България на Съвета на ЕС през първите 6 месеца на 2018 г., през май Русенският университет организира и домакинства на срещата между президентите на България – Румен Радев, на Австрия – Александър Ван дер Белен и на Румъния – Клаус Йоханес по въпросите на устойчивото развитие на Дунавския регион. На 18 септември 2018 г., на тържествена церемония в 800-годишния университет Саламанка, Испания, Русенският университет е подписал Магна Харта Университатум – програмен документ за академичната автономия и академичните ценности, който от 1988 г. насам е обединил повече от 1000 академични институции по света около идеята, че университетът, още от времето на своето възникване като институция през Средните векове в Европа, е еманация на свободния дух и територия на непреходни ценности. Така РУ е станал четвъртият в България, подписал Магна Харта Университатум, с което отново доказа своята водеща позиция в европейското образователно и изследователско пространство.\n\r\nРусенският университет е единствен от България активно участващ в дейностите на DRC (Конференцията на дунавските ректори) и във Вишеградската университетска асоциация. И в двете структури участват по над 80 университета от Европа. Преди дни по Русенският университет беше удостоен със Знак за качество за работата си по програма Еразъм+. От финансирани 271 проекта по Програмата през 2017 селекционна година, 40 са отличени със знак за високо качество, като сред тях университетите са само четири. РУ има над 50 договора с чуждестранни партньори, сред коитo се откроява подписаният през ноември договор с Шанхайския политехнически университет за съвместно обучение в областта на компютърните технологии, провеждане на летни училища и участие в научни прояви.", "date": "2018.12.11", "title": "Нова година носи 5% увеличение на заплатите в Русенския университет"}
{"url": "https://www.dnes.bg/akoshtete-vqrvaite/2018/12/11/eksperiment-samotni-i-stari-4-godishni-i-igrivi.396194", "text": "\n\r\n87-годишният Кен стои пред телевизора и гледа щастливите лица на съпругата и децата му. Годината е 1964, сутринта на Коледа. Двете дъщери на Кен отварят подаръци, а Барбара или \"Барби\", любовта на живота му отново е успяла да организира перфектния празник. Двамата се запознават, когато са на 13 години и остават заедно докато... Барби не си отива от този свят. А заедно с нея, умира и Коледата.\r\nКен отказва да празнува дори и с децата си. В продължение на пет години, най-светлият празник за по-голямата част от света, носи само тъга на възрастният мъж от Великобритания. Докато един ден не решава, че ще се включи в риалити предаване, което променя живота му. Шоуто изпраща четиригодишни деца в старчески дом и проследява какво ще се стане след това.\r\n                    \n                    \n                А на Кен се случва най-неочакваното нещо – животът за него отново става забавен. Вдовецът решава да прекрати своето изолиране от света, а неговият партньор в това е четиригодишната Лили.\r\nПървоначално, младата дама се държи малко заповеднически. Типично по детски настоява да замени зеленчуците си за чипса на Кен, но с течение на времето, двамата стават неразделни. \r\nА тази Коледа е първата от много време насам, в която празничния дух се е върнал обратно при възрастния мъж. Той обикаля объркано коридорите на огромен магазин за детски играчки и се чуди, какво да купи на малката Лили и нейните приятели.\r\nВ специално коледно издание на риалитито, възрастните хора отново се срещат с новите си другари. Малките дечица търчат и се смеят, замерят се с пайове, а дядовците си слагат маски на мечета и панди, за да ги забавляван.\r\n\"Трябва да си призная, от векове не съм се чувствал толкова щастлив\", казва Бен.\r\nТова, което започва като \"социален експеримент\" за \"Канал 4\", се превръща в истинско щастие за старците. \r\nЦяла армия от експерти и купища експерименти имат за цел да докажат твърдението, че ако детските градини и старческите домове се обединят, ползата ще е за всички. Възрастните ще са по-активни и ще се чувстват по-живи, а децата – по-възпитани.\r\nСамо широката усмивка на Кен е показателна, че експериментът е успешен. А освен приятелството на малката Лили, той става приятел и с още едно семейство, което решава да участва в шоуто.", "date": "2018.12.11", "title": "Експеримент: Самотни и стари... 4-годишни и игриви"}
{"url": "https://www.dnes.bg/notifikacii/2018/12/11/kloshari-podpalili-varusha-vyv-veliko-tyrnovo.396191", "text": "\n\r\nПожарът, който лумна тази сутрин в стария квартал на Велико търново \"Варуша\" е тръгнал от изоставена постройка, в която живеели клошари.\n\r\nПламъците са нанесли сериозни щети на няколко жилищни сгради, съобщиха от полицията. \r\nОгънят тръгнал от изоставената постройка е обхванал съседните къщи, а в една от тях от тях са гръмнали газови бутилки. За щастие няма пострадали хора. \r\nНанесени са щети общо на четири сгради. Пожарът е локализиран от екипи на ПБЗН -Велико Търново. Три полицейски екипа оказват съдействие на огнеборците. \r\nДве семейства, обитавали постройките, които са унищожени от пожара, ще бъдат настанени в оборотни общински жилища още днес, съобщи за БТА заместник-кметът проф. Георги Камарашев.", "date": "2018.12.11", "title": "Клошари подпалили \"Варуша\" във Велико Търново"}
{"url": "https://www.dnes.bg/science/2018/12/11/nai-iarkata-kometa-za-godinata-minava-krai-zemiata.396171", "text": "Най-ярката комета за тази година ще премине най-близо до Земята на 16 декември, съобщи в. \"Мирър\".\r\nКометата 46Р/Виртанен ще се вижда и с невъоръжено око. Макар и разстоянието й до нас да е най-малко на 16 декември, тя ще е най-ярка на 12 декември, когато ще е най-близо до Слънцето.\r\nНа цвят 46Р/Виртанен е синкава и има малка тънка опашка. Диаметърът й е 1,2 км. Тя е с орбитален период около Слънцето 5,4 години. Спада към семейството комети на Юпитер.\r\nОрбитата й и орбиталният й период не са постоянни величини, а зависят от преминаването й покрай Юпитер.\r\nПредишното най-близко преминаване на кометата 46Р/Виртанен покрай Земята беше на 17 февруари 2008 г.\r\nКометата 46P/Виртанен беше първоначалната цел за сондата \"Розета\", но заради технически проблеми беше изпуснат прозорецът за изстрелване и тя беше насочена към кометата 67P/Чурюмов-Герасименко. \r\n/БТА/\r\n ", "date": "2018.12.11", "title": "Най-ярката комета за годината минава край Земята"}
{"url": "https://www.dnes.bg/temida/2018/12/11/sydyt-vyrna-na-prokuraturata-deloto-sreshtu-shefa-na-bta.396198", "text": "Софийският градски съд прекрати и върна на прокуратурата делото срещу генералния директор на БТА Максим Минчев, обвинен в сключването на неизгодни договори за доставка на минерална вода срещу рекламни услуги.\n\n\r\nСъдебният състав, с председател съдия Милен Михайлов, прие, че е допуснато съществено нарушение, което пречи на подсъдимия да научи точно в какво престъпление е обвинен.\r\nВ обвинителния акт са изложени подробно факти, свързани с правомощията на Минчев и сключването на договорите, но изобщо не е посочено как са изпълнявани тези договори, нито количеството, вида, стойността и датите на доставка на минералната вода и извършените рекламни услуги по всеки договор. Отделно от това има неточност и неяснота в обвинителния акт относно размера на вредата, която е настъпила за БТА.\r\n                    \n                    \n                Съдебният състав намери, че прокуратурата не е изпълнила задълженията си да очертае ясно и точно предмета на престъплението и участието на Минчев в него, което поставя съда в невъзможност, по време на съдебното следствие, да прецени дали твърдяните от прокуратурата факти са доказани и да се произнесе.\r\nОпределението подлежи на обжалване в 7-дневен срок пред САС.", "date": "2018.12.11", "title": "Съдът върна на прокуратурата делото срещу шефа на БТА"}
{"url": "https://www.dnes.bg/notifikacii/2018/12/11/za-godina-baba-dade-33-bona-za-razvaliane-na-magiia.396177", "text": "Жена от монтанско село дала 33 000 лева да й развалят магия, съобщиха от Областната дирекция на МВР.\r\nВчера дъщерята на измамената се оплакала на униформените, че 81-годишната й майка от монтанското село Доктор Йосифово е била  измамена от непознати.\r\nВ продължение на една година те й искали  пари, под предлог че развалят магия.\r\nКъм момента пенсионерката предала сумата от около 33 000 лв.\r\nВ резултат на проведеното разследване – измамниците са установени и задържани за 24 часа.\r\nАпашите се оказали двама – 43-годишен мъж и 43-годишна жена от Бойчиновци.\r\nПо случая е образувано досъдебно производство по НК.", "date": "2018.12.11", "title": "За година: Баба даде 33 бона за разваляне на магия "}
{"url": "https://www.dnes.bg/stranata/2018/12/11/pensioner-zastrelia-krava-nasred-selskiia-megdan.396178", "text": "Крава е била застреляна в центъра на село Горно Спанчево, Благоевградска област. \n\r\nУбиецът на животното е 78-годишен мъж, той е бил задържан от полицията, съобщиха от МВР.\r\nСигналът за престъплението е подаден вчера около 15:00 часа. Веднага е издадена заповед за задържане на С.П. с. Ресилово, общ. Сапарева баня.\r\nПо случаят е образувано досъдебно производство.", "date": "2018.12.11", "title": "Пенсионер застреля крава... насред селския мегдан"}
{"url": "https://www.dnes.bg/teatar/2018/12/11/abrakadabra-nai-dobrite-iliuzionisti-v-sofiia.396180", "text": "\n\r\nСамо няколко седмици делят българската публика от първата ѝ среща с изумителното шоу, събрало на едно място най-великите илюзионисти от всички краища на света. Уникалната продукция държи рекорда за най-продаван спектакъл от Бродуей, а билетите за четирите представления у нас намаляват все по-бързо.\r\nСедем автентични и разнородни по стил артистични подхода се срещат на сцената на Тhe Illusionists  и преобръщат представите за реалност в това спиращо дъха забавление.\r\nМагичното шоу, гостувало в над 200 града в 25 държави, ще завладее зала 1 на НДК от 17 до 20 януари 2019.\r\nДо момента над 10 милиона зрители са се насладили на вълнуващите трикове на най-големите професионалисти в бранша. Всевъзможни мистични илюзии, левитация, четене на мисли, изчезване, опасни бягства и преобразявания са само част от програмата на Luis de Matos (Мастърът), James More (Измамникът), Enzo (Незабравимият),  Andrew Basso (Измъкващият се), Yu Ho-Jin (Манипулаторът), Kevin James (Изобретателят)  и Sos & Victoria (Трансформиращите се).\r\n                    \n                    \n                Освен в България шоуто ще смае публиката в Австралия, Италия, Австрия, Норвегия, Литва, Финландия, Германия, Полша, Дания и още редица държави.\r\nМастърът, Luis de Matos, е един от най-значимите илюзионисти в последните десетилетия, с дълга и разнообразна кариера зад гърба си. Още през 1990, когато е на 20, гостува в различни предавания, а само две години по-късно вече има собствено тв шоу. Сред по-интересните факти около него се нареждат моментът, в който познава числата от тотото седмица преди тегленето, както и страхотното шоу, което прави за откриването на стадиона в Порто през 2003 година. Носител е на безброй награди, получава холивудския приз \"Маг на годината\" още през 1999. Луис държи световния рекорд на Гинес – кара 52 001 копринени шалчета да изчезнат едновременно.\r\nJames More, Измамникът, е изключително атрактивен, прави впечатление преди пет години след едно свое участие в телевизионен формат и оттогава е истинска сензация с рекордните 100 милиона гледания в YouTube. Когато не е на турне, се изявява в Лондон, Холивуд, Лос Анджелис и Сидни.\r\nКолегата му Enzo, Незабравимият, пък е първият, докарал хеликоптер на сцената на телевизионно шоу. Едва на 26 талантливият французин покорява митичното Casino de Paris с шоуто си \"Отвъд илюзиите\".\r\nИталианецът Andrew Basso, Измъкващият се, е следващият в програмата на мащабния спектакъл и първият, който изпълнява номера с кабината на Худини с пълен изглед към случващото се. Това е негов особен почерк и нещо, за което медиите по целия свят не спират да говорят. Наричан \"рок звездата на магията\" и \"наследника на Худини\", Басо e от илюзионистите, които отвеждат публиката на изключително емоционално пътуване със своите вдигащи адреналина и нажежаващи въздуха номера.\r\nОт Северна Корея в шоуто се включва Yu Ho-Jin, Манипулаторът, отличаващ се с изключителен артистизъм и елегантност. Едва на 19-годишна възраст той прави невероятен пробив, като печели първа награда на Stage Magic и Grand Prix на световната федерация (FISM). Той е едно от имената, спрягани като \"бъдещето на магията\".\r\nНе по-маловажни по атрактивност и професионализъм са и Kevin James, Изобретателят, както и Sos & Victoria, Трансформиращите се.\r\nКевин внедрява специфична доза хумор в своите номера, което му осигурява наградата за креативност от Академията за магични изкуства в Холивуд, а сред любопитните му изяви са тези пред принца на Монако, султана на Дубай и президента Обама в Белия дом.\r\nSos & Victoria от своя страна са уникални с четирикратния си рекорд за Гинес – в състояние са да сменят 16 костюма за 120 секунди. Всичко, което им е необходимо, е едно завъртане на китките, а обединяващото звено между всички илюзионисти е, че дават най-доброто от себе си.\r\nТhe Illusionists : Direct from Brodaway е шоу, създадено така, че да не бъде забравено. Подходящо е за всякакви възрасти.", "date": "2018.12.11", "title": "Абракадабра: Най-добрите илюзионисти – в София"}
{"url": "https://www.dnes.bg/science/2018/12/11/bylgariia-v-kapana-na-ekstremnite-klimatichni-iavleniia-ima-li-izhod.396199", "text": "За периода 1951-1980 година е отчетено затопляне в глобален мащаб с цял 1°C.\n\r\n\"Ако погледнем регионално ситуацията ще видим, че не на всички места на планетата има глобално затопляне. В Арктическият регион, например, глобалното затопляне е най-силно, но нещата на юг не стоят точно така\", заяви френският климатолог проф. Едуар Бар по време на лекция в БАН.\r\nВ океаните и моретата като цяло глобалното затопляне е много по-малко изразено, отколкото в континенталните части на планетата.\r\nПо думите на Бар, за да предвидим какво ще се случи с глобалното затопляне на планетата ни и да изчислим какво е бъдещето що се касае до климата, не можем да говорим само за атмосферата. Трябва да се вземат предвид промените в океаните, растенията, почвата, човешкият фактор, радиацията от слънцето и др.\r\n                    \n                    \n                \"В най-лошият сценарии през 2100 година средната годишна температура на планетата ни ще се покачи с още 4°C. В добрата ситуация покачването на световната температура до 2100 година ще е с 1°C\", уточни климатологът. \r\nСред факторите, влияещи на климатичните промени голяма роля има и човешкият фактор.\r\nНай-концентрираните емисии на въглероден диоксид (RCP 8.5) от малко над 350 ppm (части на милион) през 2000 година ще стане 1000 ppm през 2100 година. Подобни емисии се излъчват от голяма част от моторните превозни средства и промишлеността. Съответно, в наши ръце е да променим тези показатели.\r\n\r\nСеверната част на Атлантическият океан се затопля много по-бавно, отколкото заобикалящите го води, о-в Гренландия и континентите.\r\n\"Причината е, че океанът също реагира на климатичните промени около него. Водата на повърхността там се затопля и променя плътността си, след което започва да потъва надолу. Енергията, която се отделя от затоплената вода отива в атмосферата, а самата вода се охлажда в студените дълбини на Атлантика. Това затопляне на въздуха от водата стига и до заобикалящите го континенти. Това показва, че океанът не е пасивен и безчувствен, а всъщност се влияе от промените около него\", обясни проф. Бар.\r\nФакт е обаче, че големи климатични промени е имало много преди човешкият фактор да бъде от значение. Природата сама по себе си е изключително динамична. Само преди малко повече от 20 000 години голяма част от Канада и Скандинавските държави са били покрити с ледници, а Черно море е било просто езеро, което не е било свързано със Световния океан. По думите на проф. Бар, хидрологията на Черно море е засегната именно от разтопяването на евразийския феноскандинавски леден пласт.\r\nЩо се касае до глобалното затопляне, проф. Бар заяви, че нещата трябва да се разглеждат и в глобален, и в исторически аспект. Според него затоплянето и промените в климата се увеличават от въглеродния газ.\r\n\r\nВ страната ни от края на 1970-те се наблюдава тенденция към затопляне. Почти всички години след 1989 г. са с положителни аномалии на средната годишна температура на въздуха в България спрямо климатичната норма на базисния период 1961 – 1990 г. За периода 1971-2011 г. средната приземна температура на въздуха в страната се е увеличила с 1.5°С. 13-те най-топли години от 1989 до 2011 са настъпили през 15-те години между 1997 и 2011 г., което е показателно за запазване на тенденцията на затопляне.\r\nНещо, което оказва влияние на средната годишна температура в страната ни е броя на месеците в годината, в които ще е прекалено топло или прекалено студено. Има години с по 6 топли, има и такива с по 6 студени месеца.\r\nГолямото разнообразие в средните януарски и юлски температури също се отразява на температурните амплитуди (разликата в стойностите на температурата между най-студения и най-топлия месец). За Северна България те са около 24-26°С, за Южна - около 22-24°С, за Черноморското крайбрежие около 20-21°С и за планинските райони между до 20°С.\r\nТези аномалии не остават незабелязани от природата, но биха ли довели до по-фрапиращи промени е трудно да се прецени. Почти толкова трудно, колкото да се направи точна климатична прогноза за следващите десетилетия.\r\nПреди дни Европейският съюз се обяви категорично, че има за цел да стане първата голяма икономика, която да бъде \"неутрална за климата\" до 2050 г.\r\nСпоред плана емисиите на парникови газове след тази дата ще трябва да бъдат компенсирани чрез засаждане на дървета или чрез погребване на газовете под земята. Дали това ще стана и дали други ще последват този пример, предстои да разберем.", "date": "2018.12.11", "title": "България – в капана на екстремните климатични явления! Има ли изход?"}
{"url": "https://www.dnes.bg/akoshtete-vqrvaite/2018/12/11/momche-pochina-ot-tokov-udar-ot-slushalki.396205", "text": "Едва ли има млад човек, който да не е със слушалки в градския транспорт, или когато върви пеша към училище, университета, работа или към мястото за среща с приятелите. \r\nНякои слушат музика, когато спортуват, учат, четат, а и за да се приспят.\r\nНо за тийнейджър в Малайзия това се оказа смъртоносно. От New Straits Times съобщават, че 16-годишно момче е намерено мъртво, след като заспало със слушалки. От едното му ухо е текла кръв.\r\nВластите смятат, че момчето е било със слушалки, свързани към мобилен телефон, докато телефонът бил включен да се зарежда. \r\n", "date": "2018.12.11", "title": "Момче почина от токов удар от... слушалки"}
{"url": "https://www.dnes.bg/obshtestvo/2018/12/11/sistemata-ni-ubiva-sreshtu-sistemata-ubiva-vsichki-i-sistemata-gi-ubi.396210", "text": "След 192 дни майките на деца с увреждания са вече в два лагера, а напрежението помежду им ескалира през последните седмици.\r\nЕдиният лагер е инициативата “Системата ни убива”, чиято водачка е Вера Иванова. Точно нейното ръководство доведе до недоволство, а в неделя бе учредена и новата група - Националната гражданска инициатива “Системата ни убива всички” с председател Мая Стоицева.\n\r\nВсичко започна на 18 април, когато майките на деца с увреждания излязоха на шести протест. На него за първи път облякоха черните тениски с надпис “Системата ни убива” и привлякоха вниманието на обществото и политиците.\n\n\n\n\r\n                    \n                    \n                В същия ден избухна и първият скандал - част от протеста се отправи към Народното събрание за среща с лидерката на БСП Корнелия Нинова, но зам.-шефът на Народното събрание Емил Христов не допусна майките заради тениските. \n\r\nСлед като научи, лидерът на депутатите от ГЕРБ Цветан Цветанов излетя от пленарната зала. На входа обаче се озова лице в лице със заместника на Нинова в групата Драгомир Стойнев, който обясни, че те са си тръгнали обидени. \n\r\nПрез май зад протеста застана и шоуменът Слави Трифонов, той поде кампания в предаването си и започна да разказва тежките истории на жените и техните деца. Тогава обеща, че ще дари средствата от концерта си в Лондон за каузата им.\n\r\nНа 1 юни майките разпънаха палатката до парламента с ултиматум - приемане на закон за личната помощ, и започнаха открита война с национално представителните организации на останалите инвалиди. През това време екипът на социалния министър подготвяше ключовия закон за хората с увреждания. Изненадващо на 16 юни Петков подаде оставка.\n\r\nПротестът на майките го свали и го качи обратно на поста за по-малко от 24 часа.\n\r\nПоследва и втори скандал - заради скъп воаяж до Ню Йорк за форум по Конвенцията за правата на хората с увреждания падна главата и на зам.-министърката Росица Димитрова. А Петков стана министърът на майките и започна летни совалки между воюващите лагери за приемането на 3 закона - за личната помощ, за хората с увреждания и за социалните услуги.\n\r\nВ началото на октомври БСП окончателно се присламчи към протеста на майките, а Антон Кутев се появи на организираното от тях шествие с черна тениска. Нинова пък излезе с призив всички да подкрепят протеста. Обяви, че обещаните 150 млн. няма да решат проблемите, ако няма законови промени. Тя лично внесла още през юли закона за личната помощ, но отлежавал в бюрото на шефката на парламента Цвета Караянчева.\n\r\nА депутатите от ГЕРБ веднага отидоха да говорят с протестиращите майки. На 9 октомври гарант за приемането на трите закона стана финансовият министър Владислав Горанов, чийто подпис на план за действие успокои майките.\n\r\nИ точно когато всичко бе на финалната права, дойде онази реплика на вицепремиера (вече бивш) Валери Симеонов за “кресливи жени” и “тези уж болни деца”. Думите му изкараха на улицата три пъти по-многолюден протест. Този път майките победиха и на 16 ноември оставката на Симеонов бе факт.\n\r\nПротестът постепенно бе овладян от провъзгласилата се за лидерка Вера Иванова. Поради тази причина първа, още през септември, се отцепи Ина Маринова - една от най-активните през годините. Постепенно се отлюспиха и протестиращи майки в цялата страна. И сега: “Системата ни убива” срещу “Системата убива всички”!\n\r\nДва приети закона - за личната помощ и за хората с увреждания, и един на финалната права - за социалните услуги, са резултатът от натиска на майките на деца с увреждания. Така от 1 септември 80 хил. инвалиди ще имат право на лична помощ. От 1 януари пък хората с увреждания ще имат право на нов вид финансова подкрепа от 24,36 до 198,36 лв.\n\r\nДо 30 дни в годината родителите на деца с увреждания или роднини на възрастни хора ще имат право да оставят съответния човек в социална услуга или да осигурят заместваща грижа в домашна среда. През януари пък майките ще протестират за отпадането на ТЕЛК решенията. Лекарите от комисиите в столицата вече заплашиха, че ще спрат работа, ако протестиращите разпънат палатката си пред здравното министерство.", "date": "2018.12.11", "title": "\"Системата ни убива\" срещу \"Системата убива всички\". И системата ги уби!"}
{"url": "https://www.dnes.bg/eu/2018/12/11/ep-s-nov-priziv-s-ogromno-mnozinstvo-bylgariia-v-shengen.396206", "text": "Европейският парламент подкрепи днес с огромно мнозинство нов призив за приемането на България и Румъния в Шенген. В гласуването в Страсбург участваха 659 евродепутати, от които 514 подкрепиха документа, 107 бяха против, а 38 се въздържаха.\n\r\nЕП настоятелно призовава във възможно най-кратък срок Съветът на ЕС да вземе незабавно решение за премахването на проверките по вътрешните сухопътни, морски и въздушни граници на България и Румъния.\r\nТова е петият призив на ЕП от 2011 г. насам в тази посока, припомня БТА.\r\nЗасега Съветът на ЕС не постига необходимото единодушие за приемането на двете страни в пространството без гранични проверки.\n                    \n                    \n                \r\nВ резолюцията, изготвена от евродепутата Сергей Станишев, се отчита, че отлагането на решението въвежда изкуствено разделение в ЕС и допринася за възхода на популизма и национализма в цяла Европа.\r\nВ обсъждането на документа снощи в заседателната зала на ЕП отсъстваше представител на Съвета на ЕС. \r\n ", "date": "2018.12.11", "title": "ЕП с нов призив с огромно мнозинство: България в Шенген"}
{"url": "https://www.dnes.bg/sofia/2018/12/11/sled-30-g-razruha-pyrzalka-na-stadion-iunak.396212", "text": "\n\r\nДоскоро занемарен, заграден с метални огради, които на места бяха съборени, а от днес ледена пързалка. \r\nТова е стадион \"Юнак\" в Борисова градина, които преди години беше любимото място за софиянци, които се качваха на кънките.\r\nПрез годините стадионът се превърна в развалина, още повече след трагедията в дискотека \"Индиго\" на 21 декември 2001 г., когато седем деца загинаха, пометени и стъпкани на стълбите.\r\nДнес мястото е на спортното министерство и на него има ледена пързалка, макар и с по-малки размери от стандартните. \r\nЕвгения Раданова, олимпийска медалистка по шорттрек, която заедно с министъра на спорта Красен Кралев откри съоръжението, смята, че има надеждата да се стигне до изграждането на стандартна зимна пързалка.  \r\n                    \n                    \n                \"Много столичани са се докоснали до магията на зимните спортове именно на тази пързалка и на легендарната пързалка \"Дружба\", която може би повече от 30 години не е функционирала\", призна и Красен Кралев.\r\n\"Аз съм щастлив, че успяхме да изпълним още едно от обещанията си преди коледните празници - да възстановим пързалката\", допълни той.\r\nВсички желаещи да покарат кънки на лед ще имат възможността да го направят през следващите два месеца. \r\nДецата до 12-годишна възраст ще могат да ползват съоръжението сутрин и след обяд. Пързалката ще работи всеки ден от 10:00 до 22:00 ч.\r\nТя е купена за 340 хил. евро от Национална спортна база за Световното първенство по фигурно пързаляне за девойки и юноши, което ще се проведе в \"Арена Армеец\".", "date": "2018.12.11", "title": "След 30 г. разруха –  пързалка на стадион \"Юнак\""}
{"url": "https://www.dnes.bg/eu/2018/12/11/iunker-niama-miasto-za-predogovariane-s-london.396179", "text": "Няма никакво пространство за предоговаряне на споразумението за оттеглянето на Великобритания от ЕС, заяви днес пред Европейския парламент в Страсбург председателят на Европейската комисия Жан-Клод Юнкер.\n\r\nТой добави, че е втрещен от събитията в последните часове - заявките на британския премиер Тереза Мей, че ще се опита да предоговори условията.\n\n\n\r\n\"В края на ноември постигнахме споразумение с британското правителство. Ще разговарям довечера с премиера Мей\", допълни Юнкер.\n\r\n\"Сделката, която постигнахме, е най-добрата и единствено възможната. Няма никакво пространство за предоговаряне. Има място за пояснения и тълкувания, но без преразглеждането на текста, това трябва да бъде ясно на всички\", каза Юнкер, цитиран от БТА.\n                    \n                    \n                \r\nТой отбеляза, че големият проблем е т. нар. \"предпазна мрежа\" между Ирландия и Северна Ирландия.\r\n\"Решени сме да направим всичко възможно тази мярка да не бъде прилагана, но е необходимо да я предвидим\", поясни Юнкер.\n\r\nСнощи председателят на Европейския съвет Доналд Туск съобщи, че ще включи в дневния ред на заседанието на европейските държавни и правителствени ръководители тази седмица точка, посветена на въпроса с напускането на Великобритания.\r\n\"Няма да предоговаряме споразумението, включително за \"предпазната мрежа\", но сме готови да обсъдим с какво можем да улесним одобрението на договора от британска страна\", добави Туск. ", "date": "2018.12.11", "title": "Юнкер: Няма място за предоговаряне с Лондон!"}
{"url": "https://www.dnes.bg/teatar/2018/12/11/za-ili-protiv-braka-s-arsenik-i-stari-danteli.396185", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПо време на медения си месец страстен противник на брака се натъква на 12 жертви, паднали в капана на страховит пансион за самотни хора. С този сценарий постановката \"Арсеник и стари дантели\" вече 77 години не слиза от световните театрални сцени. На 12 и 13 декември ще можете да я видите под режисурата на Борислав Чакаринов в театър \"Българска армия\".\n\r\n\"Това е пародия на сериозния театър и единственият ѝ смисъл е да забавлява, нищо страховито няма. В представлението няма нищо зловещо, всичко е театрална шега\", сподели режисьорът Борислав Чакринов за зрителите на \"България сутрин\".\n                    \n                    \n                \r\nТой отбеляза, че първата среща с публиката е била обнадеждаваща, а по думите му професионалното отношение към работата е в основата на успеха. Комедията е в изконната същност на театралното изкуство, убеден е Чакринов.\n\r\nАктьорът Тигран Торосян влиза в ролята на племенник на две лели, за които открива, че не са чак толкова очарователни, тъй като \"помагат\" на самотни хора, \"избавяйки\" ги от мъката.\n\r\n\"Зрителите напоследък много предпочитат да гледат комедии, може би за да се отърсят от ежедневието. Еднакво трудно е да разсмееш човек и да го накараш да се разплаче\", каза Торосян пред.\n\r\n ", "date": "2018.12.11", "title": "За или против брака с \"Арсеник и стари дантели\""}
{"url": "https://www.dnes.bg/akoshtete-vqrvaite/2018/12/11/4-zodii-koito-vechno-sa-v-spor-koi-sa-tezi-znaci.396208", "text": "Някои зодии не могат да устоят на вдигането на конфликти и скандали, ядосват се на малки неща и започват да се карат и да спорят разгорещено при всеки удобен случай. Рядко приемат и изслушват докрай чуждото мнение и стават агресивни, когато не са съгласни с нещо, дори другият човек да не ги е обидил. Ето кои са тези знаци. \r\n\r\n \r\nОбичат да спорят и да се карат с хората - това им е в природата. Казват мнението си, но не усещат, че понякога го правят грубо, агресивно и дори могат да обидят околните. Хубавото е, че винаги са искрени и изразяват това, което мислят, но не усещат, че това не трябва непременно да се превръща в някакъв конфликт. Самите те не възнамеряват да започнат да се карат с някого, но винаги се стига до там. Бързо избухват и когато са ядосани, продължават да спорят и за други неща, а не само за темата, която първоначално са подхванали. Страстни са и така изразяват себе си и емоциите си\r\n \r\n\r\n \r\nТелците имат само две настроения - или са спокойни и пасивни и нищо не може да ги трогне, или са заредени с енергия, готови да спорят и да се разгневят истински. При тях няма средно положение. Често се палят, когато говорят за нещо, което истински ги интересува и за което искат да се погрижат. Ще бъдат много спокойни и уравновесени, докато не ги провокирате по някакъв начин. Ако Телецът спори с вас разпалено и е агресивен, това е, защото наистина сте го предизвикали и ядосали и не е могъл да търпи повече. Просто ви отвръща. Ако се кара за нещо, което му е много скъпо или което иска да защити, може да спори вечно.\r\n \r\n\r\n ", "date": "2018.12.11", "title": "4 зодии, които вечно са в спор. Кои са тези знаци?"}
{"url": "https://www.dnes.bg/video-prognoza/2018/12/11/dnes-vetrovito-no-pyk-dyjd-samo-na-iztok.396152", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nДнес, подобно на вчера, ще духа северозападен вятър. Дъжд и сняг ще превали на места главно в Североизточна България и в планините, минималните температури ще са от минус 5° до 0°. Това съобщи синоптикът на  Симеон Матев.\n\r\nПрез нощта валежите в западната половина от страната ще спират и облачността ще се разкъсва и намалява. Над източната ще е облачно със слаби превалявания от дъжд, в крайните североизточни райони - от сняг. \n\r\nЗначителна ще се задържи облачността над източните и планинските райони. \n\r\nАтмосферното налягане ще се повишава и ще е близко до средното за декември. В сряда ще е без съществени валежи, само сутринта на отделни места, главно в Северна България, ще превали слаб сняг. \n                \n                \r\nНад западната половина от страната ще има временни разкъсвания и намаления на облачността. Ще продължи да духа до умерен вятър от запад-северозапад. През нощта срещу четвъртък вятърът чувствително ще отслабне и ще се ориентира от югоизток.", "date": "2018.12.11", "title": "Днес – ветровито, но пък дъжд – само на изток!"}
{"url": "https://www.dnes.bg/temida/2018/12/11/iz-alchnite-kmetski-srs-ta-s-vaklin-na-tri-po-75-ia-e-no-darenie.396153", "text": "\n\r\nСтотици страници записи на разговори, придобити със специални разузнавателни средства (СРС), потвърждават корупционните действия и тоталния хаос в община \"Младост\" при управлението на отстранената кметица Десислава Иванчева и заместничката й Биляна Петрова, уличени заедно с бившия кмет на района Петко Дюлгеров в искането на подкуп в размер на половин милион евро от строителния предприемач Александър Ваклин, съобщи \"Правен свят\", публикувайки част от документите.\r\nПреди седмица Специализираният наказателен съд (СНС) разсекрети разговорите, като започна изчитането на стенограмите.\r\nОт тях се разбира, че прилагането на СРС е започнало през първата половина на месец февруари 2018 г. и продължава над два месеца, като приключва с арестите на триото.\n\n\n\n\n\n\n\n\r\n                    \n                    \n                СРС-та напълно се припокриват с показанията на Ваклин, че в продължение на месеци Иванчева и Петрова умишлено са бавели разрешителните за строежа на предприемача, с цел личното им облагодетелстване и това на посредника Дюлгеров.\r\nПриложените към делото разузнавателни средства разкриват различен образ на бившата кметица и нейната заместничка от този, който двете са се опитвали да представят пред обществото, докато управляват Район \"Младост\", а още повече след тяхното задържане в центъра на София на 17 април 2018 г., след получаването на първата вноска от предварително белязаните 70 000 евро от поискания подкуп.\r\nРазговори между Иванчева и Петрова, а и техни с трети лица, потвърждават твърденията и на други предприемачи, желаещи да инвестират в район \"Младост\", на които документите умишлено са били забавяни, с цел изнудване, прикривано като дарения за общината.\r\nСРС-та показват още, че Дюлгеров активно е посредничил между строителя и общинското ръководство на \"Младост\". Има десетки разговори на Дюлгеров с Ваклин, в част от които се говори за плащания срещу поемане на ангажимент всички нужни документи за строителството да се придвижат от кметицата и нейната заместничка.\r\nПри една от документираните срещи, проведена на 23 март в заведение на ъгъла на бул. \"Мария Луиза\" и бул. \"Тодор Александров\", в която участват Петко Дюлгеров и Александър Ваклин, двамата говорят за конкретните суми, срещу които Десислава Иванчева се е съгласила да издаде разрешението за строителство и последващите документи, а именно 20 евро на квадратен метър.\r\nДюлгеров и Ваклин коментират и възможността за намаляване на искания подкуп с 50% и с оглед на голямата квадратура на строежа.\r\nНяколко дни преди да се види \"лице в лице\" с бизнесмена Александър Ваклин, на среща между Десислава Иванчева, Биляна Петрова и Петко Дюлгеров, кметицата на \"Младост\" е обявила начина, по който очаква да се извърши плащането на подкупа: \"С Ваклин на три по седемдесет и пет…\"", "date": "2018.12.11", "title": "Из алчните кметски СРС-та: С Ваклин на три по 75...  Я е’но дарение..."}
{"url": "https://www.dnes.bg/sofia/2018/12/11/klimatik-da-stopli-romskata-dusha-v-malka-koliba-edin-v-goliama-moshten.396156", "text": "Заради силно отровния въздух в столичните квартали около \"Факултета\", от махалата си поискаха от държавата или Столичната община... климатици. \n\r\nСпоред Асен Юлчев, който живее във \"Факултета\", ако на всички роми бъдат купени климатици, те нямало да  замърсяват въздуха с горенето на отпадъци, които събират от улицата и кофите за боклук.\n\n\n\n\r\n\"Предлагам на Красимир Каракачанов в този изостанал квартал да се купят на всички роми климатици от по 300 – 400 лева и няма да има никакви прашоляци и да се горят лоши отпадъци\", призова той пред Нова телевизия.\r\nЗа семействата с много деца климатиците трябвало да са по-мощни, за другите можело и от по-малките отоплителни уреди, които са и по-евтини.\r\n                    \n                    \n                \"Те да бъдат безплатни за жителите на квартала, а не в парламента да взимат повече пари\", настоя Юлчев пред Нова тв.\r\nСпоред него ромите щели да си плащат тока за отоплението.\r\nМартин Марков, един от инициаторите на протестите в столичния квартал \"Красна поляна\", който граничи с \"Факултета\", одобри идеята.\r\nСпоред него сега в печките отива всичко, което може да бъде събрано – стара дограма, която обаче е боядисана, изхвърлени меки мебели, дрехи, кабели, гуми.\r\n\"Твърдо заставаме зад нашите искания за криминализация на горенето на опасни отпадъци\", настоя още той.\r\nА столичният кмет Йорданка Фандъкова също предложи наказание под формата на общественополезен труд за хората, които горят боклуци и така замърсяват въздуха.\r\nВсеки, който гори боклуци, най-вече гуми и пластмаси да чисти градинки и паркове за срок от 20-30 дни, иска тя.\r\nВъздухът в квартал \"Красна поляна\" се смята за най-замърсен в цялата столица. Жителите апелират за незабавни мерки за справяне с проблема.\r\nСпоред тях криминализирането на горенето на боклук, както и полагането на общественополезен труд ще намали замърсяването на въздуха.\r\n\"Последната проверка беше преди една седмица, когато беше големият проблем с мъглите и замърсяването на града. От 93 семейства, в които успяхме да влезем, 27 се отопляваха на твърдо гориво - въглища и дърва. Направихме предписания на две семейства, защото дървата им бяха мокри. Когато се горят такива отпадъци, въздухът става ужасен\", обясни кметът на район \"Красна поляна\" Иван Чакъров.\r\nПо неговите думи горенето на гуми, кабели и сега се наказва.\r\nПроблемът обаче бил, че извършителите на тези деяния са непълнолетни и няма как да бъдат задържани.", "date": "2018.12.11", "title": "Климатик да стопли ромската душа. В малка колиба – един, в голяма – мощен!?"}
{"url": "https://www.dnes.bg/balkani/2018/12/11/turciia-s-nova-voennomorska-baza-na-cherno-more.396159", "text": "Турция създава нова военноморска база на Черно море – на източното крайбрежие на страната. Това съобщава вестник \"Милиет\", цитиран от ТАСС.\n\n\r\nНовият военен обект ще се намира в град Сюрмене, на 40 км от град Трабзон.\r\nОчаква се във военната база да служат 400 военни, както и да работят 200 цивилни.\r\nАнкара е решила да предприеме тази стъпка след съобщенията за намерения на САЩ да изпратят свои военни кораби в Черно море след инцидента в Керченския проток.\r\nВ момента Турция има осем военноморски бази на четири морета.", "date": "2018.12.11", "title": "Турция с нова военноморска база – на Черно море "}
{"url": "https://www.dnes.bg/stranata/2018/12/11/oskyden-biudjet-za-pojarnata-pari-ima-kyde-sa.396154", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nНамаляването на разходите за дирекция \"Пожарна безопасност\" към МВР застрашава човешки животи. Стана практика сами да си купуваме екипировката, което е недопустимо. За това алармира президентът на синдикат \"Огнеборец\" Венцислав Станков в \"България сутрин\".\n\n\r\nПовод за тази позиция е публикуваното в Държавен вестник от петък - 7 декември, постановление на Министерския съвет за одобряване на вътрешно компенсирани промени на утвърдените разходи по области на политики/бюджетни програми по бюджета на Министерството на вътрешните работи за 2018 г., с което се отнемат близо 7 млн. лв. от и без това оскъдния бюджет на дирекцията за следващата година.\r\n                    \n                    \n                \"Реално средствата не се отнемат от МВР, вътрешна структура просто пренасочва тези пари към други дирекции в МВР. Това не се случва за първи път - през 2017 година също имаше отнемане на пари от пожарникарите. Ние обаче изпитваме остра нужда от средства\", категоричен е Станков пред .\r\nПо думите му със сегашния бюджет се работи доста трудно, а освен всичко това екипировката не е достатъчна, за да може пожарникарите да се чувстват напълно обезпечени и сигурни.\r\n\"Настояваме управляващите да се замислят за създаване на фонд за акумулиране на средства за дирекция \"Пожарна безопасност\". Осигуряването на пожарната безопасност на населението е необходимост\", сигурен е той.\n\r\nПрезидентът на синдикат \"Огнеборец\" изтъкна и друг сериозен проблем - заради грешка в нормативната уредба пожарникарите не са включени към списъка с дирекциите, за които МВР трябва да осигури специално облекло и най-различни средства.\n\r\n ", "date": "2018.12.11", "title": "Оскъден бюджет за пожарната! Пари има, къде са?"}
{"url": "https://www.dnes.bg/rock/2018/12/11/slayer-idvat-za-posledno-u-nas-zabivat-prez-iuli.396161", "text": "Американската банда Slayer ще гостува за последен път в България. Страната ни бе включена като част от прощалната им обиколка Final World Tour.\n\r\nТрашърите ще забият у нас на 11 юли следващата година в парка на Летище София.\n\r\nПрез януари 2018 г. Slayer съкрушиха метъл феновете по цял свят след като обявиха, че ще се оттеглят след мащабно прощално световно турне. След 37 години на сцената, 12 студийни издания, множество златни албуми и безброй концерти, като част от \"Голямата четворка\" наред с Metallica, Megadeth и Anthrax. \n\r\nЛегендарните музиканти и огромният им екип идват в София с внушителна продукция, с впечатляващ сценичен декор, светлинно шоу и безкомпромисен звук.\n                    \n                    \n                \r\nФеновете ще чуят и голяма част от техните класики, сред които личат парчета като Show No Mercy, Raining Blood, Angel Of Death, South Of Heaven, Dead Skin Mask, War Ensemble и др.\n\r\nБилети \"Ранно Пиле\" на цени от 70/75 лв. (без включена такса за издаване) може да се закупят единствено в магазин Яко (ул. Граф Игнатиев 43) до края на месец декември.\n\r\nОнлайн пропуски на цени от 75/80 лв. (без включени банкови, картови и посреднически такси за издаване) могат да се поръчат от: http://bit.ly/SlayerBulgaria\n\r\nВ продажба са пуснати и ограничен брой \"Приоритетни\" билети, които ще дават право на феновете да влезнат 30 минути преди офицалното отваряне на вратите и да заемат първи местата непосредствено пред сцената, като за целта ще бъде създаден специално отделен вход.\n\r\nПоследният концерт на Slayer в България ще се проведе в парка на Летище София. Входът за събитието ще бъде изграден в непосредствена близост до изхода/входа на метростанцията, спирката на автобуси с номера 84 и 184, както и паркинга на Терминал 2, а вратите за всички фенове ще отворят точно в 19.00 часа на 11 юли, съобщават организаторите от EventEase.", "date": "2018.12.11", "title": "Slayer идват за последно у нас, забиват през юли"}
{"url": "https://www.dnes.bg/sofia/2018/12/11/chasti-ot-sofiia-ostavat-bez-voda-na-12-dekemvri-sriada.396162", "text": "На 12 декември 2018 г. (сряда), във връзка с отстраняване на аварии на Рилски водопровод над с. Рельово, се налага спиране на водоподаването на клиентите на „Софийска вода” живеещи в района на:\r\nс. Плана – от 13.00 ч. на 12.12.2018г. до 00.00 ч. на 13.12.2018г\r\nс. Железница -  от 14.00 ч. на 12.12.2018г. до 00.30 ч.на 13.12.2018г.   \r\nс. Бистрица -  от 12.30 ч. на 12.12.2018г. до 00.30 ч.на 13.12.2018г.   \r\nс. Панчарево /висока зона/ и с. Кокаляне /висока зона/ - от 14.30 ч. на 12.12.2018г. до 02.30 ч. на 13.12.2018г. \r\nвилна зона“ Косанин дол“ -  от 14.30 ч. на 12.12.2018г. до 02.30 ч. на 13.12.2018г.  \r\nвилна зона „Ловджийска чешма“ – от 14.30 ч.на 12.12.2018г.  до 02.30 ч. на 13.12.2018г. \r\nвилна зона „Бункера“ – горна част  – от 14.30 ч.на 12.12.2018г.  до 02.30ч. на 13.12.2018г.\r\nвилна зона „Градище“ – от 14.30 ч. на 12.12.2018г.  до 02.30 ч. на 13.12.2018г.   \r\nкв. „Симеоново“, вилна зона „Симеоново – Драгалевци“, кв. „Драгалевци“-  от 14.00 на 12.12.2018.  до 02.00 ч. на 13.12.2018г. \r\nвилна зона „Малинова долина“  – от 14.00 ч. на 12.12.2018г.  до 02.00 ч. на 13.12.2018г.\r\nкв. „Киноцентъра“ - от 15.00 ч. на 12.12.2018г.  до 03.00 ч. на 13.12.2018г.   \r\nc. Владая - района заключен между ЖП линия „София-Перник“, ул.„Лесковец“, ул.“Войнишко въстание“ ,ул.“Любомир Миланов“,ул. „Акад. П. Стайнов“, ул.“Равнище“ и вилна зона „Приплат“ - от 14:00ч. 12.12.2018г. до 02:00ч. на 13.12.2018г. \r\nкв. „Бояна“-  от 16.30 ч. на 12.12.2018г.  до 04.30 ч. на 13.12.2018г.  \r\nвилна зона „Беловодски път“- от 17.00 ч. на  12.12.2018г.  до 05.00 ч. на 13.12.2018г.  \r\nвилна зона „Килиите“ - от 17.30 ч. на 12.12.2018г.  до 05.30 ч. на 13.12.2018г.  \r\nвилна зона „Мала кория“- от 17.30 ч. на 12.12.2018г.  до 05.30 ч. на 13.12.2018г.  \r\nкв. „Княжево“, района заключен между ул. “Панорамен път”, “Проф. Державин”, бул. “Цар Борис III”, “Ген. Михаил Кутузов”, “Карамфил”, “Бойна слава”, “Клек”, “Сребриста липа” и “Бял равнец”- от 17.30 ч. на 12.12.2018г.  до 05.30 ч. на 13.12.2018г.\r\nкв. „Княжево“, района заключен между бул. “Цар Борис” III и ул. “Княжевска”, ЖП линията „София  - Перник“ и ул. “Владайско въстание”-  от 17.30 ч. на 12.12.2018г. до 05.30 ч. на 13.12.2018г\r\nкв. „Горна Баня“ и вилна зона „Горна баня“ – от 17.30 ч. на 12.12.2018г. до 05.30 ч. на 13.12.2018г.\n                    \n                    \n                \r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноски на адрес: \r\nс. Бистрица - на площада  от 00.30 ч. на 13.12.2018г.\r\nкв. „Симеоново“ – на площада  от 02.00 ч. на 13.12.2018г.\r\nкв. „Драгалевци“ - на площада  от 02.00 ч. на 13.12.2018г.\r\nкв. „Княжево“ - ул. “Войводина могила” и ул. „Стойчо Бачийски“ от 05:00 ч. на 13.12.2018г. \r\nкв. „Горна баня“ на площада  до хотел „Горна баня“ от 05:00 ч. на 13.12.2018г.  \n\r\nНа 12 декември 2018 г. (сряда), във връзка с изпълнение на инвестиционен проект за подмяна на уличен водопровод на ул. „Без име“ жк. „Хиподрума“, се налага спиране на водоподаването от 09:00 до 21:00 часа на клиентите на „Софийска вода”, живеещи в района на:\r\nул. „Добри Христов“ от бул. „Цар Борис III“ до ул. „Никола Палаузов“\r\nУл. „Без име“ бл. 15, бл. 16, бл. 8 и от ул. „Булаир“ до ул. „Добри Христов“\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: пред 31 СДЯ.\n\r\nСлед възстановяване на водоснабдяването е възможно временно повишаване  мътността на водата.\n\r\nСлед реализацията на този инвестиционен проект клиентите на „Софийска вода” живеещи в района ще почувстват значително подобреното качество на предоставяните услуги.\n\r\nНа 12 декември 2018 г. (сряда), във връзка с прекъсване на сградно водопроводно отклонение на ул. „Димитър Гичев“ жк. „Изток“, се налага спиране на водоподаването от 10:00 до 17:30 часа на клиентите на „Софийска вода”, живеещи в района на:\r\nул. „Димитър Гичев“ от ул. „Люлякова градина“ до ул. „Фредерик Ж. Кюри“, бл. 3 и ул. „Атанас Далчев“ №12\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Димитър Гичев“ ъгъла с ул. „Димчо Дебелянов“.\n\r\nНа 12 декември 2018 г. (сряда), във връзка с преместване на хидрофорна уредба до бл. 309 жк. „Младост“ 3, се налага спиране на водоподаването от 10:00 до 18:00 часа на клиентите на „Софийска вода”, живеещи в района на:\r\nвисока зона на бл. 309 и бл. 310.\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: срещу бл. 310.\n\r\nНа 12 декември 2018 г. (сряда), във връзка с подмяна на сградно водопроводно отклонение на бул. „Мадрид“ кв. „Подуене“, се налага спиране на водоподаването от 10:00 до 18:00 часа на клиентите на „Софийска вода”, живеещи в района на:\r\nбул. „Мадрид“ от бул. „Евлоги и Христо Георгиеви“ до ул. „Алеко Константинов“\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: бул. „Мадрид“ №9.\n\r\nНа 12 декември 2018 г. (сряда), във връзка с реконструкция на уличен водопровод на местност „Билото“ с. Плана, се налага спиране на водоподаването от 09:00 до 19:00 часа на клиентите на „Софийска вода”, живеещи в района на:\r\nМахала „Чаршия“\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: последна спирка на автобус №70.\n\r\nНа 12 декември 2018 г. (сряда), във връзка с монтаж на водомерен възел на ул. „Ибровица“ с. Лозен, се налага спиране на водоподаването от 09:00 до 16:00 часа на клиентите на „Софийска вода”, живеещи в района на:\r\nул. „Ибровица“ от ул. „Караджин“ до ул. „Блазна“\r\nул. „Караджин“ от ул. „Връх Остокоп“ до ул. „Половраг“\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Караджин “ ъгъла с ул. „Ибровица“.\n\r\nРемонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.\n\r\nЗасегнатите от прекъсването на водата, могат да получат повече информация от Телефонния център на “Софийска вода” АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx .\n\r\n“Софийска вода” АД предварително се извинява на своите клиенти за причинените временни неудобства!\n\r\nИнтернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.\r\n ", "date": "2018.12.11", "title": "Части от София остават без вода на 12 декември, сряда"}
{"url": "https://www.dnes.bg/stranata/2018/12/11/myj-se-zarazil-s-ku-treska-ot-sirene.396155", "text": "Два случая на ку-треска при овце са открити в област Видин. След консумация на прясно сирене от една от фермите там се е заразил мъж от София.\r\nЕдното от стадата е в белоградчишкото село Дъбравка, второто е в кулското село Тополовец. \r\n\"От Дъбравка трябваше да пътуват за изложба за Хановер животни. На случаен принцип взехме проба. Има положителна за ку-треска и германците отказаха партидата. Другото е в Тополовец, Кулско. Получихме информация, че софиянец си е купил прясно сирене, неузряло и го е консумирал, заболял е от ку-треска и по обратната връзка, стадото, където намерихме, една излезе положителна\", каза пред БНР д-р Валерио Велков – началник отдел Здравеопазване на животните в Агенцията по храните във Видин. \r\n                    \n                    \n                По думите му болестта се предава от кърлежи, не е типична за нашия регион, обаче заболяват и хора, при консумация на неузряло, прясно сирене или сурово мляко, леко пастьоризирано. \r\n\"Месото след термична обработка не е проблем\", настоя той.\r\nБолните животни ще бъдат унищожени. Очакват се останалите проби. Стопаните не получават обаче обезщетение от държавата заради заболяването.\r\n\"На двете ферми са направени оздравителни планове. Стадата се наблюдават. Наложени са карантини за продажба и движение на животните, до изясняване не здравния статус\", каза още д-р Валери Велков.", "date": "2018.12.11", "title": "Мъж се заразил с ку-треска от... сирене!?"}
{"url": "https://www.dnes.bg/akoshtete-vqrvaite/2018/12/11/uchastvaite-v-gotvarskiia-konkurs-praznichna-trapeza-i-spechelete-vylnuvashti-nagradi.396131", "text": "Наближават едни от най-светлите празници Бъдни вечер, Коледа и Нова година. И тази година ще спазим традицията, като ви поканим да участвате в готварския ни конкурс \r\nОтдайте се на фантазиите си, вдъхновете се, развихрете се в кухнята и споделете с нас любимите ви рецепти (без ограничение за бройката). Важно условие за участие в конкурса е да бъдете регистриран читател. Ако не сте, последвайте тези \r\nТези, които вече са регистрирани, могат да качат  своите рецепти, които трябва да бъдат придружени със снимка, кратко описание на съставките в тях и начин на приготовление.\r\n                    \n                    \n                „Празнична трапеза“  (до 9.01. включително, може да споделяте вашите кулинарни рецепти).\r\n\r\nНа  11.01.2019 г. от всички читатели, споделили своите кулинарни вдъхновения, редакционният екип на Az-jenata.bg ще определи победителите, които ще получат празничните подаръци. Техните имена ще бъдат публикувани в статия в сайта.\r\n\r\n, която със сигурност ще се превърне в любимия ви уред. В нея ще можете бързо и лесно да приготвяте топъл, вкусен и уханен хляб от различни видове брашно, както и сладкиши, кексове, козунаци. Пекарната е с 12 програми, включва контрол на препичане и има възможност за отложен старт. Благодарение на тази функция можете да заредите пекарната с продукти и да я настроите да приготви хляба или кекса след определено време, така че да е готов, щом се върнете от работа например и директно да го консумирате с удоволствие.\r\n Този прекрасен сет от 6 чаши е идеален за специални поводи и празници. Чашите са изработени от кристално стъкло от най-нова технология. Подходящи са за хиляди обороти в миялни машини, без опасност да се надраскат и са термошоково устойчиви на бързо охлаждане от 80 ° С до 20 ° С.\r\nПодаръчният комплект е опакован в луксозна кутия и е прекрасен подарък за всеки празник.\r\n Порцелановият комплект е идеален подарък за студените зимни вечери, когато обичаме да се топлим с чаша ароматен чай у дома.\r\n който се състои от 3 продукта - хидратиращ крем, козметичен лосион и масло за тяло.\r\n\r\n\r\n(книгите са „Храна, здраве и щастие“ от Опра Уинфри и \"Вкусно с усмивка - 123 кулинарни приключения\" от Софи Йотова).\r\n\r\n ", "date": "2018.12.11", "title": "Участвайте в готварския конкурс \"Празнична трапеза\" и спечелете вълнуващи награди"}
{"url": "https://www.dnes.bg/notifikacii/2018/12/11/med-za-otslabvane-kak-da-go-izpolzvame.396125", "text": "Медът е един от най-големите природни дарове. Колко често хапвате от него и знаете ли, че той може да бъде част от вашата здравословна диета?\r\nВ една чаена лъжичка има около 64 калории, но тези калории за разлика от захарта не са \"празни\". Как може да използвате меда за отслабване?\r\n\r\nОбикновено излишните мазнини остават като неизползван ресурс в тялото, особено ако не спортуваме. Медът има способността да мобилизира тази съхранявана мазнина, превръщайки я в енергия, като по този начин редуцираме телесното си тегло.\r\nОсвен това, добавянето ѝ към диетата спомага за нормализиране нивата на холестерола, което намалява риска от сърдечни заболявания. Ето защо не пропускайте да започвате деня си с чаша топла вода с мед. Може да се насладите на тази напитка и през друга част от деня.\r\n                \n                \r\nДруга алтернатива за здравословна напитка е мед, топла вода и лимонов сок. Приета в началото на деня, тя спомага за задвижване на метаболизма, подобрява перисталтиката на червата, помага при запек, като по този начин ускорява изгарянето на излишните мазнини.\r\nЧрез регулиране на метаболизма, храната се използва правилно, мазнините се превръщат в използваема енергия, а общото здраве се подобрява.\r\nОт друга страна, лимоновият сок е богат на витамин С, който подобрява чернодробната функция и метаболизма на мазнините. Също така цитрусовият сок участва в образуването на антиоксиданта глутатион, който е ключов за детоксикацията и бързото отслабване.\r\n", "date": "2018.12.11", "title": "Мед за отслабване – как да го използваме?"}
{"url": "https://www.dnes.bg/obshtestvo/2018/12/11/gazyt-poskypva-petrolyt-poevtiniava-a-djobyt-ni.396157", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nНа 1 октомври цената на природния газ поскъпна с близо 14%, а сега се задава ново искане за корекция на цената от страна на \"Булгаргаз\" с 3,51%. Защо идва поредното поскъпване на фона на поевтиняването на суровия петрол на световните пазари?\r\nЕнергийният експерт Атанас Тасев посочи пред , че политическият фактор е определящ по отношение цените на котировките на нефта. По думите му това е абсолютно закономерен процес и сме подвластни на геополитическия фактор.\n\n\n\r\n\"Твърдим, че \"Булгаргаз\" е в регулация, но регулиращият орган е в почти регистриращ режим\", отбеляза той.\n                    \n                    \n                \r\n\"Предишните цени на петрола определят сегашната цена на газа. Интересна дискусия е дали да се премине към индексиране на цените на газа. Газът в Европа се покачва\", обясни колегата му Венцислав Топузов в \"България сутрин\".\n\r\nЕнергийният експерт добави, че поскъпването зависи от модела на ценообразуване. Газовата цена е сезонна, петролната зависи повече от политически събития, уточни Топузов.\n\r\nА Атанас Тасев подчерта, че в момента сме пред много тежък избор, тъй като 14 милиарда кубически метра газ през Трансбалканския тръбопровод отпадат от схемата.\n\r\n\"Излезе информация, че втората тръба на \"Турски поток\" ще мине през България, но след срещата Ципрас - Путин отново се включва геополитическият фактор. Гърция не е по-добрият вариант, Македония вече не е в интересите на Русия, остава нашият маршрут\", обясни той.", "date": "2018.12.11", "title": "Газът поскъпва, петролът поевтинява: А джобът ни?"}
{"url": "https://www.dnes.bg/sofia/2018/12/11/myj-pochina-na-metrostanciia-serdika.396170", "text": "\nВъзрастен мъж е починал на метростанция \"Сердика\" тази сутрин.\r\nОт полицията съобщиха, че не става въпрос за криминален инцидент.\r\nТялото на починалия вече е изнесено от метростанцията.", "date": "2018.12.11", "title": "Мъж почина на метростанция \"Сердика\""}
{"url": "https://www.dnes.bg/temida/2018/12/11/advokatyt-na-banevi-vidia-politika-v-procesa.396158", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nДелото срещу Евгения и Николай Баневи е политическо, заяви в интервю за \"България сутрин\" адвокатът на семейството Христо Ботев.\n\n\n\r\nСпоред него доказателствата и по петте обвинения, които са им повдигнати, са недобре прецизирани и набързо събрани.\r\nОсновни свидетели по делото са бивши служители и приближени на Баневи, които са били лично засегнати от семейството бизнесмени.\r\n\"Обвиненията към тях са несъстоятелни. Очакваме решението на Апелативния съд в четвъртък. Имайки предвид, че става въпрос за престъпления от 2005 година, не мога да приема твърдението, че разследването е все още в начален етап\", коментира пред  адвокатът.\r\n                    \n                    \n                Христо Ботев отбеляза, че изтеклата информация, че основният свидетел по делото срещу Баневи е синът на Николай Банев, е невярна.\r\n\"Той просто е разпитан като свидетел. Името му направи впечатление в залата\", каза той.\n\r\n ", "date": "2018.12.11", "title": "Адвокатът на Баневи видя политика в процеса"}
{"url": "https://www.dnes.bg/notifikacii/2018/12/11/vtori-byg-v-sistemata-i-google-prikliuchva-po-rano.396166", "text": "След като в началото на октомври стана ясно, че Google ще приключи със своята социална мрежа Google+ заради тежък пробив в сигурността, сега технологичният гигант попадна под нов удар. \r\nЛичните данни на над 50 милиона потребители по цял свят отново са изтекли от мрежата, а това ще наложи по-ранното закриване на проекта Google+, съобщават от The Verge.\n\r\nСпоред официално прессъобщение от най-голямата търсачка в света, при пробивът са били откраднати имена, възраст, email адреси и дори информация за професионалните им занимания. Засегнати са били дори потребители, които са направили личната си информация с ограничен достъп. \r\n                \n                Пробивът в сигурността ще наложи по-ранното прекратяване на проекта Google+, като се очаква мрежата да бъде закрита до 3 месеца - през април. Първоначалният срок за това беше август 2019. \r\nПрез октомври стана ясно, че заради тежък пробив в сигурността след мащабно обновяване на цялата система, данните на стотици хиляди потребители са били изложени на попказ от хакери, които са намерили вратичка. \r\nОказа се, че в продължение на две години данните на половин милион души са останали незащитени и то без тяхно знание. От компанията твърдят, че никой не е бил наясно за подобно нещо. За случилото се са разбрали едва през март тази година, а в продължение на 5 месеца от самата компания са се опитвали да прикрият случващото се, за да избегнат бъдещи скандали. \r\nОт Google посочват, че този път пробивът е бил открит навреме и данните на потребителите на социалната мрежа са били незащитени само 6 дни - между 7 и 13 ноември.", "date": "2018.12.11", "title": "Втори бъг в системата и... Google+ приключва по-рано!"}
{"url": "https://www.dnes.bg/temida/2018/12/11/ivancheva-i-pari-na-ryka-ne-darenie-ot-edin-biznesmen-vtori.396160", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nБез да е имало още \"годен съдебен акт\" съдиите от Апелативния спецсъд са спрели решението на първата инстанция, с което се променя мярката на Десислава Иванчева и Биляна Петрова в \"домашен арест\". Това сочи доклад на Комисията от ВКС, която трябваше да провери спазени ли са всички изисквания по делата срещу бившата кметица на кв.\"Младост\" и заместничката ѝ, публикуван от Върховния съд, съобщи .\n\r\n                    \n                    \n                На този фон стотици страници записи на разговори, придобити със специални разузнавателни средства (СРС-та), потвърждават корупционните действия и тоталния хаос в община \"Младост\" при управлението на отстранената кметица Десислава Иванчева и заместничката ѝ Биляна Петрова, уличени заедно с бившия кмет на района Петко Дюлгеров в искане на подкуп в размер на половин милион евро от строителния предприемач Александър Ваклин.\r\nСпоред защитата на Иванчева - адвокат Марин Марковски, да се пускат подобни писания в интернет и да се коментират като доказателства по делото е недопустимо.\r\nТой определи огласяването на СРС-тата от прокуратурата като \"минаване на червено\".\r\n\"Категорично не е вярно това, което се твърди в тези СРС-та. По това, което се коментира, че тя е искала дарения, а си е слагала парите в джоба, е абсолютно невярно. Няма един свидетел, който да съобщава, че Иванчева е взимала пари. Напротив, всички предприемачи съобщават, че когато тя е искала дарения, Иванчева е искала те да се правят по правилата. Никой не е казал, че ѝ е давал пари\", обясни Марковски.\r\nВсе пак адвокатът на Иванчева твърди, че не се страхуват от огласените СРС-та, защото в тях няма какво да се чуе.\r\n\"По делото има СРС-та, има доказателства, те подлежат на коментар, аз не ги оспорвам. Не искам да си мисля, че карат хората да смятат, че Иванчева е виновна. Обществото изпитва човешка симпатия към Иванчева и това тревожи някои хора. Всичко тайно ще стане ясно. Делото се решава по доказателства, но всъщност няма такива, които да показват, че Иванчева е виновна\", завърши Марковски.\r\n ", "date": "2018.12.11", "title": "Иванчева и пари на ръка: Не! Дарение от един бизнесмен, втори..."}
{"url": "https://www.dnes.bg/stranata/2018/12/11/pojar-izpepeli-kyshti-v-stariia-kvartal-na-tyrnovo.396176", "text": "Голям пожар унищожи няколко стари къщи във великотърновския квартал \"Варуша\". \r\nЧетири пожарни автомобила и десетки огнеборци опитват да овладеят пламъците, преди да се прехвърлят и на съседните долепени една до друга постройки. \r\nПо първоначални данни жертви и пострадали хора няма, но щетите са огромни.\r\nСигналът за инцидента, започнал на ул.\"Поборническа\", е подаден около 9 часа сутринта.\r\nОгънят избухнал в дома на пенсионера Райчо, който трупал в малкото жилище огромни количества дърва, за да се топли. \r\n\"Пърновачално той се опитвал сам да гаси, отдолу аз подлагах легени, защото течеше вода. После започна да думка с някакво дърво, щом отворих вратата, видях въглените и разбрах, че всички горим\", разказа пред \"\" пострадалата Величка Станева, която обитава къща на ул. \"Колю Гайтанджията\".\r\n                    \n                    \n                Там са засегнати общо 3 жилища.\r\nНа мястото на инцидента са шефът на Регионалната дирекция на пожарната комисар Красимир Кръстев и зам.-кметът на Велико Търново проф. Георги Камарашев.\r\nЗапочна и настаняването на хората, останали без дом в общински жилища. ", "date": "2018.12.11", "title": "Пожар изпепели къщи в стария квартал на Търново "}
{"url": "https://www.dnes.bg/obshtestvo/2018/12/11/vyv-franciia-znaiat-za-kakvo-sa-na-ulicata-a-u-nas-iskaniiata-stranni.396144", "text": "Бившият премиер проф. Георги Близнашки направи сравнение между полотическите системи и протестите в Франция и България. \n\r\n\"Заради това, което се случва във Франция, трябва да стигнем до верни заключения що се отнася да бъдещетo на България. Вижда се какво се случва с прехвалената полупрезидентска система във Франция, когато се стигне до масови протести, особено в такива мащаби - веднага лъсва тази уязвимост на подобна система. Всичко опира до един човек там - и когато той загуби доверието на обществото, нещата се сриват, никой не може да спре тази разруха\", заяви Близнашки пред Канал 3.\n\n\n\nСпоред него, при парламентарната форма на управление, каквато е у нас, парламентът, добър или лош и с всичките му недостатъци, попива общественото напрежение. \n                    \n                    \n                \r\n\"Докато във Франция мнозинството на Макрон бе формирано по много особен начин, неговата формация \"Напред Франция\" не е традиционна партия, там тези хора бяха привличани с подаване на молби. Те лесно се разколебават, нямат трайни ангажименти и при подобни кризисни ситуации устоите на държавата се разклащат. Представете си какво ще стане тук, ако имаме такава система - излизат 50-60 000 души  в центъра на София и всичко приключва\", допълни той.\r\n \r\nСравнявайки протестите във Франция и в България, проф. Близнашки изтъкна: \"Във Франция хората знаят за какво протестират - темата е социалната справедливост, а тук у нас имат странни искания от типа \"смяна на системата\", каквото и да означава това. Там протестират по точни, конкретни проблеми, там на улиците излизат хората, които работят, плащат данъците. Очевидно там е прекъсната нишката - не само там, доверието между гражданите и институциите намаля\".\r\n \r\nГеорги Близнашки смята, че Макрон ще трябва да направи невъзможното, да промени своя стил да бъде над нещата, всевластният господар, който движи световните проблеми и забравя за хората от собствения му народ\".\r\n \r\nЗапитан как ще коментира изказването на президента Румен Радев за прокарване на лобистки закони в НС, проф. Георги Близнашки посочи, че има такъв проблем, но по тези въпроси трябва да се говори конкретно - \"къде и какви точно интереси се прокарват, което е недопустимо\". \n\r\n\"Има проблем в нашето законодателство и той е констатиран отдавна, знае се слабото място в нашия законодателен процес - между двете четения, обикновено тогава се прокарват лобистките поправки във водещата комисия. Трябва да се говори конкретно, президентът има тези ресурси, той може да привлече вниманието именно върху тези моменти. Не ми е работа да съветвам президента, но проблемът в говореното е, че той трябва да намери верния тон, не трябва да изземва репликите на опозицията, той прекрачва една невидима граница, и това дразни управляващите. Нека да остави опозицията да изговори своите критики, а той да остане арбитър, който поддържа равновесието в обществения живот. Но това предполага голям опит, политически такт - това е част от проблема, той все още като нов човек в българската политика, все още слабото му място е в принципен план - все още търси лесни решения на сложни проблеми. Проблемите, натрупани през годините, са твърде много\", анализира проф. Близнашки.\n\r\nСпоред него проблем на българския преход е, че има една невидима паралелна власт, която опитва да се превърна в официална власт. \n\r\n\"Оттам идват и поправките в последния момент на законопроектите. И тук се появява въпросът за разочарованието от българските лидери\", обобщи бившият премиер.\r\n ", "date": "2018.12.11", "title": "Във Франция знаят за какво са на улицата, а у нас исканията – странни!"}
{"url": "https://www.dnes.bg/zvezdi/2018/12/11/wosh-mc-nadvi-milichkata-djuliana-gani-za-1-v-big-brother.396143", "text": "Wosh MC продължи традицията рапърите да се представят успешно в Big Brother и грабна първото място в сезона Most Wanted, който приключи снощи.\n\r\nЗа титлата \"Любима звезда на България\" се бореха Никита, Гъмов, Wosh MC, Джулиана, Благой и Златка. \n\r\nПреди финалните елиминации, съквартирантите бяха подготвили дуети с едни от най-ярките български изпълнители. Гъмов пя заедно с Любо Киров, Никита направи дует с Емануела, Джули застана на сцената с Анелия, Скандау пяха с Wosh MC, а Златка и Благой изпълниха песен с Орлин Горанов и Кристина Димитрова. \n\r\nПоддръжниците на футболиста и плеймейтката проглушиха ушите на страничните наблюдатели, че любовта трябва да победи, но в крайна сметка тандемът се класира на пето място. Соченият за фаворит - Станимир Гъмов пък се изниза от къщата четвърти и така повтори класирането от предишното си участие. Все пак той ще се запомни като душата на компанията в къщата в Нови хан.\n                    \n                    \n                \r\nНай-мразената съквартирантка - Никита, се нареди на трето място. В студиото я подкрепяше нейния мъж Борислав, който продължи нейната линия и нападаше почти всички останали участници. По думите му, неговата любима била разкрила какви лицемери са звездите през сезона.\n\r\nВ крайна сметка за голямата награда останаха да се борят Wosh MC и Джулиана Гани. Силиконката бе определяна като най-добрия човек в къщата. Сякаш останалите са били някакви зли хора, но явно това бе най-силният коз в нейна защита. Най-често срещаните епитети за нея бяха \"миличка\" и \"добричка\", а нейният защитник Любен Дилов-син ни убеждаваше и в нейната красота. Всъщност, комплиментите за нейната добрина идваха най-често от самата нея, но пък трябва да й се признае, че успя да ги наложи като някаква непоклатима истина. \n\r\nПобедителят можеше да е само един и зрителите избраха това да е Wosh MC. Стефан беше много развълнуван и се разплака в Къщата, благодари на всички за подкрепата.\n\r\n\"Това нещо тук, никога няма да го забравя. Дълбок поклон\", заяви той на излизане от къщата. Преди това кавалерски подчерта, че Гани била истинският №1. \n\r\nСтефан Иванов бе набеден от съквартирантите си за безхарактерен, но истината е, че той определено имаше мнение по важните въпроси вътре и не избягваше конфликтите с нито един участник. \r\nТой беше и човекът, който се застъпваше за по-слабите играчи и твърдеше, че обича абсолютно всички. В обръщението си към останалите преди дни дори ги разрева като обяви, че е готов да даде живота си за такива приятели като тях.", "date": "2018.12.11", "title": "Wosh MC надви \"миличката\" Джулиана Гани за №1 в Big Brother"}
{"url": "https://www.dnes.bg/eu/2018/12/11/jyltite-jiletki-nedovolni-ot-makron-maskarad-izmama.396146", "text": "И крайната десница, и крайната левица, и \"жълтите жилетки\" във Франция са недоволни от мерките, обявени от президента Еманюел Макрон в отговор на протестното движение, предадоха Франс прес и ДПА.\n\r\nЛевият радикален водач Жан-Люк Меланшон и лидерът на Социалистическата партия Оливие Фор порицаха Макрон, че въвежда мерки, които ще бъдат платени от обикновените хора, а не от много богатите.\n\r\nМеланшон каза, че ще има пети рунд от протести идната събота: \"Пето действие от началото на гражданската революция в тази страна, това ще е голяма мобилизация\".\n\n\nЛидерката на крайнодесния Национален сбор Марин Льо Пен написа в Twitter: \"Макрон се отказа от някои свои фискални грешки - това добре, но той отказва да признае, че недоволството е срещу отстоявания от него модел\". Според нея президентът \"отстъпва, готвейки се за скок\".\n                    \n                    \n                \r\nВ Марсилия, Рен, в редица други градове \"жълтите жилетки\" са все така гневни след обръщението на Макрон, съобщава Франс прес и цитира реакциите на някои от тях: \"маскарад\", \"перчене\", \"измама\", \"представление\", \"лепенка върху рана от изгаряне\", дори \"провокация\". \n\r\n\"Може би ако Макрон бе казал тези неща преди три седмици, щеше да успокои движението, но сега е много късно\", казва 34-годишен участник в протестите. \"Чувства се като заложник и хвърля по някоя троха\", казва друг. \n\r\nФренският президент Еманюел Макрон обяви снощи серия от мерки за повишаване на покупателната способност, с надеждата да уталожи гнева на \"жълтите жилетки\", и призна, че е подценил кризата.\n\r\nВ 15-минутно телевизионно обръщение президентът обяви повишаване на минималната заплата със 100 евро на месец от 2019 г., без това да предизвика нито едно евро допълнителни разходи за работодателите, освобождаване от данъци на извънредния труд от 2019 г., и отменяне на увеличението на данъците върху пенсиите под 2000 евро месечно. Освен това той прикани работодателите, които имат възможност, да изплатят на работещите премии в края на годината, които няма да бъдат облагани с данъци.\n\r\nСега минималната заплата е малко под 1200 евро месечно, а от данъци са освободени пенсиите под 1200 евро, припомня АФП.\n\r\nМакрон каза, че разбира гнева и отчаянието на хората и поема своята част от отговорността.\n\r\n\"Няма да се върнем истински към нормалния си живот, ако нищо не се промени. Сега е исторически момент за нашата страна\", добави френският президент.\n\r\nЕманюел Макрон се зарече, че няма да бъде проявена никаква снизходителност към извършителите на насилието и вандализма, белязали протестите на \"жълтите жилетки\".\r\n(БТА)", "date": "2018.12.11", "title": "\"Жълтите жилетки\" недоволни от Макрон: Маскарад, измама..."}
{"url": "https://www.dnes.bg/akoshtete-vqrvaite/2018/12/11/koi-sa-nai-nejelanite-koledni-podaryci.396129", "text": "Има нещо наистина вълнуващо, когато наближи Коледа. Всеки тръпне в очакване не само на вълшебното коледно настроение, неспиращото ухание на вкусни празнични ястия, но и на получаването на подаръци – една от най-забавните традиции, които даже порасналите вече деца очакват с нетърпение.\r\nИма един разочароващ момент обаче – когато получим коледен подарък, който не желаем. Цялото вълнение отива по дяволите, настроението рязко се снижава, а понякога дори е трудно да маскираме недоволството си, така че да не обидим човека, който ни го подарява.\r\nЗа да се предпазите от подобни празнични катастрофи, вижте кои са едни от най-нежеланите подаръци за Коледа, за да не си губите времето да ги купувате.\r\n                    \n                    \n                \r\nХимикалката се използва все за суховати неща като подписване на документи, адресиране на писма, плащане на сметки. Нима искате подаръкът ви да изпълнява подобни злободневни задачи, вместо да остави ярка следа в сърцето на човека, за когото е предназначен? Помислете отново. Надали е толкова трудно да измислите с какво истински да го зарадвате и тук не става дума задължително за скъпи подаръци, а за нещо наистина от сърце.\r\n\r\nАроматните свещи също са в списъка с очакваните, но нежелани подаръци, на които никой не би се зарадвал. Подарете свещи само в случай че искате просто да отбиете номера. Пък и ако ароматите не допаднат на човека, ефектът ще е нулев.\r\n\r\nЕдин от най-тривиалните подаръци е коледната чаша. Спестете си парите за подобни до болка омръзнали подаръци, които ще събират прах в нечий шкаф.\r\n", "date": "2018.12.11", "title": "Кои са най-нежеланите коледни подаръци?"}
{"url": "https://www.dnes.bg/stranata/2018/12/11/koledno-meze-uchenici-sviha-lukankata-na-komshiia.396147", "text": "Коледните празници наближават, а ученици от Карнобат решили да обогатят трапезата си за сметка на свой комшия. Тийнейджъри свили луканките му и го оставили без мезе за Коледа, но в крайна сметка два дни по-късно били спипани от полицията, пише \"Монитор\".  \r\nОказало се, че злосторниците са петима ученици на възраст от 15 до 18 години. Те забелязали, че в съседски двор на ул. \"Димитър Благоев\" са изтипосани два пръта с общо 16 суджука и хвърлили око на вкусната плячка. \r\nКъсно вечерта след Никулден прескочили оградата и отмъкнали суджуците.\r\nМомчетата са направили пълни самопризнания и се разкаяли, после обещали че повече няма да крадат. Луканките обаче не могли да върнат, защото още на другия ден ги изяли. Крадците ще трябва да платят на собственика паричната равностойност, след като бъде извършена оценка на открадното мезе.\r\n ", "date": "2018.12.11", "title": "Коледно мезе: Ученици свиха луканката на комшия"}
{"url": "https://www.dnes.bg/izlojbi/2018/12/11/volen-v-izkustvoto-otkri-vtora-galeriia-s-izlojba-na-vejdi.396148", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Политикът Волен Сидеров все повече навлиза в територията на изкуството. Вече отвори своя втора галерия, като откриването бе с изложба на Вежди Рашидов.\r\n\"Вежди - малкият акварел\" събира 50 картини, рисувани от бившия културен министър, съобщава Bulgaria ON AIR. Нарича ги \"нощни заигравки\". Рисува ги вечер, когато му е трудно да заспи. Изповед и пречистване. \r\n\"Занимавам с изкуство от малък, аз самият съм рисувал\", призна Сидеров. Според него политиката е изморителна и не изключва вероятността и за своя самостоятелна изложба.\r\nСидеров и Рашидов ги свързва не само изкуството, но и близо 40-годишно приятелство.", "date": "2018.12.11", "title": "Волен в изкуството: Откри втора галерия с изложба на Вежди"}
{"url": "https://www.dnes.bg/sofia/2018/12/11/pernishkiiat-trus-zasegnal-kypaneto-v-centralna-bania.396149", "text": "Дебитът на минерална вода в Централна баня в София е недостатъчен, за да се напълнят трите басейна и да се изгради спа център там. Това стана ясно от анализ на възможностите за реставрация на неизползваната част от сградата, който бе представен от заместник-кмета Тодор Чобанов пред общинските съветници от комисията по култура, пише \"Монитор\". \n\r\nЧаст от нея беше реставрирана преди три години и там се настани Музеят за история на София. Другото крило обаче е в тежко конструктивно състояние, а в момента там се съхраняват стотици стари вещи и музейни експонати.\n\r\nПредвиждаше се то да се ремонтира и да стане модерен спа център, като се използва минералният извор. Комплексът трябваше да бъде изграден от частен инвеститор, но такъв така и не се намери. Затова миналата година общината се отказа от концесията.\n                    \n                    \n                \r\nСега общинският съвет трябва да избира между два варианта. Единият е общината сама да изгради спа и балнеолечебен комплекс в неизползваното крило от сградата. Другият е, в него да се направи разширение на музея, а някогашните басейни да се превърнат в концертна зала и театър.\n\r\nЗасега вторият вариант се нрави повече на общинската управа. Една от причините е, че дебитът на минералната вода е намалял с около една трета след земетресението в Перник през 2011 г. и е недостатъчен да пълни трите басейна в сградата.\n\r\nИзчисленията показват, че за поддръжка на басейните и функционирането на спа център са необходими 25 литра в секунда. В момента обаче дебитът е двойно по-малък – 12 литра. От тях 8 литра изтичат от чешмите навън, от които столичани си пълнят минерална вода. Друг проблем е, че в близост няма места за паркиране. \n\r\nОт БСП обаче са категорично против предложението на управляващите.\n\r\n\"Подобна идея, като тази да бъде преобразувана Централната минерална баня в музей, не трябва да бъде реализирана, без съгласието на столичани. Преди повече от 100 г. Столичната община, с помощта на талантливи архитекти и художници, е изградила Централната минерална баня като архитектурен шедьовър, дворец, достоен за животворната минерална вода. Като такъв той работи до 1986 г., след което започва разрухата... За да настъпи днешното време, в което ръководената от ГЕРБ Столична община да си присвои правото да отнеме завинаги на гражданите на София възможността да ползват по предназначение този \"Храм на здравето\", гласи тяхната позиция.", "date": "2018.12.11", "title": "Пернишкият трус засегнал къпането в Централна баня"}
{"url": "https://www.dnes.bg/eu/2018/12/11/tereza-mei-zapochva-sovalki-s-evrolideri-za-brexit.396150", "text": "Британската министър-председателка Тереза Мей започва днес консултации с европейските лидери. Тя ще се опита да получи от тях допълнителни уверения за споразумението за Brexit, с които да убеди британския парламент да го подкрепи, предаде Франс прес.\n\r\nВчера Мей отложи за неопределено време гласуването на споразумението в Камарата на общините, тъй като бе почти сигурно, че депутатите ще го отхвърлят.\n\n\nМей ще разговаря сутринта с холандския си колега Марк Рюте в Хага и след това ще отиде в Берлин за среща с германската канцлерка Ангела Меркел.\n\r\nМинистър-председателката има ограничено поле за маневриране, отбелязва АФП. От една страна тя се сблъска с неотстъпчивостта на 27-те страни от Европейския съюз, чиито лидери отказаха да водят нови преговори по споразумението, постигнато през ноември след 17 месеца преговори.\r\n                    \n                    \n                От друга страна Мей е изправена пред съпротивата в Камарата на общините, където и депутати от мнозинството, и от малцинството настояват текстът да бъде предоговорен в твърде оспорваната част за предпазния механизъм за Северна Ирландия, за да се избегне физическа граница с Република Ирландия.\n\r\nВ Брюксел председателят на Европейския съвет Доналд Туск насрочи в четвъртък среща на върха, посветена на Brexit, за да се даде отговор на британските притеснения. \"Готови сме да дискутираме, за да улесним британската ратификация\", заяви Туск. \"Но няма да предоговаряме споразумението, включително предпазния механизъм\", добави той.\n\r\nСпоред експерти Мей ще се опита да издейства отстъпки в политическата декларация, а не в самото споразумение. Политическата декларация не е юридически обвързваща. Тя очертава бъдещите отношения след раздялата и беше одобрена от Брюксел и Лондон едновременно със споразумението за Brexit, което е юридически обвързващо, напомня АФП.\n\r\nВ британския парламент днес ще има извънредни дебати за решението на Тереза Мей да отложи гласуването по предложеното от нея споразумение за Брекзит\n\r\n(БТА)", "date": "2018.12.11", "title": "Тереза Мей започва совалки с евролидери за Brexit"}
{"url": "https://www.dnes.bg/index/2018/12/11/receptata-dnes-salata-s-pasta-i-bekon.396130", "text": "\r\n1 пакет паста по избор\r\n10 резена пушен бекон\r\n1 чаша майонеза\r\n3 супени лъжици от любимия ви готов дресинг\r\n¼ чаена лъжица чеснова прах\r\n½ чаена лъжица черен пипер\r\n1 малка кофичка заквасена сметана\r\n1 голям домат\r\n150 г маслини без костилки\r\n1 чаша настърган кашкавал\r\n2 стръка пресен магданоз\r\n\r\nКипнете подсолена вода. В нея сварете пастата. Отцедете и охладете. Запържете бекона в тиган до кафяво. Отцедете го върху кухненска хартия. Нарежете го на по-дребни късове.\r\nВ голяма купа смесете майонезата, дресинга, чесновия прах, пипера. Разбъркайте. Добавете и заквасената сметана. По желание можете да добавите и дижонска горчица. В купата добавете и останалите продукти, предварително нарязани. Разбъркайте. Охладете за 1 час в хладилник преди сервиране. Поръсете с магданоза и сервирайте. \r\n                \n                ", "date": "2018.12.11", "title": "Рецептата Dnes: Салата с паста и бекон"}
{"url": "https://www.dnes.bg/usa/2018/12/11/shte-zadeistvat-li-zakona-primkata-okolo-trymp-se-zatiaga.396092", "text": "Презрението и възмущението, макар и заслужени, няма да сложат край на президентството на Доналд Тръмп. Това, от което има нужда, е задействане на закона. И то може би вече наближава, пиши в. \"Гардиън\" в редакционна\r\nстатия.\n\r\nТова, че президентът Тръмп е почти пословичен лъжец, човек, който е безразличен към света, освен ако може да задоволи своите груби непосредствени желания, стана очевидно, откакто той се появи за първи път в обществения живот като търгаш с недвижими имоти в Ню Йорк. \n\r\nДо някаква степен това бяха качествата или недостатъците, които му спечелиха президентския пост. Те го свързаха с милиони гневни и объркани американци в ролята му на звезда от телевизионно риалити. Те го направиха и полезен инструмент за по-интелигентни играчи със стратегическо мислене, от Владимир Путин до братята Кох, които последователно го използваха, за да придвижва собствения им дневен ред и да отслаби американската държава у дома и в чужбина.\n                    \n                    \n                \r\nЕдин от големите въпроси, произтичащи от неговия успех, винаги е бил дали той ще плати за лъжите си или само САЩ - и останалата част от света - са онези, които ще трябва да го направят. Очертанията на отговор станаха доста по-ясни миналата седмица с напредъка на разследването на специалния прокурор Робърт Мълър на руската намеса в президентските избори през 2016 г. и успоредното разследване на прокурори от щата Ню Йорк. Те разследват поведението на личния адвокат на Тръмп Майкъл Коен - човекът, казал веднъж, че \"би поел куршум\" вместо Тръмп, който му плащаше по 500 000 долара годишно за тази преданост.\n\r\nС приключването на работата на прокурорите Коен откри, че в края на краищата е предан най-вече на семейството си.\n\r\nВъпреки това прозрение го чакат повече 4 години затвор по многобройни обвинения за неплащане на данъци, банкови измами и за ролята му да координира по време на кампанията на Тръмп две значителни плащания на жени, които твърдят, че са имали интимни връзки с президента. \n\r\nТой излъга и пред Конгреса, както сега признава, за преговорите, които Тръмп е водил по време на кампанията си да отвори Тръмп тауър в Москва. Първият ръководител на кампанията на Тръмп Пол Манафорт вече е в затвора и го очакват до 10 години там. Сега той е обвинен от Мълър в лъжа, дори след като сключи съдебно споразумение по-рано тази есен, за престъпления, свързани главно със състоянието, което е натрупал като получател на възнаграждения за лобизъм от украински олигарси.\n\r\nДруга новина е, че президентът е уволнил началника на своята канцелария Джон Кели, който ще напусне в края на месеца. Това не може да е заради липса на идеологическо усърдие: генерал Кели беше открит защитник на политиката за разделяне на деца от родителите им на мексиканската граница. \n\r\nВъншният свят обаче гледаше на него като на ограничаващо влияние на зрял човек и това никога не е било свързвано с успехите в двора на президента. Човек, за когото се предполага, че е трябвало да съзрее по-рано, Рекс Тилърсън за пръв път говори открито тази седмица, откакто беше уволнен като държавен секретар. \n\r\n\"Толкова често трябваше да му казвам, г-н президент, разбирам както искате да направите, но не може да го направите по този начин. Това нарушава закона\". Тръмп отговори като нарече Тилърсън, бившия президент на \"Ексън Мобил\", \"тъп като пън\" и \"дяволски мързелив\".\n\r\nНай-новото му дипломатическо назначение е Хедър Науърт, бивша водеща на новините по телевизия Фокс нюз, за посланик в ООН. Тя може и да знае повече от него за външните работи.\n\r\nВсички тези аспекти на характера му са на показ от години. Няма по-изобличаващи доказателства за невежеството и непочтеността на президента или за постоянната му вяра в глупостта на аудиторията му от неговите речи и текстове в Тwitter. Сега недостатъците на неговия характер и интелект започват да вредят дори на собствените му привърженици по начини, които не може да бъдат обяснени лесно. \n\r\nНеговият капризен и импулсивен стремеж към търговска война с Китай дестабилизира фондовите пазари по целия свят. Колко дълго партията му ще продължи да го защитава? Назначените от републиканците съдии са мнозинство във Върховния съд. Двадесет републикански сенатори ще трябва да гласуват срещу него в Сената за импийчмънт, за да бъде успешна една такава инициатива. Най-смразяващото измерение на ситуацията, в която се намира президентът, е, че неговото оцеляване може, според последните анализи, да зависи повече от политиката, отколкото от законите, които той някога се закле като президент да спазва.\r\n/БТА/ ", "date": "2018.12.11", "title": "Ще задействат ли закона? Примката около Тръмп се затяга!"}
{"url": "https://www.dnes.bg/notifikacii/2018/12/11/promoutyr-arestuvan-vzel-750-000-za-koncert-u-nas.396151", "text": "Американски промоутър бе арестуван по подозрения, че е присвоил 750 000 долара, предвидени за благотворителен концерт за бездомни деца в България, предаде Асошиейтед прес, като се позова на прокуратурата.\r\nНа Робин Ди Маджо, барабанист и бивш музикален директор на ООН и на музикално шоу, може да бъдат повдигнати обвинения във финансова измама.\r\nДи Маджо получил 750 000 долара, след като се съгласил да помогне на фондация \"Мир за теб, мир за мен\" да организира благотворителен концерт в България. \r\nНо вместо да преведе парите на музиканти, той ги изхарчил за лични нужди и за да купи къща на бившата си съпруга.\r\nАко бъде признат за виновен, Ди Маджо може да бъде осъден на до 20 години затвор.\r\nВ кариерата си на барабанист той е участвал в записването на албуми на Пол Саймън и Даяна Рос, отбелязва АП, цитирана от БТА.\r\n ", "date": "2018.12.11", "title": "Промоутър арестуван – взел $750 000 за концерт у нас"}
{"url": "https://www.dnes.bg/rusia/2018/12/11/otche-nash-da-se-sveti-gucci-to-ruski-protoierei-ot-smirenieto-do-luksa.396174", "text": "\n\r\nРуски свещеник се забърка сам в грандиозен скандал, след като снимки от Instagram акаунта му показаха, че води охолен начин на живот.\r\nВячеслав Баскаков публикувал снимки с луксозните си обувки и дори джапанки. Свещеникът от Твер далеч не бил смирен служител на Бога, а се глезел с екстравагантни стоки от марки като Gucci и Louis Vuitton.\r\nПрез миналата седмица снимките на протойерей Баскаков привлякоха внимание, след като потребители в руския сайт pikabu.ru обърнаха внимание на нескромния му стандарт на живот.\r\nОт тогава насам обаче снимките са свалени и акаунта му е заключен. Лидерите на руската църква порицаха Баскаков за проявата му на лош вкус и съобщиха, че дисциплинарен комитет се е зарекъл да му \"върне разума\", пише Guardian.\r\n                    \n                    \n                \"Надявам се, че това ще върне овчаря в правия път\", заяви Александър Волков, говорител на руския патриарх Кирил.\r\n\"Животът на свещеника не може да бъде разделен между личното и общественото и никой свещенослужител не може да служи като свещеник от сутрин до обяд, а след това да бъде който си пожелае от обяд до вечер\", казва още Волков.\r\nБаскаков се извини в неделя за снимките, заявявайки, че ще понесе наказанието си и ще изтрие Instagram акаунта си, защото не е съумял да се държи смирено и подобаващо.\r\nВъпреки това той отрича да е притежавал каквото и да е от Gucci или Louis Vuitton, твърдейки, че е заснел повечето снимки в магазините. Той дори твърди, че понякога \"пришивал\" скъпо изглеждащи катарами към обувките си.\r\n\"Така че те са всъщност евтини обувки, но изглеждат празнично\", пише протойерей Вячеслав Баскаков.", "date": "2018.12.11", "title": "Отче наш, да се свети Gucci-то... Руски протойерей от смирението до лукса"}
{"url": "https://www.dnes.bg/stranata/2018/12/11/tri-meseca-sled-ada-do-svoge-niama-mantinela.396167", "text": "Пътят, на който преди три месеца загинаха 20 души край Своге още е без обезопасителна мантинела.\r\nГлавният прокурор Сотир Цацаров беше помолен в писмо от Института за пътна безопасност лично да се заеме с казуса. Въпреки обещанията на Агенция \"Пътна инфраструктура\" съоръжението не е подменено.\r\n\"Ако до понеделник не бъде сменена тази мантинела, ще я сменим, за да не се повтори това безумие\", заяви Диана Русинова от Института за пътна безопасност.\n\n\n\r\nПо нейните думи Институтът няма това право, но няма друг изход. От АПИ посочват като причина за бездействието следствието, което се провежда.\r\n                    \n                    \n                Според Русинова щом е сменен асфалта, може да бъде сменена и мантинелата. Затова от Института са се обърнали лично към Сотир Цацаров.\r\nОт Пътната агенция обясниха пред Нова тв, че на 5 декември е сменено съоръжение с дължина 10 метра. Русинова смята, че това се отнася до мантинелата, която е на завоя. До края на деня ще бъде публикувано становище дали то отговаря на нужните изисквания.\r\n\"Община Своге няма задължения, свързани с мантинелата. Дали сме необходимите документи на съответните институции. Приветствах решението на АПИ да подменят съоръжението. Те имат достатъчно опит, за да направят мантинелата така, че тя наистина да върши работа\", каза зам.-кметът на Своге Валентин Михайлов.\r\nПо неговите думи в района на Искърското дефиле редовно има натиск върху мантинелите от страна на колите заради завоите по пътя. След всеки такъв случай от общината изпращат писмо до Пътната агенция, но съоръженията не се подменят винаги. Местните заявиха, че опасният завой е причина за много катастрофи. Според тях обясненията, които дават институциите, не са задоволителни. Те са разочаровани, че от АПИ все още не са предприели мерки въпреки настъпването на зимния сезон.\r\nPR-ите на Министерския съвет обещаха, че ще има реакция от страна на институциите.", "date": "2018.12.11", "title": "Три месеца след ада до Своге – няма мантинела"}
{"url": "https://www.dnes.bg/notifikacii/2018/12/11/avtokradecyt-iaro-sgashten-bil-s-chujda-lichna-karta.396169", "text": "В Петрич снощи е задържан издирвания с европейска заповед автокрадец Ярослав Димитров – Яро.\r\nТой се е представял с чужда лична карта. Към 20:00 часа е доведен в Благоевград, предаде .\r\nСлед направената справка е установено, че това е роденият в Герман 35-годишен мъж, който има влязла в сила 8-годишна присъда за серия автокражби в цялата страна.\r\nЯро е транспортиран в София, за да бъде предаден на съответните органи и да излежи присъдата си.", "date": "2018.12.11", "title": "Автокрадецът Яро сгащен, бил с чужда лична карта"}
{"url": "https://www.dnes.bg/knigi/2018/12/11/v-sveta-na-razlichnite-koeto-ni-svyrzva-jajda.396186", "text": "В свят, в който всеки е убеден, че е различен, има нещо, което изконно ни свързва един с друг - \"Жаждата\". Именно така се казва разказа на Захари Карабашлиев, спечелил две от най-престижните награди на родната литературна сцена – Националната литературна награда за български роман на годината на Фонд \"13 века България\" и Наградата \"Христо Г. Данов\".\n\r\nИсторията всъщност е за Спас Карафезов - човек, изгубил своето зрение на 18-годишна възраст.\n\r\n\"За мен този човек е един от най-зрящите хора, които познавам. Историята звучи автентично, защото е написана така, че да пресъздава живота на един истински мъж, минал през ослепяването\", сигурен е писателят Захари Карабашлиев в \"България сутрин\".\n                    \n                    \n                \r\nТой е сигурен, че посланието в книгата е самата книга - двама души са приковани на две легла.\n\r\n\"Според мен книгата казва на човек да поспре, да види важните неща, да обърне внимание на близките си хора, кога трябва да промени посоката и да потърси някои друг\", обясни пред  Дамян Дамянов - художник на книгата.\n\r\n ", "date": "2018.12.11", "title": "В света на различните, което ни свързва: \"Жажда\""}
{"url": "https://www.dnes.bg/politika/2018/12/11/bolnica-lozenec-detska-klinika-a-studentite.396163", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\n\"Държавата застава зад Медицинския факултет, той няма да бъде закрит. Студентите ще получат своите дипломи, имат достатъчно време да завършат\", каза в студиото на \"България сутрин\" Пенка Георгиева от пациентски организации \"Заедно с теб\".\n\n\r\nКоментарът ѝ е по повод скандала с болница \"Лозенец\", който набира скорост. Министерският съвет реши здравното заведение да бъде превърнато в първата специализирана детска клиника в България. Това обаче повдигна въпроса за закриване на Медицинския факултет към Софийския университет, тъй като болницата е учебна база.\r\n                    \n                    \n                \"Крайно време е държавата да застане зад здравето и живота на българските деца. Те няма къде да се лекуват\", настоя Пенка Георгиева.\r\nД-р Александър Атанасов, който е възпитаник на Медицинския факултет на СУ, се съгласи, че страната ни се нуждае спешно от модерна детска болница, но по думите му тя е трябвало да бъде създадена по нормален начин, а не със скандали. И добави, че проблемът не засяга само студентите, а също лекарите, медицинските сестри и специализантите в болница \"Лозенец\".\r\n\"В момента колегите от болница \"Лозенец\" нямат представа какво ще се случи с тях. За мен болница \"Лозенец\" е сантиментално място. Това е директна атака срещу нея и стъпка към разчистване на сметки. Защо не Военна болница, която е много по-голяма?\", коментира той пред .\r\n\"По цял свят политиците и гоsтите от чужbина се лекуват във военните болници\", отвърна Пенка Георгиева и добави, че когато лекарите са добри, то благодарните пациенти ще ги последват навсякъде.\n\r\n\"Проблемът няма да се реши по този начин. Трябва нова сграда на ново място\", подчерта д-р Атанасов.\r\n ", "date": "2018.12.11", "title": "Болница \"Лозенец\" – детска клиника! А студентите?"}
{"url": "https://www.dnes.bg/temida/2018/12/11/shefyt-na-bta-pred-temida-za-neizgodni-sdelki.396184", "text": "\n\r\nГенералният директор на БТА Максим Минчев се изправи днес пред Софийския градски съд по обвинение за злоупотреби, но преди това скастри фоторепортерите, дошли да го снимат. \n\r\nЗа пръв път в по-новата история на БТА шеф на Агенцията се изправя пред Темида заради обвинение в неизгодни сделки. \r\nПървото заседание от делото е разпоредително. В него се обсъждат въпроси като подсъдно ли е делото на този съд, ясен ли е обвинителният акт или трябва да бъде върнат за преработване, ще се присъединяват ли граждански ищци, трябва ли да се гледа при закрити врати.\r\nНа 19 октомври 2018 г. стана ясно, че прокуратурата е внесла в СГС обвинителен акт срещу Минчев за две неизгодни сделки, ощетили агенцията с 93 584,64 лева.\r\n                    \n                    \n                Предмет на сделките било предоставяне на реклама и информационни услуги от страна на БТА срещу предоставяне на трапезна вода на цени, надвишаващи средните пазарни в пъти, а при избора на доставчик не били прилагани обективни критерии, които да обосноват вземане на пазарно ориентирано управленско решение във финансов интерес за агенцията, твърди обвинението.\r\nНе било осъществено проучване на пазара и не били провеждани обществени поръчки, въпреки наличието на предпоставките за това, посочват още от прокуратурата.\r\nМинчев вече нарече в нарочно изявление \"огромно недоразумение\" внесения срещу него обвинителен акт заради сключения през 2016-2017 година класически бартер за доставка на минерална вода. \r\n\"Така наречената \"неизгодна сделка\" е осигурявала безплатно минерална вода на служителите и гостите на Агенцията като бартер срещу реклама. По този договор никога не са били извършвани никакви плащания и никога не са били изразходвани обществени средства. Откакто започна проверката, ние прекъснахме този договор и в момента бюджетът на БТА се натоварва, защото започнахме да купуваме минерална вода за всички служители\", коментира пред БНР Максим Минчев.\r\nАко бъде признат за виновен, Минчев може да получи наказание от една до шест години \"лишаване от свобода\", като съдът може да постанови лишаване от право да се заема определена обществена или държавна длъжност.", "date": "2018.12.11", "title": "Шефът на БТА пред Темида за неизгодни сделки "}
{"url": "https://www.dnes.bg/stranata/2018/12/11/byrziiat-vlak-sofiia-varna-izleze-ot-relsi-do-rebrovo.396172", "text": "От 07:47 ч. е прекъснато движението на влаковете в участъка между гарите Реброво и Своге. \r\nПричината за временното преустановяване на движението е свързана с принудителния престой след гара Реброво на бързия влак № 2601 от София за Варна поради излизането от релсите с първата талига на локомотива от композицията, съобщават от БДЖ.\n\n\r\nСъздадена е организация за изтегляне на вагоните с друг локомотив в гара Реброво. \r\nВъв влака са пътували около 100 пътника, които вече са придвижени с последния вагон от композицията до гарата в Реброво.\r\nНационалният железопътен превозвач ще осигури превоз с автобуси между Реброво и Своге за пътниците от всички преминаващи влакове до възстановяването на движението в участъка.\r\nВ момента на място се извършва оглед от експерти на БДЖ и НКЖИ за изясняване на причините за възникналата ситуация.", "date": "2018.12.11", "title": "Бързият влак София - Варна излезе от релси до Реброво"}
{"url": "https://www.dnes.bg/teatar/2018/12/11/franciia-moia-liubov-intimno-s-mira-radeva.396188", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         \r\nСоциоложката Мира Радева се изяви в ново ампоа. Този път като изпълнител в авторски спектакъл с френска музика, предаде.\r\nПроектът ѝ е озаглавен \"Франция, моя любов\" и е създаден заедно с композитора Александър Кипров - авторът на емблематичните песни на прехода \"Последен валс\" и \"Развод ми дай\" и на много от песните на Лили Иванова.\r\n\"Забавно е, когато имаш нови предизвикателства в живота си и се опитваш да вземеш от онова, което създаваме заедно с другите. Най-важното нещо на този свят са човешките отношения. Признавам си, че имах невероятен късмет с хората, които срещнах\", сподели в студиото на \"България сутрин\" Мира Радева.\r\nВ спектакъла си тя представя френска музика от 20-век в интимно камерно звучене под съпровода на пианото на Кипров.\r\n ", "date": "2018.12.11", "title": "\"Франция, моя любов\"... интимно с Мира Радева"}
{"url": "https://www.dnes.bg/stranata/2018/12/11/bansko-puska-bezplaten-net-na-obshtestveni-mesta.396168", "text": "Община Банско ще получи 15 000 евро за инсталирането на безплатен интернет на обществени места по инициативата WiFi4EU.\r\nСредствата трябва да бъдат вложени в срок до 18 месеца за изграждане на безплатна интернет мрежа на публични пространства като зали, библиотеки, музеи, паркове, площади и други.\n\r\nДо края на 2018 г. се очаква да бъде подписано споразумение с Комисията за получаване на ваучера. През следващата година ще се направи избор на инсталационна компания, която да изгради избраните точки за достъп до високоскоростен интернет.\r\nИзпълнителят трябва да има регистрация на портала WiFi4EU, като местната администрация трябва да поддържа новоизградената мрежа напълно активна за период от 3 години, пише БТА.\r\n                    \n                    \n                Банско се класира девета сред общо 113-те класирани български общини по проекта. Те успяха да кандидатстват в първите 10 секунди от отварянето на конкурса в конкуренция с останалите почти 13 000 кандидати от цяла Европа.\r\nОсновният принцип за избор е \"пръв кандидатствал - пръв спечелил\". Българските местни власти ще получат финансиране в размер на 1 695 000 евро, което е приблизително 4.04% от бюджета на инициативата.\r\nВсички регистрирани ще станат част от общността на WiFi4EU и ще могат да се свържат с останалите участници в проекта.", "date": "2018.12.11", "title": "Банско пуска безплатен нет на обществени места"}
{"url": "https://www.dnes.bg/temida/2018/12/11/hristo-biserov-si-ostava-s-imotite-a-i-s-parite-v-shveicariia.396189", "text": "Съдът прекрати делото срещу бившия зам. - шеф на ДПС Христо Бисеров за конфискация на имущество за 1 921 000 лева. Решението е от вчера.\n\n\n\n\n\r\nТо е в резултат на тълкувателното решение на Върховния касационен съд, което казва, че при прекратено наказателно производство не може да се внася иск за конфискация на имуществото.\r\nСпоред експертите от Комисията за отнемане на незаконно придобито имущество има достатъчно доказателства, че имотите са от незаконно придобити доходи, но въпреки това нищо няма да бъде отнето от Бисеров.\r\nПрез март миналата година в Софийския градски съд (СГС) тръгна процес за конфискация на имущество на Христо Бисеров, доведения му син и съпругата му за близо 2 милиона лева.\r\n                    \n                    \n                Бисеров беше обвинен за това, че през 2012 г. е представил в Сметната палата декларация с невярно съдържание, като не оповестил сметките си в банка в Швейцария. \r\nТой беше обвинен и за това, че в периода 13. 12. 2012 г. – 21. 02. 2013 г., в условията на продължавано престъпление, е извършил финансови операции с имущество (314 529 щатски долара и 117 192 евро), за което е знаел или предполагал, че е придобито чрез престъпление.\r\nДоведеният син на Бисеров - Ивайло Главинков, беше обвинен за това, че за същия период по банков път е придобил 314 529 щатски долара и 117 192 евро, за които е знаел или е предполагал, че са придобити от престъпление.\r\nБисеров напусна парламента и ДПС на 3 ноември 2013 година. Тогава не беше оповестено с какви мотиви той излиза от политиката, но стана ясно, че преди да се реши на тази крачка, Бисеров е бил привикан от почетния лидер на ДПС Ахмед Доган. \r\nБисеров беше оправдан на три инстанции, а от ДПС му възстановиха членството в партията.", "date": "2018.12.11", "title": "Христо Бисеров си остава с имотите, а и с парите в Швейцария"}
{"url": "https://www.dnes.bg/stranata/2018/12/11/bg-kompanii-ujileni-ot-hakeri-ot-200-do-600-bona.396165", "text": "Големи български компании стават жертва на интернет кражби на големи суми от банковите им сметки заради лоша кибер култура. Отклоняват се суми от порядъка на 200 – 600 хиляди евро. А в световен мащаб престъпници са източили от фирмените сметки суми за над 1 трилион долара, обяви Явор Колев, началник на отдел \"Киберпрестъпност\" в ГДБОП.\n\n\r\nДостатъчно е компютърът на счетоводител да бъде заразен с вирус, за да се промени номера на банкова сметка, към която се насочват преводите, извършвани от фирмата. Това става с помощта на \"мулета\".\r\n\"Мулето е човекът, който открива банкова сметка, по която се превеждат парите и неговата роля е да разкъса връзката между организаторите на престъпната дейност и жертвата, което затруднява полицията в проследяването на парите. Едните мулета се набират чрез сайтове за обяви на работа, които след като получат парите ги превеждат в съответните сметки, а за \"услугата\" получават между 3 и 5% от сумата. Другият тип мулета са хора с нисък социален статус и бивши затворници, наемани от местни организирани престъпни групи\", обясни Колев пред Нова тв.\r\n                    \n                    \n                В рамките на мащабна операция на ГДБОП са идентифицирани 112 финансови мулета, започнали са разследвания заедно с партньорски служби от Европейския съюз и САЩ.\r\nДо момента са предотвратени щети за 500 хил. евро.", "date": "2018.12.11", "title": "BG компании ужилени от хакери – от 200 до 600 бона!?"}
{"url": "https://www.dnes.bg/notifikacii/2018/12/11/biala-cherkva-pod-kliuch-gradcheto-v-strah-ot-18-godishniia-izverg.396164", "text": "18-годишният, който изнасили и удуши 70-годишната баба Петранка в град Бяла черква, е посягал и на други самотни жени, като една от тях се е оплакала в полицията.\n\r\nВъпреки това той само е бил разпитан от униформените и е оставен на свобода. Чак след като на 6 декември уби възрастната жена, извергът се оказа в ареста.\r\nИзвършителят е безработен, а и наркоман. Още на 26 ноември той нахлул в къщата на друга самотна баба.\r\n\"Вечерта в един часа опита да ме нападне\", сподели тя пред bTV.\r\nЖената успяла да се обади на 112 за помощ, не успяла да го разпознае, защото бил с шапка и маскиран, но при борбата с него пръстенът му паднал.\r\n                \n                Известен е на МВР, срещу него има оплаквания, но няма криминални прояви, обясниха от полицията.\r\nСлед като е получил сигнала, че е притеснявал възрастна жена, той е извикан в полицията и продупреден.\r\nДруга жена пък се оплакала, че била ухапана по бузата, докато се опитвал да я насили. Освен това й откраднал телевизора.\r\n\"Не можем да спим спокойно, много ни е страх\", казаха съседки на убитата жена.\r\nПо цял ден хората стоели със заключени врати. Една от тях дори се пренесла да спи у комшиите.\r\nВ Бяла черква има 1007 души. Около 120 души от тях са самотно живеещите, децата им работят и живеят в чужбина.\r\n\"Има засилено полицейско присъствие, автопатрул обикаля постоянно района\", каза зам. шефът на ОДМВР във Велико Търново Христо Христов.\r\nМладежът е с повдигнато обвинение, задържан е с мярка до 72 часа.", "date": "2018.12.11", "title": "Бяла Черква под ключ!  Градчето в страх от 18-годишния изверг"}
{"url": "https://www.dnes.bg/balkani/2018/12/11/migrantite-izbirat-vlaka-ot-istanbul-kym-bylgariia.396175", "text": "Турските гранични власти в Одрин са заловили група от 20 нелегални мигранти при опит да отпътуват с международния влак от Истанбул за България през жп гарата в Одрин.\n\r\nМигрантите били разкрити при проверка на документите от властите на граничната жп гара в Одрин.\n\r\nВ групата имало мигранти от Палестина, Алжир, Мароко, Тунис и Либия.\n\r\nПри разпитите те казали, че предпочели да пътуват с влака поради засилените проверки по пътищата към границата, надявайки се, че по-лесно ще преминат контролните проверки на жп границата.\n\r\nСлед установяването на самоличността им и медицинските прегледи мигрантите били предадени на областната Дирекция по миграция в Одрин, за да бъдат върнати обратно, пише БТА.\n                    \n                    \n                \r\nТурските власти сигнализират, че през зимните месеци поради лошото време и строгите проверки по пътищата са регистрирали увеличение на опитите на мигранти да пътуват нелегално с международния влак от Истанбул за България или за Гърция през Одрин, който е възлова жп гара между Турция, България и Гърция.\r\n ", "date": "2018.12.11", "title": "Мигрантите избират влака от Истанбул към България "}
{"url": "https://www.dnes.bg/rusia/2018/12/11/slujebna-karta-na-imeto-na-putin-v-arhivite-na-shtazi.396187", "text": "В архивите на Щази е била намерена идентификационна карта от източногерманската тайна служба на името на руския президент Владимир Путин, който през 80-те години на 20 век е бил агент на КГБ в Дрезден, съобщава германски вестник, цитиран от Асошиейтед прес.\n\r\n\"Билд\" публикува днес снимка на картата, издадена на \"майор Владимир Путин\", валидна до 1989 г., върху която са поставени подпис и печат. \n\r\nСпоред изданието картата е била намерена сред документи от централата на Щази в Дрезден, отнасящи се до \"личния състав и обучението\".\n\r\nКонрад Фелбер, началник на дрезденския клон на службата, разследваща архивите на Щази, е заявил пред \"Билд\", че картата е давала възможност на Путин безпрепятствено да влиза и излиза от централата. По думите му това би улеснило също вербуването на агенти, тъй като не би било нужно Путин да казва на никого, че работи за КГБ.\n                    \n                    \n                \r\nВ коментар на публикацията на \"Билд\" говорителят на Кремъл Дмитрий Песков посочи, че съветският КГБ и Щази са били партньорски спецслужби и изказа предположение, че те може да са обменяли документи за своите служители, предаде ТАСС, цитирана от БТА. \r\n ", "date": "2018.12.11", "title": "Служебна карта на името на Путин в архивите на Щази"}
{"url": "https://www.dnes.bg/zvezdi/2018/12/11/nuri-izhvyrli-patriota-georgi-ot-fermata-sled-tri-bitki.396214", "text": "Младият ИТ специалист Георги Янков не успя да сбъдне мечтата си да спечели \"Фермата\" и отпадна на косъм от финалните битки в шоуто. \r\nТой бе елиминиран в битка от Стефан Семерджиев - Нури, след като двамата бяха номинирани служебно на двубоя. Досега те двамата нито един път не бяха излизали на арената през изминалите три месеца.\r\nГеорги и Нури изиграха три битки, като в две от тях Нури се изяви като по-бърз, методичен и съобразителен, и успя да защити мястото си в шоуто и да направи крачка напред към финала. \r\nНа сбогуване с фермерите Георги коментира, че се надява да се е представил като достоен играч и българин. \r\n\"Трудно е да губиш нещо толкова голямо. \"Фермата\" ми даде да разбера, че не е лесно да се бориш, когато ръката на жена ти не е на рамото ти, когато дъщеря ти не е с теб\", коментира през сълзи Георги.\r\n                    \n                    \n                Георги си изгради образ на патриот, който мечтае родителите му да се върнат в България. Благодарение на екипа на шоуто ИТ специалистът успя да се срещне очи в очи с баща си, който пристигна от Германия, за да се види със сина си в стопанството. \r\nСлед този разговор Георги постигна една дълго чакана победа – да прости и да се сдобри с татко си.\r\nНа 16 декември четирима финалисти – две жени и двама мъже, ще влязат във финален сблъсък за зрителския вот и голямата награда от 100 000 лева. \r\n ", "date": "2018.12.11", "title": "Нури изхвърли патриота Георги от \"Фермата\" след три битки"}
{"url": "https://www.dnes.bg/eu/2018/12/11/myj-vleze-v-parlamenta-v-london-obezvrediha-go.396222", "text": "Въоръжени британски полицаи използваха тейзър, за да обезвредят мъж на територията на парламента в Лондон, предаде Ройтерс.\r\n\"Стой! Лягай долу!\", извикали полицаите по свидетелство на фотограф на Ройтерс.\r\nИнцидентът е станал във вътрешния двор пред сградата на парламента. Мъжът бе отведен в белезници с насочено към главата оръжие, пише БТА.\r\nПолицията заяви, че мъжът е бил задържан за неразрешено влизане в охраняем обект. Случаят се разследва.\r\n ", "date": "2018.12.11", "title": "Мъж влезе в парламента в Лондон, обезвредиха го"}
{"url": "https://www.dnes.bg/sofia/2018/12/11/perkite-na-akulite-izcheznaha-po-nikulden-li-gi-gepiha.396201", "text": "\n\r\nОще една изненада при ремонта на знаковата за София улица \"Граф Игнатиев\".\r\nОграничителите, които бяха поставени около трамвайното трасе там, сега изчезнаха.\n\n\n\n\r\nСтоличани духовито ги бяха оприличили на \"перки на акули\" и \"надгробни плочи\", а от тази нощ са извадени и наредени на купчини.\r\nИзчезналите \"перки\" провокираха отново духовите реакции в социалните мрежи.\r\n\"Интересно закачливият арт-паламуд (акулките, надгробните камъни...) за чия сметка ще мине. Кой го е поръчал, кой е наредил да бъде разкаран и кой ще го плати?\", пита се заинтересован софиянец.\r\n                    \n                    \n                \"Кой гепи акулите? По Никулден са ги лапнали\", пише в друг коментар.\r\nОстрите многоъгълници не бяха монтирани, точно, за да се види обществената реакция, обясниха от Столичната община.\r\nОграничители ще има, такова е изискването на КАТ, но проектантите ще предложат тяхната форма и тя ще бъде представена на медии и граждани до края на седмицата, преди да бъдат монтирани.\r\nА премахнатите сега каменни ограничители бяха сложени в началото на декември. В участъка от площад \"Славейков\" до площад \"Гарибалди\" ограничителите с триъгълна форма, а от \"Раковски\" по посока \"Попа\" - с формата на куб.\r\nМоментално след поставянето им каменните триъгълници породиха критични коментари в обществото. Хората се притесняватха че заради формата им те са опасни и могат да предизвикат инциденти.\r\nНай-честото шеговито сравнение е, че това са перки на акули. Други пък ги виждат като надгробни плочи. Трети пък се чудеха какво е приложението им. \r\n\"...Аз го виждам като надгробни плочи. Като \"Тук почиват 2 милиона\", \"Тук почиват 6 милиона\"...\", пише в един  коментар.\r\nДруг пък залагаше, че има определена функция: \"Там, където са перките, при дъжд се образува воден канал - перките ще показват нивото на водата в сантиметри\".", "date": "2018.12.11", "title": "\"Перките\" на акулите изчезнаха!. \"По Никулден ли ги гепиха?\""}
{"url": "https://www.dnes.bg/cars/2018/12/11/noviiat-flagman-na-hyundai-poluchi-i-dizelov-dvigatel.396234", "text": "Новият кросоувър на Hyundai – 8-местният Palisade, беше представен на автосалона в Лос Анджелис в края на ноември, а сега компанията-производител обяви и старта на продажбите на модела. Основният пазар на всъдеходния флагман на корейците ще бъде САЩ, но там той ще се появи едва в средата на 2019 г.\r\nПърви Palisade ще получат корейците, като в страната се отчита сериозен интерес към модела. Само първия ден след премиерата дилърите на Hyundai са получили над 3500 поръчки за автомобила, чиито продажи на родния пазар стартират официално от днес.\r\nИ ако в Щатите кросоувърът ще се предлага само с атмосферен бензинов V6 3.8 GDi (295 к.с.), то в Южна Корея за автомобила ще се предлага и 2,2-литровия турбодизел с 204 к.с. от Hyundai Santa Fe. И двата мотора работят в комбинация с 8-степенна автоматична скоростна кутия с бутони вместо с традиционния лост. Задвижването е предно или 4х4 HTRAC с многодискова муфа за изключване на задната ос.\r\n                    \n                    \n                Всъдеходът излиза на пазара в две нива на оборудване - Exclusive и Prestige. Базовият вариант предлага 18-инчови джанти, 9 въздушни възглавници, система за предотвратяване на сблъсък, функция за следене на лентата на движение, автоматично превключване на светлините, климатроник, круиз-контрол и мултимедия с 8-инчов екран.\r\n", "date": "2018.12.11", "title": "Новият флагман на Hyundai получи и дизелов двигател"}
{"url": "https://www.dnes.bg/temida/2018/12/11/goliamata-birma-se-predade-malkata-oshte-go-tyrsiat.396239", "text": "Евлоги Станоев-Голямата Бирмата се е предал днес в Специализираната прокуратура на ул. \"Черковна\" 90. Той е бил заедно с адвокатката си Ина Лулчева.\r\nПрипомняме, че баща и двама синове - Евлоги и съответно Антон и Георги Станоеви, бяха официално обявени за издирване през септември и обвинени задочно заради канала за цигари, разбит в Пловдивско.\n\n\n\r\nСпоред прокуратурата Станоеви стоят зад 4 фабрики за незаконни цигари - в Тутракан, Дупница, Горна Оряховица и с. Ясен (Плевенско). По груби сметки на разследването месечният оборот от фабриките бил около 10 млн. лв. \r\nГолемият син - Антон се предаде в средата на октомври, докато Малката Бирма - Георги все още е в неизвестност. \r\n                    \n                    \n                На 24 август, когато се проведе първата акция, разследващите иззеха 42 тона тютюн и над 50 хил. кутии цигари.\r\nПрез септември спецчасти изведоха с белезници Евлоги Станоев – Бирмата от заведението му в София. \n\r\nТогава Спецпрокуратурата и Жандармерията затвориха сръбския ресторант \"Бест\", бившият \"Кошарите\", собственост на Голямата Бирма и извършиха претърсвания. \r\nСлед като беше пуснат от ареста, Станоев избяга в чужбина и от тогава беше в неизвестност, но днес се предаде.\r\n ", "date": "2018.12.11", "title": "Голямата Бирма се предаде, Малката още го търсят!"}
{"url": "https://www.dnes.bg/kino/2018/12/11/juliet-binosh-oglaviava-jurito-na-berlinale-dogodina.396236", "text": "Френската актриса Жулиет Бинош ще бъде председателка на журито на кинофестивала в Берлин догодина, съобщават световните агенции.\r\n\"Много съм щастлив, че Жулиет Бинош ще е председател на журито на фестивала през 2019 г. Фестът е много специален за нея и аз съм щастлив, че тя ще се върне на него в тази изключителна роля\", заяви директорът на Берлинале Дитер Кослик.\r\nФестивалът ще се състои от 7 до 17 февруари, предаде БТА. Жулиет Бинош е на 54 години. Тя е първата европейска актриса, спечелила награди от трите най-големи кинофестивала - Кан, Венеция и Берлин. Бинош е участвала в над 70 филма, сред които \"Английският пациент\", за който получи Оскар за актриса във второстепенна роля.\r\n\"За мен е голяма чест\", каза Бинош по повод новината, че ще оглави журито на Берлинале.\r\nЦеремонията по връчването на наградите на феста ще бъде на 16 февруари, ден преди финала на проявата.", "date": "2018.12.11", "title": "Жулиет Бинош оглавява журито на Берлинале догодина"}
{"url": "https://www.dnes.bg/notifikacii/2018/12/11/stroitelite-izlizat-na-protest-s-mashini-iskat-rabota.396190", "text": "Строителите излизат на мирна демонстрация утре. Това съобщи председателят на УС на Камарата на строителите в България инж. Илиян Терзиев.\r\nТя ще се проведе от 7:00 до 12:00 часа с около 1000 машини - строителна техника, в защита на бранша.\r\nМашините ще са без вериги и ще бъдат разположени по бул.\"Цариградско шосе\" в участъка от голям търговски център в посока - изход от София. Ще бъде внесена и подписка в подкрепа на строителните фирми в Президентството и в МС, подписана от около 53 000 души.\r\nДейностите са продължение на кампанията на Камарата \"Аз съм строител\". Подписката ще бъде връчена в 9:30 ч. в НС, след което в МС и Президентството, предаде БТА.\r\n                \n                \"С подписката и утрешното събитие ние казваме на политиците: \"Чуйте и ни вижте! Вие вършете вашата работа и ни осигурете спокойствие, за да вършим ние нашата\", допълни Илиян Терзиев и предупреди, че ако не бъдат чути, строителите ще преминат към протестни действия в защита на правата им, работата, законността и сигурността.\r\nОт Камарата настояват в подписката да спре използването на бранша за политически цели и предизборна агитация, преустановяване на разпространяването на недоказани публични твърдения за корупция в строителството, да има сигурност и предвидимост за бранша.\r\nДруго искане на бранша е да продължи програмата за енергийна ефективност на многофамилните жилища, в която над 1000 са били фирмите, работили по нея, а над 70 000 са били заетите.\r\nСпоред ръководството на камарата браншът е поставен на унищожително отношение, като според организацията вероятно целта на атаките е дори и ликвидиране на българските компании преди началото на големите проекти по европейски програми и по този начин на чужди компании да бъде предоставен българският строителен сектор.\r\nОт Камарата са обезпокоени от безотговорното според тях говорене, което те определят като национално предателство, защото може да доведе до спиране на фондовете в България, които осигуряват над 80 на сто от заетостта в сектор \"Строителство\". От Камарата са притеснени от това какво би се случило с хилядите служители и семействата им, ако останат без работа.\r\n ", "date": "2018.12.11", "title": "Строителите излизат на протест с машини, искат работа"}
{"url": "https://www.dnes.bg/notifikacii/2018/12/11/antyni-ivanov-osmi-v-sveta-na-200-metra-byterflai.396228", "text": "Антъни Иванов финишира осми във финала на 200 метра бътерфлай на световното първенство в малък басейн в Ханчжоу, Китай. Българинът завърши за 1:52.40 минути.\r\nАнтъни Иванов се движеше седми във финала, но на последните 50 метра отстъпи на осма позиция.\r\nСъстезателят на Вихрен (Сандански) не успя да повтори плуването си от сутрешните серии, когато подобри националния рекорд и даде шесто време с 1:51.81 минути.\r\nСветовен шампион стана японецът Далия Сето с нов световен рекорд - 1:48.24. Досегашното върхово постижение принадлежеше на южноафриканеца Чад Ле Кло - 1:48.56 минути, поставено преди пет години в Сингапур.\r\nСамият Ле Кло също плува под този стандарт, като финишира втори във финала с 1:48.32 минути, нов рекорд на Африка. Призовата тройка допълни китаецът Ли Чжухао - 1:50.39.\r\n ", "date": "2018.12.11", "title": "Антъни Иванов осми в света на 200 метра бътерфлай"}
