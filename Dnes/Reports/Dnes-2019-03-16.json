{"url": "https://www.dnes.bg/stranata/2019/03/16/otkriha-myrtyv-myj-v-raiona-na-skobeleva-maika-v-plovdiv.404823", "text": "Мъж е открит мъртъв в района на \"Скобелева майка\" в Пловдив, съобщиха от пресцентъра на ОД на МВР.\r\nКъм 19 часа на телефон 112 е съобщено за мъж в безпомощно състояние. Пристигналите на място екипи на Спешна помощ и на Пето РУ са констатирали смъртта му. Починалият е 68-годишен пловдивчанин.\r\nПричините и обстоятелствата около смъртта му се изясняват.\r\n ", "date": "2019.03.16", "title": "Откриха мъртъв мъж в района на \"Скобелева майка\" в Пловдив"}
{"url": "https://www.dnes.bg/notifikacii/2019/03/16/signal-za-bomba-zatvori-avtogarata-i-jp-garata-v-sofiia.404817", "text": "Автогарата и жп гарата в София са евакуирани заради сигнал за бомба.\r\nПътниците са помолени да излязат заедно с багажите си, съобщи Нова тв.\n\r\nПо-късно стана ясно, че сигналът е фалшив.\r\nОт БДЖ съобщиха, че след получен анонимен сигнал за поставено взривно устройство от 18:10 часа е била евакуирана сградата на Централна гара София. От 18.45 часа гарата е отново отворена за достъп на пътници. \r\nНе е имало прекъсване на движението на влаковете, като клиентите на БДЖ са насочвани да си закупуват билети от превозния персонал в композициите. \r\nВ момента движението на влаковете през Централна гара София се осъществява по разписание.\r\n\r\n                \n                ", "date": "2019.03.16", "title": "Сигнал за бомба затвори автогарата и жп гарата в София"}
{"url": "https://www.dnes.bg/index/2019/03/16/kultoviiat-trabant-veche-i-tuningovan-dori-s-greblo-na-snegorin.404815", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Стотици фенове на култовата източногерманска кола \"Трабант\" се събраха за поредна година във Велико Търново. Те се насладиха на дефилето по улиците на старата столица с ретро возилата. \n\r\nПървата среща на евродепутата Ангел Джамбазки с \"Трабант\" била по време на студентството му, когато в свободното си време припечелвал като доставял пици по адреси в София, предаде .\n\r\nСред организаторите на трабант феста и един от най-запалените фенове на ретро автомобилите е и депутат от \"Обединени патриоти\" - доц. Милен Михов.\n                \n                \r\nВече 30 години той е горд притежател на трабант, модел 1987. И до днес той не е изневерявал на марката, а автомобилът му има специално място на паркинга пред Народното събрание.\n\r\nВ парада и тази година се включиха и тунинговани трабанти, като кабрио, лимузина и високопроходимо трабантче с гребло на снегорин.\n\r\n\r\n ", "date": "2019.03.16", "title": "Култовият \"Трабант\"! Вече и тунингован, дори с гребло на снегорин"}
{"url": "https://www.dnes.bg/index/2019/03/16/koi-zodii-obichat-blizostta-1-chast.404747", "text": "Дали вярвате в астрологията или не, но мъжете и жените, родени под различни знаци на зодиака, предпочитат да имат различна дистанция от своя партньор. Едни искат по-голяма интимност и близост, други се нуждаят повече от свободно лично пространство. И когато има разминаване, убиването на чувствата е достатъчно лесно.  \r\nВ началото на всяка връзка сме способни да сме 24 часа до гаджето, но с течение на времето този първичен импулс намалява. Вижте кой е готов да държи за ръката си любимия през целия си живот и за кого е по-важно личното му пространство?\r\n \r\n\r\n \r\nОвните предпочитат да има винаги дистанция. Фразата \"Не се приближавай до мен\" най-ясно описва отношението им към хората, включително и към партньора. Те могат да започнат да се паникьосват, ако човекът до тях е лепкав като дъвка. Близостта ги кара да се чувстват неловко. Става още по-страшно, ако си внушат, че някой ги шпионира. За да бъдат щастливи в една връзка, те трябва да чувстват своята собствена независимост. Това не означава, че те нямат нужда от интимност, но те могат да я позволят само на човек, който не е нарушил свободата им.\r\n\r\n\r\n \r\nЗа представителите на този знак интимността е доказателство за любовта. Колкото повече време прекарват с партньора, толкова по-силна е тяхната увереност, че всичко върви както трябва в една връзка. Когато любимият отсъства дълго време, веднага са способни да изпитат съмнения относно искреността му. Телците не се страхуват да допуснат партньорите си в интимната зона - те могат да прекарват часове в прегръдки, нямат нужда да бъдат сами. \r\n\r\n\r\n \r\nБлизнаците често са непостоянни. Страхуват се да допуснат своя партньор прекалено близо, но не го признават пред себе си. Те може да твърдят, че в една връзка трябва да има постоянна близост, а с всички свои действия да показват, че искат свобода. Близнаците трябва да се научат да говорят за проблемите си на глас, без да нараняват партньора си с грубостта си.\r\n \r\n", "date": "2019.03.16", "title": "Кои зодии обичат близостта? (1 част)"}
{"url": "https://www.dnes.bg/stranata/2019/03/16/specekip-obezvredi-boepripasi-otkriti-v-lukovit.404819", "text": "Специализиран екип от военното формирование 52090 - Долна Митрополия унищожи днес три ръчни гранати тип \"бухалка\". \r\nБоеприпасите са намерени при ремонтни дейности в частен имот в град Луковит, област Ловеч, съобщи пресцентърът на Министерството на отбраната.\r\nДо пристигането на военнослужещите от състава на Военновъздушните сили районът е бил охраняван от служители на МВР.\r\nОколо 18.00 ч. днес след извършено разузнаване на боеприпасите специализираният екип от ВВС е транспортирал и унищожил гранатите в безопасен район на 3 километра от град Луковит.", "date": "2019.03.16", "title": "Спецекип обезвреди боеприпаси, открити в Луковит"}
{"url": "https://www.dnes.bg/sofia-film-fest/2019/03/16/pavlikovski-studenata-voina-prilichashe-na-istoriiata-na-roditelite-mi.404818", "text": "Режисьорът и носител на \"Оскар\" Павел Павликовски представи лично в София своя най-нов филм \"Студената война\". Това е второто гостуване на твореца на София Филм Фест. През 2005 г. Павликовски представи филма си \"Моето лято на любовта\".\r\n\"Студената война\" ни връща към 50-те години в Полша. През любовната история на главните персонажи, режисьорът отразява състоянието на страната след  Втората световна война. Градовете още се възстановяват от разрухата, а съдбата на двамата герои зависи изцяло от смутната политическа обстановка.\r\n\"Историята отлежава в главата ми. Тя е за една трагична двойка, чиято любов все не може да се случи и до голяма степен причина за това са политически и исторически събития. Подобна е историята и на моите родители.\", сподели режисьорът на пресконференция малко преди прожекцията на филма в Дом на киното. Павликовски допълни, че покрай личния си опит успява да усети трудностите в любовта. А историята, която разказва в \"Студената война\" е универсална.\r\n                    \n                    \n                За прецизността по време на работа той разказва, че му се е наложило за заснемането на някой епизод да направи 45 дубъла. \"Опитвам се една сцена да я заснема от един единствен ъгъл, за да може след това да няма монтаж, да няма различни ъгли, които да се монтират. Опитвам се да постигна единство между сценографията, играта на актьорите и движението на камерата, което да произведе неповторима магия. Искам нещата да изглеждат много автентично, непосредствено и естествено, а понякога това изисква много дубли и много работа, което често изненадва актьорите и екипа, защото си представят, че ще снимаме оттук-оттам и при монтажа ще го нагласим, но аз не работя по този начин.\" \r\nПавликовски допълни, че се опитва да подреди в точна формула подреденост и хаос. \"Искам филмите ми да имат цялостност, единство, подреденост и едновременно спонтанност и непосредственост. Това само по себе си е противоречие, но това е и моят подход.\"  Що се отнася до работата с актьорите, режисьорът обясни, че подхожда с всеки различно. \"Някои са много добри, когато са със свежи сили, други се справят по-добре, когато са уморени и тялото взима връх над ума.\"\r\nПавликовски разказа, че е напуснал Полша без тогава да си е давал сметка за това. Мислил, че отива на екскурзия в Лондон, но става така, че майка му се омъжва за британец и животът му започва по нов начин. \"В първата част от живота си човек търси нови неща, търси вълнения, докато в последната третина - по-скоро търси някакво място и общност, към които да принадлежи. Не толкова да открива множество неща хоризонтално, а да се задълбочи в едно нещо. Преди 7 години се завърнах в Полша. Дойде от само себе си. В днешния динамичен свят всичко е много крехко и променливо. Тази необходимост от принадлежност обяснява до голяма степен и промените в политическия живот, които наблюдаваме\", разказа още той.\r\n\"Студената война\" проследява времето при Сталин. А главните му персонажи по различен начин го приемат. За единия – Виктор животът в Полша е невъзможен  - той се задушава там. Затова пък Зула се чувства добре в страната. Попадането ѝ във фолклорния ансамбъл е най-хубавото нещо, което може да ѝ се случи. Пред нея въпросът за свободата не стои и по-скоро се чуди какво ще прави на Запад. Хората са различни. Зависи какъв човек си, от какъв произход си, каква ти е историята и за каква политическа партия гласуваш.\"\r\nПавликовски сподели, че се опитва да не се съобразява с тенденцията в съвременното кино. \"Всеки си има точно определени задължения и си ги изпълнява. Работата по един филм се състои от много етапи и елементи и според мен работата на режисьора е да ръководи всеки един от тях. В съвременното кино много ясно си личи дали гледаш филм, който е режисьорски, или гледаш филм, при който е имало ясно разделение на труда - един продуцент е купил книга, наел е друг писател, който да направи сценарий, наел е оператор и всеки е работил самостоятелно по своята част. Съвсем различно е.\"\r\nЗа филма се оказва, че историята много прилича на тази на неговите родители и това искрено го е смутило. \"А когато работиш по една истинска история, не ти се дава свобода да направиш историята интересна за зрителите.\" Тогава на помощ идва идеята за  фолклорния ансамбъл. Поставяйки историята в този контекст, става възможно историята да се развие и да бъде по-увлекателна.\r\nПавликовски сподели и как му е подействала връзката на неговите родители и случилото се между тях. \"Когато си дете не поставяш нещата под въпрос, възприемаш ги такива каквито са. Всичко това ме научи, че е напълно възможно всеки един да е прав и пак всичко да се провали. Въпреки че родителите ми се разделяха, ожениха се за други хора, разведоха се, пак се събраха, отново се разделиха, но в крайна сметка бяха най-прекрасната и обичащата се двойка, която можете да си представите. Родителите ми ме научиха, че една история не може да бъде съдена само по своя край.\"\r\nРежисьорът коментира, че всички негови филми са с дължина 83 мин. и половина. \"Сигурно е свързано с моят метаболизъм. Шегата настрана, обичам да гледам дълги филми, но когато ги правя, предпочитам да не губя време за скучни моменти и се фокусирам върху силните, които могат да направят филма визуален, пластичен и многопластов.\"\r\nТази вечер се раздават наградите на 23-ото издание на София Филм Фест.\r\n ", "date": "2019.03.16", "title": "Павликовски: \"Студената война\" приличаше на историята на родителите ми"}
{"url": "https://www.dnes.bg/notifikacii/2019/03/16/cska-zadylbochi-krizata-v-beroe-s-2-0.404820", "text": "ЦСКА задълбочи още повече кризата в Берое, след като постигна успех с 2:0 над гостуващия тим на стадион \"Българска армия\".\r\nТова стана в среща от 26-ия кръг на Първа лига, след която тимът има 57 точки и запази дистанцията на 5 точки от лидера в класирането Лудогорец.\r\nЗаралии от своя страна са 5-и с 42 точки и изостават на 3 точки от четвъртия в таблицата Ботев (Пловдив).\r\nПървото попадение бе дело на Тиаго в 18-ата минута. Ерол Алкан си отбеляза автогол в последните минути на продължението, а поражението е трето поредно за заралии. Победата пък е трета поредна за \"червените\".", "date": "2019.03.16", "title": "ЦСКА задълбочи кризата в Берое с 2:0"}
{"url": "https://www.dnes.bg/notifikacii/2019/03/16/nov-pyt-na-koprinata-kak-kitai-razediniava-evropeiskiia-syiuz.404821", "text": "Всяка страна-членка на ЕС има собствен поглед върху света. А това в повечето случаи е свързано с вътрешната ѝ политика. Италианската икономика крета и 11 години след финансовата криза. Безработицата е висока. Страната е затънала до гуша в дългове. ОИСР прогнозира, че икономическият ръст на Италия ще се свие през текущата година с около 0,2 процента. Затова италианското правителство приветства предложението на Китай да инвестира в Италия, ако италианците се присъединят към инициативата \"Нов път на коприната\" - без значение какво мисли по въпроса ЕС. Италианският премиер Джузепе Конте може да подпише съответната декларация за намерения по време на посещението на Си Цзинпин в края на март, пише Франк Зирен, .\n                \n                \r\n\n\r\nИталия не е единствената европейска страна, която иска да се присъедини към инициативата \"Нов път на коприната\". Португалия, България, Хърватия, Чехия, Гърция, Полша, Словакия, Словения, Унгария, Малта и трите балтийски страни вече договориха инвестиционни споразумения с Пекин. Но Италия е от друг калибър - говорим за страната с четвъртата най-силна икономика в ЕС и осмата в света. Решението на Италия обаче дойде в много неподходящ момент: миналия вторник ЕС оповести свой стратегически документ, с който се задължава да втвърди подхода си към Китай.\n\r\nВ документа се посочва, че Китай е \"партньор за сътрудничество\", който обаче трябва да се придържа към международните правила. Разбирайте - правилата, писани от Запада. В случая става въпрос за това да няма дискриминация, за равнопоставеност и отворени системи. В този смисъл Европа трябва да засили собствената си вътрешна политика и индустриална база. Но Европа може да успее само ако е единна - в противен случай ще се провали. За Брюксел нещата са ясни: чрез инициативата \"Нов път на коприната\" Пекин се опитва да разшири влиянието си и да задълбочи разцеплението в ЕС. Китай примамва бедните страни с евтини кредити и инвестиционни обещания и ги прави зависими. Един пример: преди време Гърция и Унгария блокираха с вето общи европейски декларации за човешките права в Китай.\n\r\n\n\r\nВашингтон гледа на нещата по същия начин. И то не откакто Тръмп е на власт. Говорителят на Съвета за национална сигурност на САЩ Гарет Маркиз нарече инициативата \"Нов път на коприната\" - \"суетен проект\". САЩ се опасяват, че Китай като хегемон в Азия, Африка и Европа може да ограничи влиянието на САЩ - този техен страх има дълбоки корени. Заради това и американският посланик в Рим Люис Ейзенбърг на няколко пъти предупреди италианците да не подписват споразумението с Китай.\r\nБрюксел също не знае какво да прави и сега апелира за европейска солидарност. Страните-членки носят отговорност за това, тяхната китайска политика да \"съответства на европейските закони, правила и политическа линия\", четем в стратегическия документ. Брюксел обаче не може да ги принуди да следват неговата линия. \n\r\nРим се надява чрез \"Новия път на коприната\" да съживи износа си. Стоките \"Made in Italy\" са много популярни в Китай. Китай пък, от своя страна, иска чрез пристанищата в Триест, Палермо и Генуа да си осигури по-добър достъп до Европа. \"Тук съществува огромен потенциал, който вече ползват другите страни\", казва държавният секретар Микеле Герачи, който е работил дълго като икономист в Китай и владее перфектно китайски език. \"Познавам Китай много добре и знам, че ние можем по-добре от другите да разпознаем рисковете\", казва той. Няма значение дали той се надценява или не. Факт е, че Китай в момента предлага най-привлекателната алтернатива за страните от ЕС със стагнираща икономика.\r\nСъществува опасност новият европейски стратегически документ да потъне в някое чекмедже. Да принуждаваш страните-членки да редуцират икономическите си връзки с Китай не може да бъде дълготрайна стратегия. Освен това те няма да се подчинят. Китай знае това много добре и умело изиграва козовете си. Миналия петък китайският външен министър Ван И призова правителството в Рим да не се поддава на натиска на ЕС. \"Италия е независима страна и ние вярваме, че тя ще държи на своето независимо решение\", заяви той.\n\r\nВсе пак Рим даде малко на заден ход, обявявайки, че става въпрос за необвързваща декларация за намерения. Уточнено беше, че ще продължат и разговорите по този въпрос с Вашингтон. В крайна сметка Рим ще отстъпи само ако получи нещо в замяна от Брюксел. А времето напредва: на 21 март ще се проведе поредната среща на върха на ЕС, в дневния ред на която е включена и темата за Китай. На следващия ден китайският държавен и партиен ръководител Си Цзинпин ще пристигне на посещение в Рим.\r\n \r\n", "date": "2019.03.16", "title": "\"Нов път на коприната\": Как Китай разединява Европейския съюз"}
{"url": "https://www.dnes.bg/notifikacii/2019/03/16/tiin-terorist-istoriiata-na-mohamed-ot-radikalizaciiata-do-reabilitaciia.404456", "text": "Когато Мохамед Халид се представя на колегите си обикновено отбягва темата за миналото си. Особено периода, в който е участвал в международен терористичен заговор. Мохамед казва, че не може просто да се повдигне темата. \n\r\nВместо това той обяснява, че следва компютърни науки и се надява някой ден да работи в сферата на киберсигурността. \n\r\nМохамед е бил само на 17 години, когато през 2011 г. е арестуван за участието си в международен заговор за убийство. Той е един от най-младите осъдени за тероризъм в САЩ. \n\r\nОпитвал се е да набира хора и средства, за да помогне на американка, наричаща себе си \"Джихади Джейн\", чиято цел е била да убие шведски карикатурист. \n                \n                \r\nМохамед е бил обвинен в заговор за осигуряване на материална подкрепа за тероризъм и е осъден на пет години затвор. \n\r\nТой обяснява, че бил социално изолиран и мечтал за чувство на принадлежност. Мохамед е само на 13 години, когато през 2007 г. се мести в САЩ от Пакистан със семейството си. \n\r\nСпомня си, че съучениците му си шушнели \"Хей, Мохамед е терорист, нали!\". \n\r\nЗапочнал да прекарва много от времето си онлайн, където не след дълго се натъкнал на екстремисти - обичайният сценарий за радикализация. В крайна сметка загубил връзка с реалността. \n\r\n\"На практика бях прикоткан към екстремизма от хора, които ми казвала \"ОК, така работи света\", а аз не знаех нищо друго\", обяснява Халид. \n\r\n\"Просто започнах да вярвам, че всичко, което се случва онлайн е нещо, което е истина\", допълва мъжът. \n\r\nВ началото той не търсел целенасочено екстремистко съдържание. Но все пак започнал да навлиза все по-дълбоко в религиозни форуми и различни YouTube канали. Публикувал собствените си видеа и направил връзка с екстремисти от САЩ и чужбина в коментарите. Така бил въвлечен в терористичните кръгове и начин на мислене. \n\r\n\"Черно-белият свят наистина ме привличаше\", обяснява Халид. \"Една група от хора е против Исляма и другата група е от мюсюлмани, които са за исляма.\"\r\nПрез 2017 г. Мохамед е освободен от затвора и става още един от многото екстремисти, които сега са свободни и се надяват да докажат, че може да им се има доверие. \n\r\n\"Разбирам етикета, който е свързан с мен\", обяснява пред VICE 25-годишният Мохамед. \n\r\n\"Но това не е кой съм сега. Да бъдеш някой, осъден за тероризъм, не означава, че си лишен от всякаква надежда или не си човек\", казва той. \n\r\nСлед атаките от 11 септември 2001 г. в САЩ са осъдени над 800 човека за престъпления, свързани с тероризма. Към края на 2018 г. от тях 470 са били освободени.\n\r\nПреди да бъде арестуван Мохамед се е готвел да отиде в университета \"Джон Хопкинс\", където е бил приет по-рано. Днес живее със семейството си и изучава компютърни науки в университета в Мериленд. Както и други от останалите \"бивши\" терористи сега той помага на службите за борба с тероризма. \n\r\nСъщо така той участва в различни форуми и панели в САЩ. Надява се, че публичността на неговата история ще помогне на други в неговата ситуация и същевременно ще убеди хората, че наистина се е променил. \n\r\n\"Те всички имат това съмнение в главата си, дали той наистина е човекът, който се представя пред нас\", обяснява Мохамед. \n\r\n\"Това е нещо, което преодолявам всеки ден, като споделям това, което ми се случи\", завършва Мохамед. \r\n ", "date": "2019.03.16", "title": "Тийн терорист: Историята на Мохамед – от радикализацията до реабилитация"}
{"url": "https://www.dnes.bg/notifikacii/2019/03/16/hvanaha-rekordno-kolichestvo-marihuana-na-srybskata-granica.404822", "text": "Рекордно количество марихуана е било заловено снощи на изхода на ГКПП \"Градина\" към България - 1,1 тона.\r\nКоличеството е най-голямото, залавяно наведнъж досега на граничните пунктове на Сърбия.\r\nМарихуаната е открита при детайлна проверка на два камиона с полуремаркета със сръбски регистрационни номера, извършена на около 100 метра от граничния пункт, съобщава БТА, като цитира сръбската агенция \"Танюг\".\r\nВ първия камион с номер от Нови Сад били открити 804,85 кг марихуана, а във втория, също с новосадски номер, около 300 кг марихуана.\r\nПо думите на сръбския министър на вътрешните работи Небойша Стефанович дрогата идва от Косово и е била предназначена за турския пазар.\r\nПетима души са арестувани във връзка със случая. Всички те са сръбски граждани и по информация на местните власти са участвали в организирана престъпна група.", "date": "2019.03.16", "title": "Хванаха рекордно количество марихуана на сръбската граница"}
{"url": "https://www.dnes.bg/akoshtete-vqrvaite/2019/03/16/znaci-koito-podskazvat-dali-toi-e-podhodiasht-za-vas.404752", "text": "Да намериш надежден партньор в любовта, оказва се е трудна задача, особено за жените. Среща след среща, разочарование след разочарование... Понякога любовта ни заслепява и не можем да видим ясните знаци, които ни подсказват, че той не е подходящ за наш партньор. Когато се колебаете, винаги следете за тези 3 ясни знака. Те рядко ще ви подведат.\r\n\r\nДобротата е знак, който подсказва на всеки от нас, че можем да се доверим на този човек. Когато сме влюбени, това е не по-малко важно като черта на характера, която искаме да открием в другия. Добротата рядко може да бъде фалшива, да бъде изиграна. Въпреки всичко, когато се запознавате с нов мъж, бъдете наблюдателни, дали неговата учтивост не е пренавита или нещата се случват съвсем естествено.\r\n                    \n                    \n                Като личности, които рядко демонстрират открито емоциите си, мъжете използват техниката 50 на 50 – да са достъпни и същевременно сдържани. Всичко това правят, за да предпазят себе си. Въпреки това с времето, ако искат да имат дългосрочни и сериозни взаимоотношения, те отварят сърцето си. В противен случай търсят само нещо краткотрайно.\r\n\r\nОбърнете внимание на това как той се грижи за себе си, дома си, колата си. След това следете за онези знаци, с които ще покаже и грижа към вас. Дали ви изпраща до дома, или ако се налага сама да се приберете, позвънявали ви, за да се убеди, че сте добре. Комуникира ли през деня с вас, за да чуе как сте, вашата безопасност приоритет ли е за него.\r\n", "date": "2019.03.16", "title": "Знаци, които подсказват дали той е подходящ за вас"}
{"url": "https://www.dnes.bg/notifikacii/2019/03/16/otnovo-shampion-petyr-stoichev-nai-dobyr-v-ledeni-vodi.404808", "text": "Носителят на 11 титли по плувен маратон - Петър Стойчев, стана световен шампион по ледено плуване.\r\nТой успя да защити титлата си в кралската дистанция 1000 м от 2017 г., която спечели навръх Богоявление в Бургхаузен, Германия.\r\nБългаринът бе най-добър в ледените води на Семьоновское езеро в северния руски град Мурманск, предаде bTV.", "date": "2019.03.16", "title": "Отново шампион! Петър Стойчев най-добър в ледени води "}
{"url": "https://www.dnes.bg/notifikacii/2019/03/16/za-godina-200-prestypleniia-sreshtu-bejanci-v-germaniia.404809", "text": "Германските власти са регистрирали миналата година близо 2000 престъпления срещу бежанци и центрове за настаняване на кандидати за убежище - от словесен тормоз през увреждане на имущество до телесни повреди и убийства, предаде ДПА.\r\nПо данни на германското министерство на вътрешните работи повечето от нападенията, които са общо 1775 на брой, са били срещу бежанци.\r\nРегистрирани са били и 173 атаки срещу центрове за настаняване. При тези престъпления са били ранени 315 човека.\r\nБроят на нападенията е по-малък в сравнение с 2016 и 2017 г., въпреки че е възможно миналата година да са били регистрирани със закъснение атаки, извършени по-рано.\r\n\"Статистически погледнато, актове на насилие и заплахи с оръжие и експлозиви има всеки ден\", каза Ула Йелпке, говорител на парламентарната група на Лявата партия, отправила запитане, в отговор на което са били предоставени цитираните данни. (БТА)", "date": "2019.03.16", "title": "За година: 200 престъпления срещу бежанци в Германия"}
{"url": "https://www.dnes.bg/obshtestvo/2019/03/16/dokoga-biti-s-tuhli-jeni-s-nojove-nad-60-signala-za-nasilie-dnevno.404806", "text": "Средно над 60 сигнала за домашно насилие дневно постъпват на спешния телефон 112.\r\nТова са обявили от системата за спешни повиквания по време на среща в Народното събрание преди дни, свързана с проблемите на жените, жертва на насилие.\n\nВ рамките на срещата по покана на парламентарния председател Цвета Караянчева жените от инициативата \"Цвете за нея\" са представители своите осем искания за законови и други промени, с които да се ограничат жертвите на насилие.\r\nЕдно от исканията е да има регистър на обажданията на телефон 112, защото жени са сигнализирали за това, че позвъняванията им не се пазели в системата, коментира Албена Белянова от \"Цвете за нея\" пред Дарик.\r\n \r\n\"На срещата беше директорът на 112, който увери, че няма такава възможност да бъде укрит един сигнал. Информираха ни, че 63 сигнала на ден за домашно насилие се получават на телефон 112. Проблемът, с който се сблъскват и 112, и органите на МВР, е, че рядко се оказва съдействие след подаване на сигнал, включително и от хората, които са подали сигнала. Но това не е причина да не се мисли как да се преодолее това. Защото много често става въпрос за страх, който идва след осъзнаване\", каза тя.\r\n                    \n                    \n                Според нея на срещата е имало хора, които \"горят в работата си\", а от друга страна видели чиновническо бездушие в някои от присъстващите, \"за които жертвите на насилие сме статистика и нищо повече\".\r\n\"Случаите напоследък са за бити с тухли жени, с ножове, в някаква степен оскотяване, в някаква степен и точно това чувство за безнаказаност.... Другото важно е бездушието, което цари. Наблюдавам го в институциите, но се наблюдава и в обществото. Има нещо друго, което също е част от нашите предложения - случаи, в които социалните работници казват, че в събота и неделя не могат да дойдат и да окажат подкрепа, защото е извън работното време. Насилието се случва денонощно. Тоест трябва да се помисли за начин, по който на децата, на жените да може да бъде осигурена денонощна подкрепа, а не да бъдат оставени сами\", смята Албена Белянова.\r\n \r\nТя добави, че заместник-министърът на вътрешните работи е обещал в дежурните екипи в полицията да има един полицай, който да е преминал специализирано обучение по проблемите за домашното насилие, за да може да има адекватна реакция.", "date": "2019.03.16", "title": "Докога?! Бити с тухли жени, с ножове - над 60 сигнала за насилие дневно"}
{"url": "https://www.dnes.bg/stranata/2019/03/16/plovdivski-syd-s-istorichesko-reshenie-djendyr-e-obida.404811", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Съдът в Пловдив с парадоксално решение - думата \"джендър\" е обида. Окръжният съд под тепетата наложи глоба на мъж, написал във Facebook, че глобилият го полицай е \"джендър\". \n\r\nНа 19 ноември миналата година в Пловдивско мъж е глобен от полицаи и излива гнева си в пост в социалната мрежа.\n\r\nВпоследствие полицаят разбира, че е наречен \"джендър\" и търси защита от Пловдивския районен съд. И там, за първи път в света, е осъден човек, нарекъл друг \"джендър\", предаде .\n\r\nПроцесът протича без защита, максимално бързо, в рамките на 1 заседание, в 3-дневен срок се насрочва пред Окръжен съд и там приключва. \n                    \n                    \n                \r\nОт правна гледна точка това не е обида, това не е нищо, това е просто правно нищо, казват адвокат. \n\r\nПарадоксално е, че и Районният, и Окръжният съд в Пловдив определят думата \"джендър\" за обидна. Според юристите, за да може пост в социална мрежа да бъде доказателство, трябва да бъде потърсена експертиза от централата им.\n\r\nПрактиката досега сочи, че това се е случвало единствено когато се касае за доказана терористична група. \n\r\nЗасега е неясно защо магистратите в Пловдив определят \"джендър\" за обида. Не е ясно и как превеждат думата.\r\n ", "date": "2019.03.16", "title": "Пловдивски съд с историческо решение: \"Джендър\" е обида!"}
{"url": "https://www.dnes.bg/zvezdi/2019/03/16/koi-sa-nai-golemite-zvezdni-razvodi.404746", "text": "Когато звездите се развеждат, често раздялата е по-гръмка от самата сватба. Ето едни от най-шумните разлъки, които медиите следяха отблизо.\r\n\r\n \r\nБракът им просъществува едва 15 месеца, но Амбър бе първата и единствена съпруга на кинозвездата Джони, който дълго време живееше щастливо, но без брачна клетва с Ванеса Паради. Е, с Хърд любовта им бе красива, но твърде кратка. При това Амбър доста се постара, за да развали реномето на звездата от „Карибски пирати“, като заяви в съда, че е била жертва на домашно насилие и пусна видеа в социалните мрежи. Двамата официално се развеждат, а Деп плаща на Хърд 7 милиона долара, които актрисата сподели, че дарява за благотворителност. Сложните им отношения не свършиха с развода. Деп обвини в съда бившата си съпруга и поиска 50 млн. долара за лъжливи обвинения по негов адрес. Също така актьорът обвини Амбър в съпружеска измяна.\r\n \r\n\r\n \r\nНай-гръмкият развод в кралското семейство бе обявен през 1992 г., но официално бе оформен 4 години по-рано. В продължение на това време Чарлз и Даяна не спират да се обвиняват взаимно. Даяна дори даде интервю за BBC, в което споменава, че в брака им не са само тя и съпруга ѝ, визирайки Камила. Бяха публикувани и телефонни разговори между Даяна и любовника ѝ.\r\n\r\n\r\n \r\nПол Маккартни изплати на бившата си съпруга близо 50 млн. долара и до този момент нарича брака си с Хедър грешката на десетилетието.\r\n \r\n", "date": "2019.03.16", "title": "Кои са най-големите звездни разводи?"}
{"url": "https://www.dnes.bg/mish-mash/2019/03/16/krasavica-i-polovina-blondi-s-edna-vejda-raboti-kato-model.404744", "text": "Тя е само на 22 и вече е със солиден опит като модел. Има руса коса, плътни устни и страхотни сини очи, в които всеки мъж може да се „изгуби“, но нещо друго в лицето ѝ привлича вниманието на хората – прекалено гъстите и черни вежди. Може би заради това някои брандове я канят за своите фотосесии.\r\nМоже да се каже, че София Хаджипантели е с една вежда (просто лявата и дясната са толкова окосмени, че се сливат). Винаги когато я погледнат, хората виждат първо нея, дори някои се стряскат от вида ѝ. Най-странното е, че това въобще не я притеснява по никакъв начин. Вместо да дава луди пари за оформяне на космите над очите като другите жени, тя решава да припечели някой лев от тях.\r\n \r\nКрасавицата, както самата тя се определя, си прави профил в Instagram и започва да качва свои снимки. Постепенно събира над 290 хиляди последователи и си намира работа.\r\n \r\n„Не правя това, за да накарам хората да харесват веждите ми. Опитвам се да покажа, че човек може да живее според собствените си разбирания. Лично аз смятам, че лицето ми изглежда много по-добре с тези вежди. Не се опитвам да създавам тенденция“, обяснява София, която е родом от Кипър, но емигрира в САЩ.\r\n \r\nХаджипантели разкрива, че има гъсти вежди от малка. Опитвала се да ги поддържа по някакъв начин през годините, но било адски трудно и изморително. Още тогава ѝ се присмивали, но тя свикнала с подмятанията. По-късно решила да ги остави да си растат и не прави нищо по-специално с тях, освен да ги боядиса. „Видях видео в интернет, в което момиче боядисваше веждите с черна боя. Направих същото, а брат ми каза, че всъщност ми стои добре“, казва още тя и уточнява, че по принцип е естествено руса.\r\n \r\n„Ние всички се опитваме да представяме красотата, но под различен и уникален ъгъл“, споделя пред сп. Harper's Bazaar София, която се е снимала за Vogue и модната линия на певицата Риана.\r\n \r\nНаскоро моделът сподели, че получава хиляди негативни коментари в социалните мрежи заради едната ѝ вежда, начина по който се гримира и облича. Дори ѝ отправяли смъртни заплахи. Въпреки това тя не се притеснява, защото близките ѝ и приятелят ѝ я харесват такава каквато е. „Срамно е, когато искаш да видиш хубавите коментари, но първо трябва да минеш през целия този хейт, за да стигнеш до тях“, добавя тя.\r\n \r\nРусокоската иска да вдъхнови повече момичета с нестандартни вежди да не ги променят под въздействието на перфектните манекенки от списанията.\r\n \r\n", "date": "2019.03.16", "title": "Красавица и половина: Блонди с една вежда работи като модел"}
{"url": "https://www.dnes.bg/obshtestvo/2019/03/16/71-000-chujdenci-izvyn-es-jiveiat-u-nas.404801", "text": "Към 1 януари 2018 г. у нас са пребивавали около 71 000 граждани на страни извън ЕС, което е около 1 процент от българското население, наброяващо 7 050 000 жители към въпросната дата. Това показват данни от анализ на Евростат за миграционните процеси в страните на общността към 1 януари 2018 г., цитиран от БТА.\n\r\nВ същото време в страната ни са пребивавали и около 13 хиляди граждани на страните членки на ЕС, което съставлява едва 0,2 процента от българското население. \r\nРегистрирани са и 1 870 чужденци, които са пребивавали без поданство у нас, показва европейската статистика.\n\r\nСпоред анализа в Топ 5 на страните, които са имали най-много жители пребиваващи у нас - най-многочислена е била групата у нас с произход Русия - около 22 000 души. \r\nСледващите по численост групи са представители на Турция и Сирия - по около 12 800 души, на Украйна - около 6 000 души и на други страни.\n                    \n                    \n                \r\nВ същото време страната ни е била сред държавите в общността със сравнително нисък миграционен натиск през последните една-две години - през 2018 г. общо 2 536 лица са потърсили закрила у нас, като само на 317 е бил предоставен статут на бежанец, а отказ са получили 1 362 лица.\n\r\nЗа първия месец на тази година у нас са потърсили закрила само 147 души, като на 26 от тях е бил предоставен статут на бежанец.\r\n ", "date": "2019.03.16", "title": "71 000 чужденци извън ЕС живеят у нас"}
{"url": "https://www.dnes.bg/notifikacii/2019/03/16/udar-na-imotnata-mafiia-teglish-kredit-za-da-ostanesh-v-jilishteto-si.404796", "text": "Баба и внук живеят в собствено жилище, което притежават от 1978 г. Но стават жертва на имотната мафия и реално от 2015 г. не притежават апартамента си. И са заплашени да останат на улицата.\n\r\nЖертвите са Денис Казаков, отраснал без майка, Владислава и възрастната им баба Добрина - с инсулт и 78% инвалидност.\n\r\nТе попадат в капана без да се усетят, измъкват се с мъки и ипотечен кредит. Кредит за собственото им жилище...\n\r\n\"Изплащаме апартамента, за да може баба ми да живее в него\", каза потърпевшата Владислава.\n\r\nПреди три години 19-годишният тогава Денис започва работа като строител и се запознава с познатия на полицията за дребни измами и мошеничество Пейо Стефанов от Костинброд, разказва Нова тв. Приятел, който го открехва как се прави бизнес, ако познаваш правилните хора.\n                \n                \r\n\"Нашият клиент беше Николай Радов, докато работихме по неговата къща, разбрах, че той има хора в банките, които могат да уредят хората за кредит\", заяви Казаков.\n\r\nХора като Денис - млад, сирак, без майка, без трудов стаж, без стабилна работа и сигурни доходи, но с роднини, които имат имот. В случая - 70-годишната тогава баба да разбере, той и баба му са заблудени.\n\r\nНовите приятели на Денис го вкарва в схемата - сприятеляват се, влизат му под кожата, возят го в лъскави коли, водят го в хубави ресторанти. Накрая му искат личната карта и го запознават с техните банкерки, които уреждат заема на улицата, а не в банка.\n\r\nМечтата за кредит, нов бизнес и по-добър живот на Денис минава през заветното „да” на баба му Добрина да се разпише пред нотариус, че семейството има недвижим имот. Но само толкова, поне така си мислят бабата и внукът й. От нито един документ, който подписва, Денис не получава копие. \n\r\nПреслава е жената, която се представя за банков служител. Тя е човекът, който би трябвало да уреди кредит за Денис.\n\r\nГодина по-късно схемата лъсва. Владислава отива да плати данъка на апартамента на баба си и става ясно, че тя вече не притежава нищо.\n\r\nПреди сделката при нотариус Денис не се усеща и чрез подпис продава цялото си наследство на Преслава за 12 000 лв. Пари само по документи, но развързва ръцете на мошениците.\n\r\nНа 6 октомври 2015 г. при същия нотариус баба Добрина чрез пълномощното на Денис прехвърля 2/3 идеални части от апартамента в \"Люлин\" на Преслава. За 25 000 лв., които никога не стигат до джоба му.\n\r\nЖилището в \"Люлин\" от семейство Илчови е прехвърлено на Преслава  - 2/3 за 25 000 лева. Преслава прехвърля на Марин 5/6. После Марин продава 19/24 от апартамента на фирма. И дарява на фирмата още 1/24. В нея съсобственици са Здравко Атанасов и Антон.\n\r\nВ края на 2018 г. Софийска районна прокуратура прекратява разследването по случая на семейство Илчови. Мотивът - доказателства за престъпление няма. Семейството на Владислава е принудено чрез ипотека да спаси апартамента на баба си и да си го откупи. В следващите 20 години ще изплаща това, което е било тяхно.", "date": "2019.03.16", "title": "Удар на имотната мафия: Теглиш кредит, за да останеш в жилището си"}
{"url": "https://www.dnes.bg/world/2019/03/16/nishto-novo-zastreliaha-jurnalist-v-meksiko.404802", "text": "Неизвестни застреляха радиоводещия Сантяго Баросо Алфаро в дома му в района Сан Луис Рио Колорадо в щата Сонора, в северната част на Мексико, съобщи на сайта си в. \"Универсал\".\r\nПолицията не е успяла да залови убиеца по горещите следи. Засега не са известни вероятните мотиви за покушението.\r\nВ началото на февруари в мексиканския щат Табаско бе убит радиожурналистът Хесус Рамос Родригес. Той бе застрелян в ресторант в община Емилиано Сапата, припомня ТАСС.\r\nСпоред организацията \"Репортери без граници\" през 2018 година в Мексико са били убити деветима журналисти. По данни на прокуратурата, която разследва престъпления срещу свободата на словото, 99,5 процента от закононарушенията, извършени срещу журналисти в Мексико, остават ненаказани.\r\n(БТА)", "date": "2019.03.16", "title": "Нищо ново: Застреляха журналист в Мексико"}
{"url": "https://www.dnes.bg/science/2019/03/16/cigarenite-filtri-ne-predpazvat-ot-rak-no-sa-nai-golemiiat-zamyrsitel.404414", "text": "В последните години по целия свят се води война с найлоновите торбички и пластмасовите сламки. Но един замърсител успява да се промъкне незабелязано – цигарените филтри.\r\nОказва се, че макар много хора да си мислят, че са биоразградими, филтрите всъщност се правят от целулозен ацетат – вид пластмаса, чийто период на разграждане е близо 10 години.\r\nНо времето, в което проблемът остава незабелязан отминава. Нови правила, наложени от Европейския съюз, ще задължават производителите на цигари да отделят средства за почистване на околната среда от хвърлените филтри.\r\nБлизо 6 трилиона цигари се произвеждат всяка година. 90% от тях са снабдени с пластмасов филтър. Това означава, че след изпушването им, на Земята остават 1 млн. тона неразградима пластмаса.\r\n                    \n                    \n                Според Световната здравна организация близо 2/3 от филтрите се изхвърлят безразборно на земята, а от там вятърът ги понася и ги запраща в поточета, реки и морета. А всяка година, гражданската организация на Вашингтон, която се заема с почистването на океаните, определя филтрите като замърсител номер едно от 1986 година насам. Събрани са близо 60 млн., като само за 2018 година, отпадъците от този тип са над 2 милиона.\r\nДруг експеримент показва, че филтрите са опасни за околната среда. Експерти оставят няколко риби да живеят в аквариум, в който до преди часове са били потопени цигарените филтри. Само ден по-късно половината морски обитатели измрели.\r\nЦигарените филтри се появяват през 50-те като отговор на все по-разпространяващия се рак на белия дроб. Те трябва да блокират токсините от тези най-малко 69 съставки в цигарите, които предизвикват тумори в дихателните органи.\r\nПрез 60-те обаче експертите разбрали, че филтрите им блокират дори никотина, който придавал смисъл на цигарите. Затова те отслабили технологията им и ги направили малко по-неефективни, за да може все пак никотина да достига до белите дробове. Но маркетинговите компании продължили да представят филтрите като предпазващи белите дробове, използвайки аргументи, които СЗО нарича \"измамни“.  С тях, броят на хората, заболели от вида рак на белия дроб, причиняван от  цигарите без филтър намалял. Но се увеличил броят на болните от друг вид рак – аденокарциномът. Смъртността и при него е доста висока.\r\nКоето води до заключението, че филтрите не само не са спасили живота на пушачите, но и са унищожили околната среда.\r\nНякои държави са взели мерки, като са наложили глоби за изхвърляне на филтри на земята или по-високи данъци за цигарите с пластмасови краища. Според експертите, най-голямо влияние ще окаже подмяната на целулозните филтри, с такива, направени от биоразградими материали като памук или коноп.\r\nПрез октомври 2018 година Европейският парламент предложи на държавите членки да се отърват от 50% от пластмасата от цигарените филтри до 2025 г., а през 2030 година – над 80%. Те обаче отказаха и прецениха, че е по-добре компаниите за производство на тютюневи изделия да се заемат с почистването.", "date": "2019.03.16", "title": "Цигарените филтри – не предпазват от рак, но са най-големият замърсител"}
{"url": "https://www.dnes.bg/notifikacii/2019/03/16/jyltite-jiletki-se-sblyskaha-s-policiiata-v-parij.404803", "text": "Френските \"жълти жилетки\" влязоха в сблъсъци с полицията в района на Триумфалната арка в Париж в 18-ия пореден уикенд от демонстрации срещу президента Еманюел Макрон, предаде Асошиейтед прес.\n\r\nПротестиращите хвърляха димки и други предмети по полицаите и започнаха да блъскат по стъклата на полицейски микробус.\n\r\nПолицията съобщи за 20 ареста. Протестиращите се опитват да вдъхнат нов живот на движението си срещу Макрон и политиката му.\n\r\nФранс прес съобщи, че е имало и грабежи на магазини по \"Шан-з-Елизе\".\n\r\nСлед намалелия брой на участниците в протестите през последните уикенди групите на \"жълтите жилетки\" организираха десетки митинги и шествия за днес в столицата и други градове.\n                \n                \r\nВ социалните мрежи днешната акция е наречена \"Акт-18 - Ултиматум - Цяла Франция в Париж\". Един от лидерите на \"жълтите жилетки\" Ерик Друе, каза, коментирайки днешната акция, че очаква активизиране на протестите тази събота. Миналата седмица, на 9 март, според данни на вътрешното министерство в демонстрациите в цялата страна са се включили по-малко от 30 000 души. Това бе най-слабата активност на движението в цялата му история. В първия протест, на 17 ноември, участваха 282 000 души.\r\n(БТА)\r\n ", "date": "2019.03.16", "title": "\"Жълтите жилетки\" се сблъскаха с полицията в Париж"}
{"url": "https://www.dnes.bg/politika/2019/03/16/politikata-u-nas-bila-shizofrenna-opredeli-karadaiy.404804", "text": "Лидерът на ДПС Мустафа Карадайъ призовава основните, системните партии, да седнат на масата и да се обединят около национални приоритети и програма за развитие на страната. \n\r\nАко има национално отговорни партии, да седнем на масата за дефиниране на националните приоритети на държавата, апелира Карадайъ в словото си на митинг в родопското село Барутин. \n\r\nСпоред лидера на движението е необходимо да се очертаят и дефинират националните приоритети и едва след това да се търси решение за \"политическата и парламентарната криза в страната\". Тази политическа криза няма решение от модела \"стани да седна\", смята Мустафа Карадайъ, цитиран от БТА.\n\r\nДесет години държавата ни е в състояние на инерция, защото няма визия и приоритети за развитието на страната, заяви председателят на ДПС. По негова оценка от една страна има парламентарна криза, а от друга \"сме на ръба на политическа криза\". В анализа си на политическата обстановка, Мустафа Карадайъ определи като \"шизофренна\" политиката в нашата страна на разминаването в позициите на български политици при подкрепата на европейски резолюции и в действията си в страната. \n                    \n                    \n                \r\n\"Едни европейци в Брюксел, с обратни действия в България,\" допълни Карадайъ. Според него \"за тях по-голяма ценност са национализмът и националистите, а не демокрацията, не европейските ценности\". Идват тези уж европейци, говоря за ГЕРБ, били за европейско развитие на страната, да ни лъжат, за да ни вземат гласа, допълни лидерът на ДПС. Той визира в словото си и \"другите\", които се опитват да пречат за постигането на целите от Консултативния съвет по национална сигурност, вместо да покажат, че \"не са онези от онова време\". \n\r\nМустафа Карадайъ заяви, че няма да позволят нито на едните, нито на другите в опитите им за противопоставяне.\n\r\nТази политическа криза има решение от ясна визия за развитието, ускореното и догонващо развитие на страната, смята Мустафа Карадайъ. Лидерът на ДПС, представители на ръководството на движението и депутати участваха във възпоменателен митинг в памет на събитията в Барутин около възродителния процес през 1972 г. ", "date": "2019.03.16", "title": "Политиката у нас била \"шизофренна\", определи Карадайъ "}
{"url": "https://www.dnes.bg/football/2019/03/16/levski-potreperi-no-nadigra-vereia-s-4-3.404805", "text": "Верея и Левски изиграха мач, в който реализираха седем гола. Фаворитите от София спечелиха мача на \"Трейс Арена\" с 4:3, като в двубоя имаше от всичко - голове, дузпи, червен картон.\n\r\nРезултатът бе открит от Мариани в 27-та минута от дузпа след нарушение срещу Буш, но три минути по-късно резултатът бе изравнен след автогол на Нуно Рейш.\n\r\nДо края на полувремето \"сините\" вкараха още два гола, дело на Буш и Станислав Костов. \n\r\nВторото полувреме започна отново с по-добра игра и положения за Левски, но при първата си смислена Атака Верея изравни с гол на Лола в 55-та минута.\n\r\nВалери Божинов възстанови разликата от два гола с попадение от дузпа в 70-тата минута. Крайният резултат бе оформен от Денислав Станчев в продължението на мача.\n                    \n                    \n                \r\nТака Левски, поне няколко часа преди двубоя на ЦСКА срещу Берое, се завърна на второто място.\n\r\nЗаралии пък все още нямат победа от началото на сезона като записаха 6 равенства и 19 загуби. \r\n", "date": "2019.03.16", "title": "Левски потрепери, но надигра Верея с 4:3"}
{"url": "https://www.dnes.bg/notifikacii/2019/03/16/glavniiat-prokuror-na-ukraina-ne-zabogatial-nezakonno.404807", "text": "Националното антикорупционно бюро на Украйна и Специализираната антикорупционна прокуратура прекратиха делото срещу главния прокурор на страната Юрий Луценко по обвинение в незаконно обогатяване, предаде \r\nТАСС.\r\nРазследването започна още през ноември 2017 година. Тогава двете институции получиха достъп до банковите и други финансови документи на Луценко.\r\nИзданието \"Украински новости\" цитира източник от правоохранителните органи, според когото делото е било прекратено, тъй като не са констатирани престъпни действия. По думите му решението е било прието още преди отмяната на текст от наказателния кодекс за отговорността на държавни служители за незаконно обогатяване.\r\n                \n                На 26 февруари Конституционният съд на Украйна постанови, че текстовете в члена от наказателния кодекс за незаконно обогатяване на държавни служители не отговарят на принципите на върховенството на правото. \r\nСъдът мотивира решението си с това, че текстовете нарушават презумпцията за невинност, защото задължават самия заподозрян да докаже законността на състоянието си. По-късно антикорупционното бюро потвърди, че във връзка с решението на съда то е започнало да закрива наказателни дела, които към момента са 65. (БТА)", "date": "2019.03.16", "title": "Главният прокурор на Украйна не забогатял незаконно "}
{"url": "https://www.dnes.bg/notifikacii/2019/03/16/jertvite-v-kraistchyrch-pakistanci-palestinci.404812", "text": "Най-малко шестима пакистанци са загинали при вчерашното нападение срещу джамии в новозеландския град Крайстчърч, съобщи днес външният министър на Пакистан, цитиран от Асошиейтед прес.\n\nШах Махмуд Куреши каза, че властите в Крайстчърч опитват да разберат дали още трима пакистанци, които са в неизвестност от петък, не са сред жертвите.\r\nШестима палестинци са загинали при атентата по данни на палестинското външно министерство, цитирано от ТАСС.\r\nЕгипетското посолство в Нова Зеландия информира за гибелта на четирима египтяни.\r\nБангладеш потвърди за смъртта на двама свои граждани при терористичната атака. Още трима са в неизвестност, предаде ДПА.\r\nНай-малко 49 души загинаха и десетки бяха ранени при нападенията всрещу две джамии, извършени от 28-годишен австралиец. (БТА)", "date": "2019.03.16", "title": "Жертвите в Крайстчърч - пакистанци, палестинци..."}
{"url": "https://www.dnes.bg/obshtestvo/2019/03/16/korneliia-ninova-iahna-kon-za-todorovden.404814", "text": "\"Честит Тодоровден!\", написа председателят на БСП Корнелия Нинова във Facebook.\r\nКакто се полага за празника, соцлидерката яхна кон и публикува кадъра за радост на последователите си в социалната мрежа.\r\nВ спортно облекло Нинова отмаря преди утрешния червен пленум, на който БСП трябва да определи водача на листата си за евроизборите.", "date": "2019.03.16", "title": "Корнелия Нинова яхна кон за Тодоровден "}
{"url": "https://www.dnes.bg/health/2019/03/16/zashto-da-izbiagvate-surovoiadstvoto.404750", "text": "Диетата, базирана на консумация на сурови храни или суровоядство, е особено привлекателна, най-вече ако нямате време за готвене вечер след работа. Тя е атрактивна и защото предполага наблягане на сурови плодове и зеленчуци, които са полезна храна. Добавянето на ядки към тази диета предполага намаляване на кръвното налягане, кръвната захар, холестерола и като цяло постигане на една здрава сърдечносъдова система.\r\nМного хора се обръщат към суровоядството в стремежа си да подобрят здравословното си състояние и да отслабнат.\r\nСъществуват обаче някои съмнения за полезността на диетата, предвиждаща консумация единствено на сурови храни. Сайтът care2.com ги описва в няколко точки, като се опитва да очертае рисковете от суровоядството. Кои са те?\r\n                    \n                    \n                \r\nМоже да звучи изненадващо, но суровата храна може да повлияе на менструацията при жените. Проучване установява, че 70% от жените на сурова веган храна изпитват колебания в редовността на цикъла. Малка част от тях дори имат пълна липса на цикъл за известен период от време.\r\n\r\nВъпреки че наблягате на полезни храни в този хранителен режим, някои от веществата в тях се усвояват много по-качествено в компанията на термично обработени животински протеини или мазнини. Когато те отсъстват от менюто, не всички хранителни вещества се абсорбират правилно от организма.\r\n", "date": "2019.03.16", "title": " Защо да избягвате суровоядството? "}
{"url": "https://www.dnes.bg/notifikacii/2019/03/16/demonstranti-se-biha-i-troshiha-v-parij-policiiata-otgovori-s-gaz.404813", "text": "Демонстранти запалиха пожар в банка и обраха магазини в Париж при поредната събота на протести на \"жълтите жилетки\" във Франция срещу президента Еманюел Макрон и неговите либерални икономически реформи, съобщи Ройтерс.\nПолицията използва сълзотворен газ и водни оръдия, за да овладее насилието, което избухна след две седмици на относително затишие и намаляване на броя на участниците.\r\nКлон на банка \"Тарно\" и два репа за вестници бяха подпалени на централния бул. \"Шан-з-Елизе, което наложи намесата на пожарната.\r\nМайка и дете бяха спасени от огнеборците, тъй като имаше опасност пожарът да обхване горния етаж на сградата, където те живеят.\r\n                \n                Единайсет души, включително двама полицаи, са пострадали леко при пожара, уточниха представители на пожарната, цитирани от Франс прес.\r\nКрай Триумфалната арка демонстранти хвърляха павета по полицаи за борба с безредиците, които отвърнаха със сълзотворен газ. Полицията е арестувала до момента над 80 души, предаде Асошиейтед прес.\r\nДемонстранти изпотрошиха и разграбиха магазини, както и луксозния ресторант \"Фуке\", на емблематичния парижки булевард.\r\nФренският министър на вътрешните работи Кристоф Кастанер съобщи, че броят на демонстрантите в столицата е 8000.\r\n\"Сред тези 8000 човека обаче има над 1500 буйстващи хора, които са там само за да трошат, да се бият и да нападат\", каза Кастанер. Той добави, че са мобилизирани 1400 полицаи.\r\nВ социалните мрежи \"жълтите жилетки\" обявиха за своя цел \"обсаждането на Елисейския дворец\" - официалната резиденция на френския президент в Париж, отбелязва Франс прес.\r\nСамият Макрон обаче не е в столицата - този уикенд той е на ски в Пиренеите, за да \"презареди\", съобщиха от неговата канцелария. (БТА)", "date": "2019.03.16", "title": "Демонстранти се биха и трошиха в Париж, полицията отговори с газ"}
{"url": "https://www.dnes.bg/obrazovanie/2019/03/16/zashtiteni-internet-mreji-skoro-vyv-vsiako-uchilishte.404816", "text": "До средата на тази година се очаква всички училища в страната да са изградили със средства на Министерството на образованието и науката wi-fi мрежи със защитена интернет среда. Това съобщи министърът на образованието и науката Красимир Вълчев на среща в Банско с учители, директори, преподаватели от професионални гимназии и детски градини, с общински съветници, кметове и народни представители, цитиран от пресцентъра на МОН. \r\nМинистърът е подчертал, че защитените интернет мрежи са само част от цялостната среда за електронното обучение. Към нея трябва да се добавят също и електронни образователни ресурси.\r\nЕдин от новите проекти на МОН предвижда създаването на отворен облак. Това ще бъде платформа с безплатни образователни ресурси. Министърът е акцентирал върху възможността тя да съдържа електронни уроци, разработвани от самите учители. \r\n                    \n                    \n                Преподавателите ще преминават първо през обучение за използването и създаването на подобни ресурси, е обявил Красимир Вълчев. И е добавил, че учителите трябва да бъдат мотивирани да създават и споделят нови уроци. По проекта са предвидени и средства за възнаграждения на учителите, които ще са автори на електронните уроци. \r\nВълчев е обърнал внимание, че при използването на информационните технологии е особено важно усвояването на дигиталните умения от страна на учениците не просто като потребители на електронни устройства, а за насърчаването им да се превръщат в дигитални създатели. След въвеждането на предмета \"Компютърно моделиране\" в трети клас предстои и финансирането на дейности по интереси още от първи клас.\r\n ", "date": "2019.03.16", "title": "Защитени интернет мрежи - скоро във всяко училище "}
{"url": "https://www.dnes.bg/akoshtete-vqrvaite/2019/03/16/tehno-naciia-iaponskite-bashti-shte-mogat-da-kyrmiat.404799", "text": "Новаторско пластмасово приспособление, наподобяващо женски гърди, позволява на японските бащи да кърмят своите бебета, пише в. \"Дейли мейл\".\r\nНовият продукт се предлага от японската фирма Дентсу и е кръстен \"Дойка-помощник за бащи\".\r\nОсвен че предоставя кърма на отрочето, артикулът регистрира часовете на хранене и предава информацията на смартфона на бащата. Устройството помага на кърмачетата и по-лесно да заспят. Бебетата обикновено докосват с ръце майчината гръд и това ги приспива. \r\nНа същия принцип е и новото кърмещо устройство, изработено от мека и приятна на допир материя. ", "date": "2019.03.16", "title": "Техно нация: Японските бащи ще могат да кърмят"}
{"url": "https://www.dnes.bg/notifikacii/2019/03/16/senator-s-isliamofobski-komentar-sled-strelbata-v-kraistchyrch.404800", "text": "Австралийският премиер Скот Морисън обяви днес, че правителството му ще порицае сенатор заради ислямофобски коментар за стрелбите в джамиите в Крайстчърч, предаде ДПА.\n\r\nМорисън заяви, че коалиционното му правителство и опозиционната Австралийска лейбъристка партия планират да внесат предложение в парламента, когато той се събере отново през април, сенаторът да бъде порицан.\n\n\nСенатор Фрейзър Анинг от Куинсланд, крайнодесен независим политик, написа вчера в Туитър: \"Има ли все още някой, който да оспорва връзката между мюсюлманската имиграция и насилието? Чудя се ще има ли такова възмущение отляво при следващия мюсюлмански терористичен акт? Най-вероятно ще има мълчание и приказки за \"нападения на вълци единаци, психични разстройства и че няма никаква връзка с исляма\".\n                \n                \r\nСлед това сенаторът разпространи изявление, в което осъди терористичния акт в Нова Зеландия, но настоя, че той е израз на \"растящия страх от засилващото се мюсюлманско присъствие\".\n\r\nСенаторът трябваше да бъде укротен днес, след като удари един младеж, който пък го замери с яйце в знак на протест срещу ислямофобското му изказване след убийствените нападения срещу две джамии в новозеландския град Крайстчърч, информира Франс прес. \n\r\n\"По принцип не бих искал да подхранвам това, но искам категорично и напълно да осъдя думите на сенатор Анинг при неговите нападки срещу ислямското вероизповедание\", каза премиерът, който е християнин евангелист. \"Това изказване е ужасно и грозно и то няма никакво място в Австралия. Честно казано, той трябва да се засрами\", добави Морисън.", "date": "2019.03.16", "title": "Сенатор с ислямофобски коментар след стрелбата в Крайстчърч"}
{"url": "https://www.dnes.bg/notifikacii/2019/03/16/tarant-s-obvinenie-za-ubiistvata-v-djamii-12-dushi-v-kritichno-systoianie.404780", "text": "28-годишният австралийски гражданин Брентън Тарант е обвинен за убийство във връзка с нападенията над две джамии в новозеландския град Крайстчърч вчера, при които загинаха 49 души. \n\r\nЯвяването на обвиняемия пред областният съд в Крайстчърч стана при затворени врати поради засиления риск за сигурността.\n\n\n\n\n\"Въпреки че заподозреният е изправен само пред едно обвинение, ще бъдат повдигнати и още\", каза полицейският комисар Майк Буш, който обеща подробности за тях да бъдат оповестени възможно най-скоро.\n\r\nПреди нападенията той е публикувал в социалните мрежи манифест със заглавие \"Голямата замяна\", в който казва, че е искал да атакува мюсюлмани.\n                \n                \r\nМинистър-председателят на Нова Зеландия Джасинда Ардърн каза, че заподозреният е пътувал спорадично до страната и не би го определила като дългосрочен жител, предаде Ройтерс и БТА.\n\r\nСъветът за сигурност на ООН вчера осъди стрелбата като \"отвратителна и страхлива\". Позицията на Съвета за сигурност, който почете с минута мълчание паметта на жертвите, беше приета по предложение на Кувейт и Индонезия.\n\r\nПремиерът на Нова Зеландия Джасинда Ардърн обеща днес да бъде извършена реформа в законодателството на страната по отношение на правото за притежаване на огнестрелно оръжие.\n\r\nАрдърн направи това изявление един ден след като поне един нападател застреля 49 души в две джамии в град Крайстчърч.\n\r\nПремиерът каза, че основният извършител е използвал пет огнестрелни оръжия по време на нападението, включително две полуавтоматични оръжия и две гладкоцевни пушки, за които той е имал разрешително.\n\r\n\"Едно нещо мога да ви кажа веднага - нашите закони за оръжията ще се променят\", каза Ардърн пред журналисти.\n\r\nДиректорът на болницата в Крайстчърч каза, че седем от хоспитализираните 48 ранени след стрелбата са изписани, а 12 се намират в критично състояние. Сред пациентите в критично състояние е и 4-годишно момиченце.\n\r\nТарант е посетил и България за периода 9 до 15 ноември 2018 г. Той е пристигнал на летище София с полет от Дубай. \n\r\n\"Пристигайки на летището на следващия ден е наел автомобил, с който е пътувал около исторически места в България като посещава Дряново, Плевен, Велико Търново, Благоевград, Пловдив, Асеновград, Казанлък, Бачково и Банско. На 15 ноември с полет на румънските авиолинии заминава за Букурещ и оттам се придвижва с автомобил до Унгария\", каза вчера главният прокурор Сотир Цацаров.\n\r\nНяма данни за евентуална терористична дейност или връзки на лицето на наша територия. Главният прокурор уточни, че местата, на които е оставал да преспива мъжът, са предимно къщи за гости.\n\r\nСпецслужбите у нас се събраха вчера в Министерския съвет, за да се установи дали има българска следа при атентата в Крайстчърч. Убиецът е изписал дати и личности от историята на балкански страни, включително и България.", "date": "2019.03.16", "title": "Тарант с обвинение за убийствата в джамии, 12 души в критично състояние"}
{"url": "https://www.dnes.bg/crime/2019/03/16/anglichaninyt-s-53-samolichnosti-ostava-zad-reshetkite.404781", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Бургаският окръжен съд остави в ареста Оуен Уолкът, издирван във Великобритания за организиране на въоръжен грабеж в Лийдс. 41-годишният мъж e използвал 53 различни самоличности, а в кралството го очаква доживотен затвор, съобщава Bulgaria ON AIR. \n\r\nТой беше задържан в началото на седмицата в Бургас след спецоперация на МВР.\n\r\nМакар и окован с вериги, Оуен влезе усмихнат в съда и поздрави приятелката си, която го чакаше пред залата. По време на съдебното заседание се разбра, че всъщност Оуен живее от две години в България - в Килифарево и в хостел в Бургас. \n\r\nДори е задържан от полицията във Велико Търново за хулиганство - карал пиян и е уринирал пред полицията. \n                    \n                    \n                \r\nЕвропейската му заповед за арест обаче идва в началото на януари.\n\r\nВ момента на задържането е бил без документи, а самоличността му е установена чрез експертна справка и изследване. В европейската заповед за арест се казва, че той се е представял и с още 8 различни имена. ", "date": "2019.03.16", "title": "Англичанинът с 53 самоличности остава зад решетките"}
{"url": "https://www.dnes.bg/stranata/2019/03/16/zemetresenie-krai-devin-tazi-sutrin.404783", "text": "Слабо земетресение е било регистрирано тази сутрин край Девин. То е било с магнитуд 2,5 по Рихтер, съобщава \"Фокус\".\r\nТрусът е бил в 5:26 часа. Епицентърът му е на около 1 км южно от град Девин, на 29 км северозападно от Смолян и на 139 км югоизточно от София. \r\nНяма данни за щети.", "date": "2019.03.16", "title": "Земетресение край Девин тази сутрин"}
{"url": "https://www.dnes.bg/sofia/2019/03/16/it-tata-v-mladost-kvartalyt-1-za-ikonomikata-na-sofiia-na-dynoto-liulin.404745", "text": "Кой от кварталите на София допринася най-много за икономиката? Отговорът е лесен - \"Младост\", тъй като там се намира Бизнес паркът,  който е събрал в себе си множество  IT фирми. А с най-много средства  в джоба за харчене са жителите на кварталите “Триадица” и “Средец”, съобщава \"\".\r\nПроучване на общинската инициатива “Визия за София” разглежда икономическите профили на 24-те столични района. То показва, че IT компаниите в София избират район “Младост”, архитекти и инженери са  съсредоточени в “Лозенец”, а юридически, счетоводни и туристически фирми  - в “Триадица”.\r\n                    \n                    \n                Препълненият с IT специалисти \"Младост\" е с най-голямо икономическо значение за града с дял от 13%, като има ръст от 82% за периода 2010 – 2016 г. Причините са бурното строителство и  подновяването на инфраструктурата, които привличат бизнеси, които водят  със себе си и население със значително по-високи лични доходи.\r\n\"Люлин\" пък е на дъното на класацията, като той формира само 2% от приходите на столичните компании. Там се отчита спад от 27% спрямо 2010 година. \n\r\nВъпреки че доходите в \"Люлин\" са най-малки, той все пак се нарежда на челните места по брой на населението. При последното национално преброяване става ясно, че  “Люлин”, “Младост” и “Студентски” са на челните места по броя на населението. В трите района живят близо 1/4 от жителите на София.\r\nВ “Кремиковци” и “Нови Искър” живеят хората с най-ниско образование. Изследването отчита ясно разграничение между централните и  югоизточните квартали, в които броят на висшистите надминава средното за  столицата, и северозападните райони - “Люлин”, “Красна поляна”,  “Надежда” и “Връбница”, в които са концентрирани основно жители със  средно образование.\n\r\nЛогично районите “Студентски”, “Средец” и “Слатина” водят по  концентрация на висши учебни заведения. С най-много училища са “Витоша”,  “Триадица” и “Възраждане”. Най-много паралелки на жител се падат в  “Средец”, “Възраждане” и “Оборище”. Професионални гимназии са  разположени в 13 района, като най-много са в “Лозенец”, “Възраждане”,  “Триадица”, “Изгрев” и “Илинден”. Нито една професионална гимназия няма в  “Люлин”, “Подуяне”, “Нови Искър” и др.\r\nВ 24-те района делът на икономически активните хора на възраст 15-64 г. варира от 42,4 до 77,9%, като с най-висок дял са “Младост”, “Изгрев”, “Възраждане”, “Красно село” и “Триадица”. На опашката се нареждат “Студентски” - заради големия брой студенти, “Средец” и “Красна поляна”. За разлика от тях \"Кремиковци\", \"люлин\" и \"Връбница\" са на чело на класацията по безработица. А най-работливи са в Изгрев”, “Лозенец” и “Триадица”.\n\r\nНай-високи доходи имат живеещите в “Триадица”, “Лозенец” и “Средец” - с 38% по-високи от средните за столицата. След тях се подреждат “Оборище”, “Красно село”, “Младост” и “Студентски”. Най-ниски доходи имат живеещите в “Надежда” и “Нови Искър” - с 31% под средното за София, следвани от “Подуяне” и “Кремиковци” - с 25%, и “Люлин”, “Връбница” и “Илинден” - с 23%.\r\n\n\r\n\r\n ", "date": "2019.03.16", "title": "IT-тата в \"Младост\", кварталът №1 за икономиката на София. На дъното – \"Люлин\" "}
{"url": "https://www.dnes.bg/rusia/2019/03/16/amerikanski-bombardirovach-preletial-krai-rusiia.404782", "text": "Бомбардировач B-52 на военновъздушните сили на САЩ с включен транспондер е прелетял в петък над Балтийско море. Той не се е приближавал до границите на Русия на по-малко от 150 километра, съобщи ТАСС, като се позова на руското министерство на отбраната.\r\nСпоред съобщението американският самолет е поддържал курс, успореден на руските териториални води. \r\nБомбардировачът се е върнал обратно веднага след като дежурните средства на руската ПВО са започнали да го проследяват.\r\n(БТА)", "date": "2019.03.16", "title": "Американски бомбардировач прелетял край Русия"}
{"url": "https://www.dnes.bg/obshtestvo/2019/03/16/vsichki-na-kushiiata-praznuvame-todorovden.404784", "text": "Днес, 16 март, празнуваме Тодорова събота. Тодоровден се отбелязва винаги в първата събота на Великденските пости и е в памет на свети великомъченик Теодор Тирон.\r\nТой се празнува главно за здравето на конете и затова е празник на коневъдството и на конния спорт. При изгрев слънце мъжете сплитат опашките и гривите на конете, украсяват ги с мъниста, с пискюли и цветя, и ги отвеждат на водопой. Жените замесват обредни хлябове, като дават от тях и на конете. Варят и жито, което се благославя в църковния храм.\r\nПосле идва ред на любимото на всички българи конно състезание - кушията. Победителят се награждава, като конят получава обикновено юзда, а неговият стопанин - риза или кърпа. Той обикаля с коня си всички домове, за да честити празника.\r\nПразникът е известен и с имената Тодорова събота, Конски Великден, Тудорица.\r\nОбредната трапеза за празника включва пита с мая, леща и супа от гъби.\r\nИмен ден празнуват днес Тодор, Тодорка, Теодор, Теодора.", "date": "2019.03.16", "title": "Всички на кушията, празнуваме Тодоровден"}
{"url": "https://www.dnes.bg/stranata/2019/03/16/goniat-zam-kmeta-na-haskovo-ot-jilishteto-za-bedni.404785", "text": "Зам.-кметът на Хасково Милена Янузова има един месец, за да напусне общинското жилище за социално слаби, което заема в момента, съобщава \"Монитор\". Янузова стана заместник на кмета Добри Беливанов през декември м.г. и отговаря за евро проектите в общината.\n\r\nТя взима заплата около 1900 лв., а в същото време плаща наем като за социално слаба - 70 лв.\n\r\n\"Аз мислех, че съм във ведомствено жилище. Ако нямах друга опция, в смисъл, ако нямаше общинско жилище, щях да си наема квартира. Ако има опция, защо не. Между другото, жилището е много хубаво\", коментира вчера Янузова.\n\r\nИзнасянето става по заповед на кмета Беливанов. Общината разполага с 495 жилища. За социално слаби те са 105, а за тях чакат стотици жители на града, които отговарят на критериите за ползването им.\n                    \n                    \n                \r\n\"Проблемът е в това, че общината разполага само с 5 ведомствени жилища, които може да предоставя на свои служители, които не са от Хасково. Ще търсим начин да увеличим броя на ведомствените жилища, ще го предложим на общинския съвет тази промяна\", каза кметът.\n\r\nНа практика няма как ведомствените общински жилища да бъдат увеличени без това да е за сметка на намаляване на апартаментите за социално слаби. В момента такива жилища заемат неправомерно полицай, семейство лекари и психиатър. Техните заплати обаче на са като на зам.-кмета Янузова и е по-лесно да се приеме, че трудно ще останат на работа в Хасково, ако плащат и наем по пазарни цени.\n\r\nРазкритията в Хасково станаха след разпоредена проверка в цялата страна от Върховната административна прокуратура, след като се оказа че общините масово нарушават сами наредбите, които са приели.", "date": "2019.03.16", "title": "Гонят зам.-кмета на Хасково от жилището за бедни"}
{"url": "https://www.dnes.bg/notifikacii/2019/03/16/sred-jertvite-na-psiharia-ot-kraistchyrch-i-deca.404787", "text": "Има деца сред жертвите и ранените от терористичните нападения, извършени в две джамии в новозеландския град Крайстчърч вчера, каза министър-председателката на страната Джасинда Ардърн.\n\r\n\"Ясно е, че малки деца са се озовали в това ужасяващо нападение. Ранените са от малки деца до възрастни хора. Те включват мъже, жени и деца и те са както сред убитите, така и сред ранените\", съобщи премиерът на Нова Зеландия.\n\n\n\n\n\n\r\nТя похвали смелостта на двамата полицаи, задържали нападателя, който, както съобщи Ардърн, е имал намерение да продължи атаката.\n\r\nДжасинда Ардърн пристигна в Крайстчърч, където се срещна с оцелели и със семейства на жертвите. \n                \n                \r\n\"Нова Зеландия е единна в скръбта\", каза тя.\n\r\nСпоред новозеландското радио 28-годишният заподозрян, на когото беше повдигнато обвинение в убийство, е бил спокоен в съдебната зала и е направил пред медиите жеста за \"окей\". Той ще остане в ареста до април, когато делото ще бъде внесено във Висшия съд на Крайстчърч.\n\r\nОт четиримата арестувани в петък един е бил гражданин, който се е опитвал да помогне на полицията с огнестрелно оръжие. Полицията се опитва да установи каква е връзката на останалите двама с нападението. \"Никой от задържаните няма предишно криминално досие нито тук, нито в Австралия. Те не са били в никой списък на подозрителни лица тук или в Австралия\", каза Джасинда Ардърн.\n\r\nНовозеландската полиция съобщи, че според данните от следствието отговорност и за двете нападения носи един човек - задържаният по решение на съда Брентън Тарант.", "date": "2019.03.16", "title": "Сред жертвите на психаря от Крайстчърч и деца"}
{"url": "https://www.dnes.bg/temida/2019/03/16/ostaviha-zad-reshetkite-obshtinski-syvetnik-ot-stamboliiski.404786", "text": "Общинският съветник Атанас Мавродиев остава в ареста, реши апелативният съд в Пловдив. Той е подсъдим по дело за източване на евро фондове.\n\r\nСъдиите потвърдиха мярката на колегите си от окръжния съд, за да се гарантира явяването на подсъдимия на делата срещу него.\n\r\nМавродиев четирикратно не се е явил пред Окръжния съд, без да удостовери причините за това, с което е демонстрирал недопустимо процесуално поведение в производство, в което явяването му пред съда е задължително, се казва в мотивите на Апелативния съд.\n\r\nВизираното от Атанас Мавродиев обстоятелство, че все пак е внесъл определената му парична гаранция от 500 лева, макар и далеч след определения от Окръжния съд срок, също говори за неизпълнение от негова страна на задълженията му.\n                    \n                    \n                \r\nОчевидно е, че по-лека мярка от \"задържане под стража\" не е в състояние да осигури присъствието му в съдебната зала, са категорични апелативните съдии. Определението не подлежи на обжалване и протест.\n\r\nСамият Мавродиев определи арестът си като политически, тъй като готвел протести в столицата. Той дори си пусна клипче във Facebook минути преди полицаите да го задържат.\r\n ", "date": "2019.03.16", "title": "Оставиха зад решетките общински съветник от Стамболийски"}
{"url": "https://www.dnes.bg/index/2019/03/16/receptata-dnes-kashkavaleno-rulo-s-pileshko-i-mangold.404741", "text": "Ако се чудите какво да приготвите за обяд, ето нещо вкусно и полезно за приготяне -  кашкавалено руло с пилешко и манголд.\r\n\r\n \r\n400 г Гауда или качествен кашкавал\r\n \r\n4 яйца\r\n \r\n3 с. л. с връх кисело мляко\r\n \r\nЗа плънката:\r\n \r\n500 г пилешки пържоли от бут с кожата\r\n \r\n1 връзка манголд(сигурно ще стане и със спанак)\r\n \r\n100 г суров бекон на тънки слайсове\r\n \r\n1 глава лук\r\n \r\n2 скилидки чесън\r\n \r\n4-5 лъжици зехтин\r\n \r\nсол и черен пипер\r\n \r\n\r\n \r\nВ купа разбиваме яйцата и млякото, добавяме настърганата гауда и разбъркваме добре. Изсипваме сместа в застланата с хартия за печене тава на фурната и печем до порозовяване в добре загрята фурна.\r\n \r\nДокато се пече блатът приготвяме плънката. Всички продукти без бекона се слагат в блендер и се смилат. Изваждаме блата и разстиламе плънката, отгоре нареждаме бекона и завиваме на руло.\r\n \r\nВръщаме рулото във фурната и печем 30 минути покрито с алуминиево фолио и 10 минути без него, за да се запече добре. Ами това е, просто, лесно и ужасно вкусно.\r\n\r\n", "date": "2019.03.16", "title": "Рецептата Dnes: Кашкавалено руло с пилешко и манголд"}
{"url": "https://www.dnes.bg/stranata/2019/03/16/za-velikden-agneshkoto-s-tabela-za-proizhod.404788", "text": "Още за този Великден магазините трябва да ни информират, когато пазаруваме агнешко. То ще се продава задължително с табелка за произход, на която ще бъде указана страната на произход на животното, на отглеждане и на клане, съобщи пред \"Труд\" Симеон Караколев, председател на Националната овцевъдна и козевъдна асоциация. \r\nОбразците вече са готови, целта е потребителят да има информиран избор.\n\r\nОт следващата година предстои да се въведе още една промяна, според която месото от България ще има различен по цвят печат от това, произведено в друга страна на ЕС, съобщи председателят на асоциацията. \n\r\nВ момента печатът върху месото е един цвят и има номер на кланицата, но това не е достатъчно, за да се информират потребителите какво месо купуват, допълни Караколев.\n                    \n                    \n                \r\nДругата седмица производителите ще излязат с отворено писмо до търговските вериги, в което ги призовават да продават българско агнешко месо за предстоящите празници.\n\r\nНе приемаме оправданието на веригите, че предлагат румънско месо, защото е по-евтино, защото в магазина то не се продава на по-ниска цена от българското, категоричен беше Караколев.\n\r\nПо думите му при около Великден остават непродадени около 20-30 000 български агнета, точно колкото са тези, внесени от Румъния.\n\r\nВ момента във фермата цената на агнетата върви по 6 лева за килограм живо тегло. От кланицата месото излиза на цена около 11 лева за килограм, посочи председателят на асоциацията. Разбира се, разлика има в различните райони – цената в София не е същата като тази в Кърджали например, каза Караколев.", "date": "2019.03.16", "title": "За Великден: Агнешкото с табела за произход"}
{"url": "https://www.dnes.bg/usa/2019/03/16/deripaska-sydi-sasht-zaradi-sankciite-ne-bil-oligarh.404789", "text": "Руският бизнесмен Олег Дерипаска подаде жалба в съда на окръг Колумбия срещу финансовото министерство на САЩ, съобщи Блумбърг.\r\nВ жалбата си Дерипаска пише, че е станал жертва на \"политическата борба и продължаващите реакции на предполагаемата намеса на Русия\" в изборите за президент в САЩ през 2016 година.\r\nСпоред бизнесмена той е бил включен в санкционния списък несправедливо, а поради тази причина активите му са намалели със 7,5 милиарда долара.\r\nОсвен това в жалбата си Дерипаска оспорва определянето му като олигарх.\r\nСанкциите срещу Дерипаска бяха въведени през април 2018 година. След това той намали дела си в главния си актив - групата Ен+ (En+), в която влиза производителят на алуминий Русал.\r\n ", "date": "2019.03.16", "title": "Дерипаска съди САЩ заради санкциите, не бил олигарх"}
{"url": "https://www.dnes.bg/evroizbori-19/2019/03/16/stanishev-sreshtu-ioncheva-koi-shte-povede-bsp-na-evrovota.404790", "text": "Сергей Станишев и Елена Йончева имат най-много номинации за листата на БСП за евровота.\n\r\n\"БСП е демократична партия. Вече повече от 1 месец в страната върви процес на номинации на кандидати. Над 200 конференции са минали, но не са приключили всички. Това, което знам, е, че имам номинации в, може би, 85% от общините. Очевиден е един факт – аз и Елена имаме най-много номинации от всички останали от партийните структури\", заяви Станишев пред Нова тв.\n\r\nУтре предстои пленум на Националния съвет на  БСП, на който ще бъде определен водачът на листата за евровота. \n\r\nСтанишев определи номинациите си като \"голяма отговорност\" и морален ангажимент на всички, които са го номинирали. Затова и не приема призиви на свои съпартийци да се оттегли от листата.\n                    \n                    \n                \r\n\"На мен не ми е на всяка цена да съм водач на листата на БСП. Но имам няколко каузи и няколко принципни разбирания. БСП трябва да се яви с ясна политическа физиономия на тези избори. Ако някой мисли, че ще ни сблъска с Елена – няма да му се получи, ние сме приятели\", категоричен бе лидерът на ПЕС.\n\r\n\"Залогът не е кой ще има 5 или шест депутати, а дали ще има предсрочни избори и как ще се отиде на местните избори. Не преследвам цел да бъда лидер на опозицията в БСП\", заяви още Станишев.\n\r\nВ неделя Националният съвет на партията ще се събере, за да избере с таен вот водача и да определи местата за гражданската квота и коалиционните партньори. До последния момент обаче по места ще се провеждат конференции за номиниране. \n\r\nНоминации за листата имат още Деница Златева, проф. Иво Христов, Румен Гечев, Антон Кутев, Валери Жаблянов, Александър Корнезов, Петър Курумбашев, Момчил Неков, Боян Чуков и др.", "date": "2019.03.16", "title": "Станишев срещу Йончева. Кой ще поведе БСП на евровота?"}
{"url": "https://www.dnes.bg/cars/2019/03/16/absoliutnoto-otrichane-na-dizelovite-avtomobili-greshka.404718", "text": "След като Западна Европа започна борба с използването на дизелови автомобили, все повече стари автомобили са се насочили към търговците в нашия регион.\r\n\"Темпът на доставка на дизелови автомобили у нас не се увеличава. Дизеловият автомобил е предпочитан от дълго време от българина, защото е по-икономичен като разход на гориво. Анатемосването на дизеловите автомобили като цяло е погрешно, едни нови автомобили Евро 6, дизелови, понякога са в пъти по-икономични от бензиновите. Това каза, в ефира на .\r\n\"Въпросът е какъв е изборът, който правим, защото автомобилите, които залежават в момента в Германия, са основно Евро 5. Ако такива автомобили дойдат в България - те безспорно ще обновят нашия автопарк. Но както от много години насам и с автомобилите, и с всичко останало, ние ползваме продуктите на Западна Европа, защото това можем да си позволим. Не можем да не отчетем, че Германия е един от най-големите производители на автомобили в света, други такива са Франция и Италия. Най-големият доставчик на автомобили у нас е Италия, основно се пазарува там заради конкурентните цени\", каза още Цанева.\r\nСтава дума за немски и френски автомобили, закупени в Италия. Европейският пазар е отворен. Естествените механизми за подбор и реалното изкарване от движение на старите употребявани автомобили трябва да регулират процесите със стария автомобилен парк на Европа, става ясно от думите на Цанева.\r\n\"Българинът лесно може да промени мисленето си относно автомобила, всеки разбира от хубаво. Ако човек може да си позволи по-добро качество, той лесно ще направи тази крачка. Но има голяма разлика в покупателната способност в София и другите няколко най-големи града на страната, както и при хората от провинцията, които не могат често да си позволят автомобил извън границата от 3 до 5 хил. лв. и нуждите им са определени от лошото качество на обществения транспорт в малките населени места. Докато в София градският транспорт става все по-добър, по-екологичен, на много места в станата има закрити автобусни линии и това затруднява живота на хората като цяло \", посочи още гостът.\r\nЦанева съобщи, че средната възраст на внасяните у нас автомобили е между 5 и 10 години. А иначе в наличност има около 3,700 млн. регистрирани автомобили, около 700 хил. има с прекратена регистрация заради неплатена ГО. Автопаркът, включително и този, който е статичен и стои като отпадък по улиците, е много голям за страна като нашата и население от 7 млн. По данни на Пътна полиция над 60% от автомобилите у нас са над 20-годишни.\r\nВижте още по темата в .", "date": "2019.03.16", "title": "Абсолютното отричане на дизеловите автомобили – грешка!"}
{"url": "https://www.dnes.bg/notifikacii/2019/03/16/poiskaha-imuniteta-na-poslanika-na-vatikana-v-parij.404791", "text": "Парижката прокуратура поиска снемане на дипломатическия имунитет на апостолическия нунций Луиджи Вентура, посланик на Ватикана във Франция, който е разследван за \"сексуално насилие\", предаде БТА.\n\r\nСрещу него са подадени четири жалби, а трима от жалбоподателите вече са били изслушани от следователи, съобщи източник, запознат с разследването. Поне трима от жалбоподателите упрекват 74-годишния Вентура, че ги е опипвал.\n\r\nСкандалът избухна в пресата миналия месец, когато беше съобщено, че на 24 февруари парижката прокуратура е започнала разследване.\n\n\n\nКметството на Париж сигнализира на прокуратурата, че млад общински служител се е оплакал, че многократно бил докосван от апостолическия нунций по време на церемония на 17 януари.\n                \n                \r\nЗам.-кметът по международната дейност Патрик Клугман съобщи, че е имало инцидент и след това бързо е било взето решение да бъде уведомена прокуратурата.\n\r\nПосочва се, че общинският служител бил трикратно докосван сексуално с ръце в долната част на гърба, като единия път е имало и свидетел.\n\r\nСлед това са се появили и други двама жалбоподатели, които разказали за подобни преживявания през 2018 г.\n\r\nДипломат от кариерата във Ватикана, монсеньор Вентура заема поста нунций в Париж от 2009 г. Той отговаря за отношенията на Светия престол с френските власти от една страна, и с френските епископи, от друга, и участва в процеса по номинирането им.\n\r\nС оглед на дейността си, той се ползва с дипломатически имунитет и не може да бъде принуден да се яви на разпит пред следователите.\n\r\nЖалбоподателите и адвокатите им писаха до министерството на външните работи, за да настояват Франция да изиска от Ватикана да свали дипломатическия имунитет на нунция.\n\r\nКогато това разследване беше оповестено на фона на многобройни сексуални скандали в католическата църква, в. \"Кроа\" събра и други свидетелства на млади мъже, мнозина от които близки до църквата, които \"казват, че са били подложени на същото посегателство\" от монсеньор Вентура.\n\r\nВ Канада също има подадена жалба срещу Вентура във връзка с подобни обстоятелства през 2008 г. Той е бил апостолически нунций там от 2001 до 2009 година.", "date": "2019.03.16", "title": "Поискаха имунитета на посланика на Ватикана в Париж"}
{"url": "https://www.dnes.bg/akoshtete-vqrvaite/2019/03/16/deva-kozirog-telec-koi-zodii-zashtitavat-mnenieto-si.404395", "text": "Някои хора не биха се спряли без нищо, за да докажат, че са прави и да защитят мнението си. Те са решителни, държат на своето и биха ви убеждавали с часове защо мислят по начина, по който мислят. Влагат много от енергията си в това и си служат с аргументи. Ето и кои са те.\r\n\r\n \r\nНа Девите много им харесва да са най-умния човек в стаята. Затова опитват да заслужат такова признание. Когато твърдят нещо и са убедени в правотата си, имайте предвид, че дълго са правили проучвания, проверки и знаят много факти. Когато някой ги предизвика, не биха премълчали, за да избегнат конфликта, а ще се защитят и ще докажат защо са прави.\r\n \r\n\r\n \r\nТелците са в стихията си в такива ситуации! Може да пробвате да спорите с тях, но ще е напразно - те си знаят своето, ще се защитават до последно, ще ви оборят. Нямат никакво намерение да правят компромис. Инати са и ще стане напрегнато, когато започват да обясняват защо мислят така. Ще отделят много време, но няма да ви оставят, докато не се съгласите с тях.\r\n \r\n\r\n \r\nИ те са инатливи, но и много мразят да изглеждат като глупаци, затова никога не биха го позволили. Ако е необходимо, ще вложат цялата си енергия в спечелването на спор и в показване на това защо тяхната теория е вярната. Трябва винаги да са прави, иначе все едно сами губят уважение към себе си. Фокусирани са и постигат целите си.\r\n \r\n\r\n \r\n ", "date": "2019.03.16", "title": "Дева, Козирог, Телец... Кои зодии защитават мнението си?"}
{"url": "https://www.dnes.bg/notifikacii/2019/03/16/strelecyt-ot-kraistchyrch-jiveesht-v-minaloto-rasist.404792", "text": "\"Това е човек, който е расист, човек, който живее в миналото и се опитва да възпроизведе събития от миналото в настоящето – няма значение къде е мястото, няма значение, че той не е европеец, защото той се обръща към Европа и счита европейците за висшата раса. Той е имал психични проблеми\". Такъв профил направи арабистът проф. Владимир Чуков на терориста Брентън Тарант, който отне живота на 49 души в новозеландския град Крайстчърч.\n\n\n\nСпоред арабиста, службите трябва да проверят дали стрелецът е имал връзка с паравоенни формирования. Той допълни, че обиколката на Тарант на Балканския полуостров, включително и Турция, показва, че всичко това, за което говори и пише, той го е видял с очите си.\n                \n                \r\n\"Той се е запознавал с историческите места, за които е чел. Интересна личност е този австралиец, живеещ в Нова Зеландия. Той сякаш е искал да попие историята на Балканския полуостров, искал е да попие събитията, които са се случили от XII в. до XIX в., включително и нашето Освобождение. В неговото съзнание излизат тези съдбоносни битки, които Османската империя губи. В неговото съзнание се проиграват някакви събития, които постфактум определят неговото поведение като терорист\", посочи Чуков пред bTV.\n\r\nСпоред арабиста, един неевропеец говори като европеец и балканец. Чуков допълни, че терористът е бил последовател на Радован Караджич, както и че събитията и личностите върху оръжията му не са случайни – всички те са пример за надмощие над Османската империя.\n\r\n\"Събитията, свързани с историята на България, са част от една поредица. Там се появява името на Милош Обилич – сръбският Крали Марко, който се счита, че е убил султан Мурад I. Той казва, че турците трябва да живеят само на изток от Босфора, джамията \"Света София\" трябва да се превърне отново в черква и да бъдат разрушени всички минарета\", допълни Чуков.", "date": "2019.03.16", "title": "Стрелецът от Крайстчърч - живеещ в миналото расист"}
{"url": "https://www.dnes.bg/televizia/2019/03/16/licemerieto-v-cyrkvata-s-monahiniata.404673", "text": "Лицемерието в църквата разкрива режисьорът Гийом Никлу в \"Монахинята\". Филмът е вдъхновен от известния роман на френския философ Дени Дидро.\r\nИсторията е на Сюзан Симонен, приела съдбата си да бъде монахиня, заради своите родители, но не и следваща собствените си желания.\r\nА затворена зад стените на манастира монахинята не я чака само упование в Господ. Скандалните разкрития датират от 1760 г. Мемоарите на Симонен разлистват притаени страсти, грозни отношения между нея и други монахини, тънали в забрава дълги години. Всяко желание за справедливост е било строго наказано и прието за непокорство.\r\nКнигата на Дидро не се приема приветливо и дълго време е била отхвърляна и цензурирана. Все пак в киното тя привлича погледа още на Жак Ривет, който я екранизира  през 1966 г.\n                    \n                    \n                \r\nПроектът Никлу завършва през 2012 г., а ролите поверява на Изабел Юпер, Полит Етиен, Луиз Бургоан, Мартина Гедек, Жил Коен и др.\r\nГледайте \"Монахинята\" на 16 март от 23.00 часа по телевизия.\n\r\n ", "date": "2019.03.16", "title": "Лицемерието в църквата с \"Монахинята\" "}
{"url": "https://www.dnes.bg/snimka-na-denia/2019/03/16/gradusite-se-pokachvat-dnes-shte-dostignat-21.404793", "text": "Днес ще бъде облачно и ветровито, но пък температурите ще се покачват и ще бъдат 16° и 21°. В столицата максималните градуси ще бъдат 17.\n\r\nАтмосферното налягане е и ще остане по-ниско от средното за месеца - в следобедните часове слабо ще се понижи. Над Черноморието облачността ще е променлива, по-значителна - след обяд, но ще е почти без валежи. Максималните температури ще са 8°-10°. Температурата на морската вода е 7-9°. \n\r\nНад планините облачността ще е променлива, по-значителна след обяд, но вероятността за валежи е малка. Ще духа силен, по най-високите части и бурен северозападен вятър. Температурите ще се повишат и максималната на височина 1200 метра ще бъде около 10°, на 2000 метра - около 3°.\n                \n                \r\nВ неделя и понеделник ще е предимно слънчево. Още в неделя вятърът ще отслабне. В Източна България ще стане югозападен, ще бъде слаб до умерен, в останалата част от страната ще е слаб, променлив по посока. Максималните температури в понеделник ще са между 20° и 25°.", "date": "2019.03.16", "title": "Градусите се покачват днес, ще достигнат 21"}
{"url": "https://www.dnes.bg/notifikacii/2019/03/16/arest-za-dvama-dostaviali-oryjie-za-atakata-na-bataklan.404794", "text": "Холандски прокурори съобщиха, че полицията е арестувала двама души в Амстердам по подозрение в съучастничество в доставянето на оръжия, използвани в терористичните нападения в Париж през ноември 2015 г., съобщи Асошиейтед прес.\r\nДвамата мъже на възраст 29 и 31 години са били арестувани в четвъртък след разследване на френски, белгийски и холандски следователи. От домовете им са били иззети компютри, носители на данни, документи и мобилни телефони.\r\nВ съобщение на прокуратурата се посочва, че те са заподозрени в участие в доставката на оръжията, използвани от ислямските екстремисти, които убиха 130 души в концертната зала \"Батаклан\" и други места в Париж на 13 ноември 2015 година.\r\nСъдът е разпоредил 29-годишният заподозрян да остане в предварителния арест за две седмици. Другият заподозрян е бил освободен по здравословни причини. Самоличността им не беше разкрита. ", "date": "2019.03.16", "title": "Арест за двама, доставяли оръжие за атаката на \"Батаклан\""}
{"url": "https://www.dnes.bg/stranata/2019/03/16/chelen-udar-mejdu-tir-i-kola-otne-jivot.404795", "text": "Челен удар между ТИР и лека кола отне човешки живот. Тежката катастрофа е станала тази сутрин около 8:00 часа на пътя между Ботевград и село Скравена.\r\nПо неизяснени засега причини шофьорът на автомобила е навлязъл в насрещното платно и се ударил челно в идващия ТИР, съобщава bTV. \r\nВодачът на колата е загинал е на място. Шофьорът на камиона е с отрицателна проба за алкохол. \r\nДвижението в участъка е затворено. Откъм Ботевград се е образувала колона от камиони.", "date": "2019.03.16", "title": "Челен удар между ТИР и кола отне живот"}
{"url": "https://www.dnes.bg/zvezdi/2019/03/16/djenifyr-lopes-seksi-krasiva-i-sgodena-no-dokoga.404742", "text": "Само преди няколко дни 49-годишната актриса и попзвезда Дженифър Лопес се сгоди за бившата бейзболна звезда Алекс Родригес. Хората обаче се питат, дали най-накрая Джей Ло е намерила в лицето на 43-годишния си годеник „Идеалния мъж“.\r\nСватбата с Алекс ще е четвърта за Дженифър, а тя има и един развален годеж и две предложения за брак.\r\n \r\nЛопес е била омъжена за кубинския сервитьор и актьор Оджани Ноа за кратък период от февруари 1997 до януари 1998 година. След развода им Оджани съди амбициозната звезда в продължение на няколко години по най-различни обвинения.\r\n \r\nТой я заплашва, че ще пусне голо видео с бившата си съпруга и че ще напише книга, в която ще опише нейните предпочитания към извратения секс.\r\n \r\nСлед шестгодишна правна битка, холивудската звезда успява да блокира издаването на видеокасетата на Ноа.\r\n \r\nДокато подготвя издаването на дебютния си албум „On The 6“, Дженифър става гадже на рапъра и продуцент Sean 'Puff Daddy' Combs.\r\n \r\nСчита се, че именно той успява да я утвърди като певица, но пък на 27 декември 1999 г. Джей Ло и Шон са арестувани след стрелба пред нощен клуб в Манхатън.\r\n \r\nДвамата са обвинени в престъпно притежание на оръжие, макар че обвиненията срещу нея по-късно са отхвърлени.\r\n \r\nЗа пореден път обаче Дженифър се озовава във вихъра на правни въпроси, но този път много по-сериозни.\r\n \r\nВ крайна сметка, тя се разделя с рап магната месец преди да започне делото срещу него през 2001 г.\r\n \r\nВ края на 2000 г., Лопес се запознава с танцьора Крис Джъд, докато снима видеото към песента „Love Don't Cost A Thing A Thing“. Двамата се женят на 29 септември 2001 г., но се разделят след няколко месеца.\r\n \r\nСледват връзка и годеж с холивудската звезда Бен Афлек, който сам решава да се раздели с латино дивата, а малко след това се жени за по-миловидната и скромна Дженифър – актрисата Дженифър Гарнър.\r\n \r\nСлед като Афлек разбива сърцето на Джей Ло, тя не чака много-много и се омъжва за своя дългогодишен приятел и колега – латино певеца Марк Антъни.\r\n \r\nДвамата стават родители на близнаци през 2008 година, но три години по-късно се разделят.\r\n \r\nСлед третия си развод, Лопес излиза няколко години с младия танцьор Каспър Смарт, който пък започва да ѝ изневерява.\r\n \r\nОт две години звездата има връзка с настоящия си годеник – Алекс Родригес, чиято репутация обаче е на женкар и кръшкач.\r\n \r\n", "date": "2019.03.16", "title": "Дженифър Лопес - секси, красива и сгодена. Но докога?"}
{"url": "https://www.dnes.bg/eu/2019/03/16/da-byde-syzdaden-evropeiski-samoletonosach-tova-e-himera.404498", "text": "\"Зле обмислена\", \"безумна\", \"налудничава идея\". Предложението на приемничката на Ангела Меркел за създаване на европейски самолетоносач, получило одобрението на германския канцлер, бе разкритикувано от много експерти, които се съмняват, че то може да бъде осъществено.\n\r\n\"Намирам, че е добре и е справедливо Европа да разполага с такова въоръжение\", заяви в понеделник Ангела Меркел, ден след като Анегрет Крамп-Каренбауер представи идеята си.\n\r\nВ момент, когато Франция и Германия обмислят обща европейска отбрана и работят заедно върху създаването на нов европейски изтребител, Крамп-Каренбауер предложи също така \"създаването на европейски самолетоносач, който да засили ролята на Европейския съюз като сила за сигурност и мир\".\n                    \n                    \n                \r\n\"Идеята не вдъхва доверие, защото предполага, че Европейският съюз е глобален геополитически играч с център на политическата тежест, самостоятелна възможност за взимане на решения и предприемане на действия, военна йерархия и т.н.\", казва пред Франс прес Жан-Силвестър Монгрение от френско-белгийския институт \"Томас Мор\".\n\r\n\"Няма никакъв смисъл от европейски самолетоносач. Какъв е смисълът да има \"голяма тояга\", ако я държи комитет, в който не съществува съгласие за ползата от нея, срещу кого, кога и как да я използва?\", пише в Тwitter Майкъл Шуркин, анализатор от американския мозъчен тръст РАНД.\n\r\nСпоред Томаш Валашек, директор на мозъчния тръст \"Карнеги Европа\", \"идеята е безумна\" и не отговаря на нито един от приоритетите на Германия в Европейския съюз и НАТО. Единият от заместник-председателите на коалиционния партньор на Ангела Меркел, Германската социалдемократическа партия, Ралф Щегнер от своя страна разкритикува \"скъпоструващия военен фанатизъм\".\n\r\nГермания по исторически причини едновременно води строга бюджетна политика и далеч не е на лидерски позиции във военен аспект, а процедурите по взимане на решения за използване на сила са много по-тежки в сравнение с тези в други страни.\n\r\n\n\r\n\"Франция и Великобритания имат политически системи, които позволяват взимане на бързи решения\", без да има нужда от предварителното съгласие на парламентите им. \"Не си представям как германският парламент ще успее да постигне съгласие дали самолетоносачът да е с ядрен двигател, а още по-малко да се използва за военни мисии\", подчертава Шуркин.\n\r\n\"Върховенството на Бундестага (долната камара на парламента) при взимането на решения за военна интервенция, което е понятно от историческа гледна точка, изключва възможността за реакция и бързи действия\", добавя Монгрение.\n\r\nКазано по-общо, снабдяването с елемент на военен суверенитет като самолетоносач изисква истинска и ясно формулирана европейска визия за отбраната.\n\r\n\"Ние обаче сме доста далеч от нея. Достатъчно е да си припомним разногласията между Франция и Германия (и Германия и Великобритания) по въпроса с продажбите на оръжия, създаващи опасност от парализиране на износа\" , казва Монгрение, намеквайки за противоречията между Париж и Берлин във връзка с желанието на Германия да блокира продажбата на оръжия на някои политически режими, което е изключително неизгодно за Франция.\n\r\nЕвропейският самолетоносач би довел и до много технически предизвикателства във връзка с тенденцията държавите членки на ЕС да купуват или да разработват въоръжения отделно една от друга. Страните от Бенелюкс например решиха наскоро да купят американски изтребители. Не съществуват никакви признаци, че те ще ползват разработвания в момента нов европейски изтребител.\n\r\nНа последно място, най-новата история не е окуражаваща. Париж и Лондон вече са правили в края на миналия и началото на този век неуспешен опит за създаването на съвместен самолетоносач.\n\r\n\"По принцип споразуменията за индустриално сътрудничество в областта на оръжията целят икономии по съответните програми. В меморандума за разбирателство между Франция и Великобритания от март 2006 г. от самото начало имаше, от една страна, много неясноти, а от друга, дисбаланс в ущърб на Франция\", заяви през 2014 г. френската Сметна палата, според която е имало \"значително оскъпяване (повече от 200 милиона евро през 2013 г.) на проекта, без Франция да получи нещо в замяна\".\n\r\n\"Може би всички ние трябва да спрем да придаваме значение на зле обмислени (и вероятно спонтанни) предложения на европейски политици по въпросите на отбраната и сигурността\", написа в Тwitter Брюно Тертре от Фондацията за стратегически изследвания.\r\n/БТА/\r\n ", "date": "2019.03.16", "title": "Да бъде създаден европейски самолетоносач? Това е химера!"}
{"url": "https://www.dnes.bg/obshtestvo/2019/03/16/grajdanskite-signali-razbiti-trotoari-spirka-prelivashti-kofi.404705", "text": "\n\r\nКаква е грижата за тротоарните настилки и има ли я изобщо? В платформата на Helpbook.info  получихме сигнал за половинчато извършен ремонт на тротоарите около столичната ДГ 196 \"Шарл Перо\". \n\r\nСлед скорошен ремонт на двора и оградата на заведението, част от тротоарите са оставени в изключително лошо състояние- от към ул. Могилата плочките са счупени, изровени, разместени или липсват. Всичко това създава предпоставки за инциденти и застрашава здравето и сигурността на преминаващите. \n\r\nСлед скандала с плочките и предпазващите елементи на Графа, се натъкнахме на сходен обезпокоителен сигнал, относно  на централен столичен булевард: „На спирка бул. Ал. Стамболийски на трамвай N8 плочките са разбити и падат. От другата страна спирката е на такова място, че на хората се налага да ходят по трамвайната линия.“ Надяваме се отговорните органи да реагират преди да се случи поредната беля. \n                    \n                    \n                \r\nПолучихме сигнал за невероятна . Потребителят посочва, че в кв. \"Младост 1\", до бл. 46 срещу бл. 52, около кофите прелива от едрогабаритни и всякакъв друг вид отпадъци. \n\r\n\"Снимките, които Ви изпращам са правени в продължение на няколко дни и както е видно боклука се увеличава в геометрична прогресия. Кофите за боклук се изхвърлят редовно, но за сметка на това купчината зад тях расте - стари дограми, прозорци, изтърбушени табуретки, телевизор, чували с отпадъци, врати от гардероб, а за капак днес някой е наместил върху цялата тази купчина и два броя матрака. На последната снимка съм заснела цялостната картинка- абсолютна свинщина! Моля, вземете мерки- в близост се намира училище като пътя на учениците минава в непосредствена близост до купищата мръсотия.“ \n\r\nЗавършваме днешния обзор на сигналите пристигнали в платформата на Helpbook.info отново с такъв за . Нашият потребител прилага снимки и е описал проблема така: „На кръстовището на ул. Билина ливада и ул. Суходолска, което е много близо до бул. Ал. Стамболийски има няколко изоставени коли, като са от всички страни на кръстовището.“ \n\r\nАко видите нередност, проблем, с който се сблъсквате всеки ден и искате да подадете сигнал - направете го онлайн в . Платформата на Investor Media Group ще ви даде възможност не само да придадете гласност на проблема, но и да изпратите сигнал до отговорните институции.", "date": "2019.03.16", "title": "Гражданските сигнали: Разбити тротоари, спирка, преливащи кофи"}
{"url": "https://www.dnes.bg/rusia/2019/03/16/rusiia-za-novite-sankcii-na-es-i-sasht-cinizym.404797", "text": "Русия задължително ще отговори на новите антируски санкции, наложени от ЕС срещу руски граждани заради инцидента в Керченския пролив. Това се посочва в публикувано днес комюнике на руското външно министерство, цитирано от ТАСС.\n\"Мотивът за включването на наши сънародници в незаконните санкционни списъци на ЕС поразява с лицемерието си и цинизма. По същество става дума за сътрудници на граничната служба на Федералната служба за сигурност на Руската федерация, които мъжествено изпълняват своя дълг за защита на държавната граница на нашата страна. \"Вината\" на нашите граничари е в това, че със своите решителни действия те са се противопоставили на грубата провокация в района на Керченския пролив, организирана от киевските власти на 25 ноември 2018 година. Руската страна няма да остави без отговор враждебната акция на ЕС\", се посочва в комюникето на руското външно министерство. \n                    \n                    \n                \r\nСАЩ, в съгласие с Европейския съюз, Австралия и Канада, наложиха нови санкции срещу руски физически и юридически лица заради \"продължаването на агресията им\" срещу Украйна.\n\r\nСанкционирани са шест физически лица и осем руски компании, сред които оръжейни компании. Те са включени в санкционния списък заради атаката срещу украински кораби в Керченския проток край Крим през ноември миналата година и заради подкрепата за проруските сепаратисти в Източна Украйна.\r\n(БТА)", "date": "2019.03.16", "title": "Русия за новите санкции на ЕС и САЩ: Цинизъм! "}
{"url": "https://www.dnes.bg/stranata/2019/03/16/ubiecyt-ot-kraistchyrch-spal-u-nas-v-pleven.404798", "text": "Брентън Тарант, който ще отговаря за убийствата на 49 души в две джамиии в Нова Зеландия, е пътувал сам в България в края на миналата година. Той е бил у нас в периода между 9 и 15 ноември.\n\r\nСпоред данните на службите австралиецът е пътувал из страната ни като турист. Наел е кола от София. Използвал е истинските си документи за самоличност и по време на престоя си у нас е преспивал на няколко места в страната. Всички те са ясни за МВР.\n\n\n\n\n\r\n\"През нощта колегите не са спрели да работят. Искам да успокоя всички, че до този момент няма никакви данни за дейност, свързана с тероризъм на територията на България. асега данните, които имаме е, че той е бил в България като турист. Няма данни да се е срещал с някого. Сега се проверяват местата, където е преспивал. Продължава работата, все пак е бил една седмица. Да, може да проверим дали се е срещал с български граждани или с чужди граждани на територията на страната\", обясни главният секретар Ивайло Иванов. \n                    \n                    \n                \r\nТарант е посещавал исторически обекти, засега се знае, че е спал в Плевен.\n\r\nТой е посетил още Дряново, Плевен, Благоевград, Пловдив, Асеновград, Бачково и Банско. На 15 ноември е заминал за Букурещ, където отново е наел автомобил до Унгария.\r\n                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        ", "date": "2019.03.16", "title": "Убиецът от Крайстчърч спал у нас в Плевен"}
