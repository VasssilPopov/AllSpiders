{"url": "https://www.dnes.bg/snimka-na-denia/2018/04/05/vremeto-utre-oblachno-s-viatyr-na-mesta-shte-prevali.372838", "text": "През следващото денонощие облачността ще е значителна и на много места в Западна и Централна България ще превали и прегърми. Почти без валежи ще е в Източна България.\r\nЩе духа до умерен вятър от северната четвърт. Температурите ще се понижат и минималните ще са между 6 и 11 градуса, а максималните ще са предимно между 15 и 20 градуса, според прогнозата на НИМХ-БАН.\r\nАтмосферното налягане ще се повишава и ще бъде по-високо от средното за месеца.\r\nПо Черноморието облачността ще е разкъсана - средна и висока. Ще духа до умерен североизточен вятър. Ще духа слаб до умерен югоизточен вятър, който по-късно след обяд ще се ориентира от североизток. Максималните температури ще са 10-14 градуса. Температурата на морската вода е 8-10 градуса. Вълнението на морето ще е около 2 бала.\rВ планините ще бъде предимно облачно и с валежи от дъжд, над около 1700 метра - от сняг. Ще духа умерен и силен вятър от изток-североизток. Максималната температура на височина 1200 метра ще е около 9 градуса, на 2000 метра - около 4 градуса.\r\nВ събота и неделя вятърът навсякъде ще се ориентира от изток-североизток и ще се усили, особено в Източна България, където временно ще е и силен. Облачността ще е променлива. Първия ден на места в Южна България ще превали краткотраен дъжд с гръмотевици.\r\nВтория ден вероятността за валежи е малка. Преобладаващите максимални температури ще бъдат между 15 и 20 градуса, а минималните - между 4 и 9 градуса.", "date": "2018.04.05", "title": "Времето утре: Облачно, с вятър, на места ще превали"}
{"url": "https://www.dnes.bg/obshtestvo/2018/04/05/kolko-pari-moje-da-poharchite-za-sanirane-13-davat-500-lv.372865", "text": "40.6% от българите са склонни да платят определен процент от санирането на дома си сами. Това показват резултатите от проучване на \"Екзакта рисърч груп\" за политиките на Министерството на регионалното развитие и благоустройството сред 1500 българи в 98 населени места, съобщиха от Министерството.\n\r\nГоляма е и групата на тези, които не могат да посочат конкретна сума и  смятат, че разходите за саниране не са по джоба им. Такива са 56,3% от  участниците в проучването.\r\n19,9% казват, че могат да финансират до 25 на сто от разходите, 9,9 на сто могат да заделят между 26 и 50%, а други 1,5 на сто - между 51 и 99 на сто. 8,9% са готови да поемат инвестицията изцяло, а 0,4 на сто - на база дела си в собствеността на блока.\r\r\n                    \r\n                    В реално изражение - 13,5% от хората заявяват, че могат да заделят до 500 лв., 7,5 на сто - между 501 и 1000 лв., 8,3 на сто - между 1001 и 2000 лв., за изпълнение на мерки за енергийна ефективност в жилищата им.\r\nДанните от анкетата показват още, че в многофамилните жилища за поддръжка на сградите се събират предимно минимални месечни вноски от собствениците. Такъв е вариантът при 35,3 на сто от участниците в изследването, като най-масовата месечна вноска е в размер на 5 лв. за член от домакинство.\r\nДруги 33,5 на сто казват, че при нужда от ремонти се събират допълнителни средства, а в сградите на 11,9% е създаден специален фонд за поддръжка на общите части.\r\nПо данни на МРРБ към 4 април 2018 г. по Националната програма за енергийна ефективност са въведени в експлоатация 1129 санирани сгради, а в процес на строителство са 439. Според действащите правила стойността на цялата инвестиция се поема от държавата.\r\nОбмисля се обаче на следващ етап от програмата хората да участват във финансирането с определен процент предвид определения в законодателството ангажимент за собствениците да поддържат имуществото си в добро техническо състояние.\r\nВчера правителството прие доклад за изпълнението на програмата за саниране през 2017 г.\r\nДанните от него показват, че през миналата година в експлоатация са въведени общо 49 699 жилища в 769 многофамилни жилищни сгради.\r\nПредвижда се през 2018 г. да бъдат обновени още 51 010 жилища в общо 712 сгради, от което се очаква да се възползват 109 хил. души. Според данните последните одобрени за реновиране сгради се очаква да бъдат завършени в края на 2019 г.", "date": "2018.04.05", "title": "Колко пари може да похарчите за саниране? 13% дават 500 лв."}
{"url": "https://www.dnes.bg/sofia/2018/04/05/predpraznichno-deca-boiadisvaha-iaica-v-pirogov.372880", "text": "\nНа Велики четвъртък деца боядисваха яйца в детското отделение на \"Пирогов\" в София.\r\nВижте как премина предпразничната треска за шарени яйца в галерията ни!", "date": "2018.04.05", "title": "Предпразнично: Деца боядисваха яйца в \"Пирогов\""}
{"url": "https://www.dnes.bg/index/2018/04/05/pred-praznichna-treska-kolko-solena-e-trapezata.372856", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Българинът свързва празника с масата. Настроението се вдига, опашките се увеличават, а цените скачат нагоре. Предпразнична треска – какво ще сложим на Великденската трапеза и колко солено ще ни излезе?\r\nЗелена салата, репички и печено агне са традиционните \"гости\" на празничната маса. Ще можем ли обаче да си позволим агнешко месо? Тази година агнетата са на доста висока цена. Това се дължи на ранното посрещане на празника, когато все още животните не са пораснали достатъчно.\r\nКакъв е празничният ни бюджет и колко пари ще отделим за празника – екипът на \"ОколоСветско\" от Bulgaria ON AIR пристига на Женския пазар, където тече трескава подготовка за празника.\r\n ", "date": "2018.04.05", "title": "(Пред)Празнична треска – колко солена е трапезата?"}
{"url": "https://www.dnes.bg/notifikacii/2018/04/05/lavrov-na-red-dyrjavi-im-izviha-rycete-za-diplomatite.372806", "text": "На много от страните, изгонили руски дипломати във връзка с британските обвинения срещу Москва по повод \"делото Скрипал\", просто са им извили ръцете. Това е гавра с международното право, заяви руският външен министър Сергей Лавров, цитиран от ТАСС.\n\r\nЛавров каза пред участниците в Московската конференция по сигурността, че Западът организира груби политически провокации, целящи още повече да демонизират Русия.\n\n\n\n\r\n\"Делото Скрипал стана измислен и инсцениран предлог за неоснователно експулсиране на руски дипломати не само от САЩ и Великобритания, но и от други държави, на които просто им извиха ръцете\", каза първият дипломат на Москва.\r\n\"Отдавна не бяхме виждали тъй неприкрита гавра с международното право\", добави той и посочи, че Москва настоява за \"отговорно разследване, което стриктно да отговаря на Конвенцията за забрана на химическите оръжия\".\n\r\nПокровителите на киевските власти си затварят очите за опитите да бъдат преразгледани Минските споразумения и насърчават \"партията на войната\" в Украйна, чийто стремеж е проблемът със сепаратистки Донбас да бъде решен със сила, отбеляза Лавров.\n\r\nПрез февруари в Украйна влезе в сила закон, определящ \"държавната политика за гарантиране на държавния суверенитет над временно окупираните територии в Донецка и Луганска област\". Документът нарича действията на Русия \"агресия срещу Украйна\" и предоставя на президента Петро Порошенко правото да използва въоръжените сили в пределите на страната без съгласието на парламента. В окончателния текст изобщо не се споменават Минските споразумения, посочва ТАСС.\n\r\nЗападните страни трябва да осъзнаят, че на световната арена вече не ще може да се играе на една врата, че са безперспективни усилията да издействат едностранни предимства за сметка на Русия, че сигурността в Евроатлантика, в Азиатско-Тихоокеанския регион и в света като цяло трябва да бъде равна и неделима, добави Лавров. \r\n \r\n/БТА/\r\n ", "date": "2018.04.05", "title": "Лавров: На ред държави им извиха ръцете за дипломатите"}
{"url": "https://www.dnes.bg/zvezdi/2018/04/05/shte-ima-svatba-rusata-zlatka-se-jeni-prez-esenta.372896", "text": "Напук на слуховете за раздяла, Златка Райкова вече подготвя своята сватба. Силиконката, която в момента се изявява в шоуто \"Като две капки вода\", е в трескава подготовка за най-важния ден в живота си, твърди \"България днес\".\r\nСпоред изданието, тя ще се врече на Герги Валентинов през есента, най-вероятно - септември. Двамата вече се сгодиха в ефир по време на музикалното шоу.\r\nРайкова мечтае да има шикозна сватба, която дълго да се помни. Годеникът ѝ Георги напира най-щастливият им ден да бъде в тесен кръг, но Злати категорично отказва. Тя иска да покани всичките си приятели, които да я видят като булка.\r\nВ същото време Райкова и любимият ѝ Георги скоро ще започнат да работят и за бебе. \r\r\n                    \r\n                    Въпреки спекулациите, че годежът на Райкова с Георги е нагласен, силиконката за пореден път публично засвидетелства любовта си към ММА боеца. Тя оправи изключително мило послание към бъдещия си мъж по повод рождения му ден.\r\n\"Най-добрият човек, когото познавам. Ти си моето семейство и съжалявам, ако някога волно или неволно съм те обидила. Ти ме направи по-добър човек с твоето търпение и доброта\", написа Златка към своя любим Георги.\r\nОще новини за звезди четете на ", "date": "2018.04.05", "title": "Ще има сватба: Русата Златка се жени през есента"}
{"url": "https://www.dnes.bg/business/2018/04/05/iznosyt-na-tok-raste-u-nas-potreblenieto-se-sviva.372898", "text": "Износът на електроенергия от България расте с 16,2% за първото тримесечие, но това не е достатъчно, за да компенсира свиването на потреблението, става ясно от оперативната справка на Електроенергийния системен оператор (ЕСО).\n\r\nПрез последните две години износът на електроенергия се свиваше непрекъснато. Ръстът днес донякъде се дължи на ограниченията от началото на миналата година - за да бъде защитена енергийната система в периода 13 януари - 9 февруари 2017 година беше спрян износът на ток.\n\r\nВ началото на 2017 година целият регион беше обхванат от студена вълна, което повиши потреблението на енергия. Заради недостига на електроенергия се наложи включването и на студения резерв.\r\n                    \r\n                    \r\nОт данните на ЕСО е видно още, че потреблението на електроенергия в страната се свива с 4,89% до 11,2 млн. мегаватчаса. Това също е свързано с по-топлото време през тази зима. \n\r\nНамаленото потребление от своя страна се отразява на производството, което достига 12,3 млн. мегаватчаса, което е понижение от 3,37% спрямо първите три месеца на миналата година. Съществено е понижението на производството от базовите централи - в рамките на малко над 7% до 10,3 млн. мегаватчаса.\r\n", "date": "2018.04.05", "title": "Износът на ток расте, у нас потреблението се свива "}
{"url": "https://www.dnes.bg/sofia/2018/04/05/useshtash-li-licemerieto-si-vegani-vs-cyrkvata-i-ubiicite-na-jivotni.372900", "text": "\n\"Легално убийство на бебета\", \"За някои робството никога не е свършвало\", \"Убийството на невинни няма оправдание\", \"Страданието не е добра храна\", \"Усещаш ли лицемерието си\" - това са част от призивите на Български вегански съюз, който организира поредна акция, този път пред Светия синод днес от 18:00 часа. Поводът - убийството на животни като цяло, както и покрай големи религиозни празници и безразличието на църквата към тези прояви.\n\r\n\"Протестираме срещу църквата като институция заради мълчаливото ѝ безразличие към всички жертвоприношения на животни за Гергьовден, Великден, Никулден и ред други нейни празници. Протестираме срещу безразличието и апатията ѝ. Протестираме срещу провеждането на курбани от нейни вярващи. Протестираме срещу масовото избиване на бебета агънца, тонове риба, предколедните прасета и ред други животни! Църквата не само не заклеймява тези зверства, а кротко си мълчи, но и на всичкото отгоре се привикват нейни служители да участват в тези церемонии. Това е недопустимо и възмутително\", заявяват от съюза. \r\r\n                    \r\n                    Сред исканията на веганите са църквата незабавно да се обяви против курбаните, включващи жертвоприношения на животни, и да заклейми извършителите им. Това трябвало да стане преди да свършат великденските пости. Те настояват и за анатемосване на всички убийци на животни.\r\n\"Не, не се бъзикаме, сериозни сме. Живеем в 21 век и е крайно време църквата да заклейми убийствата на животни официално\", настояват от веганската организация.", "date": "2018.04.05", "title": "\"Усещаш ли лицемерието си\": Вегани vs църквата и убийците на животни"}
{"url": "https://www.dnes.bg/rusia/2018/04/05/dali-putin-ne-e-amerikanski-shpionin-plashta-li-mu-cru.372854", "text": "Упоритото нежелание на президента на САЩ Доналд Тръмп да каже нещо негативно за Русия е толкова стряскащо, че бившият директор на националното разузнаване Джеймс Клапър веднъж заяви, че Владимир Путин ръководи Тръмп, сякаш е служител на руското разузнаване. Може и да е. Но ако бях руски гражданин, щях да си задавам друг въпрос: Дали Путин не е американски шпионин?, пише Томас Фридман от в. \"Ню Йорк таймс\".\n\r\nЗащо? Защото през последните години Путин предприе толкова много действия, допринесли за отслабването на руската икономика и човешкия капитал, че не може да не се замислите дали тайно не е в списъка с хора, на които ЦРУ плаща.\n\r\nНякъде към 2007-2008 г. Путин изглежда реши, че възстановяването на Русия чрез грижи за нейните огромни човешки таланти и укрепването на върховенството на закона е прекалено трудно - то щеше да изисква споделяне на властта, провеждане на истински избори с реална конкуренция и изграждането на наистина диверсифицирана икономика, базирана на иновациите.\r\n                    \r\n                    \r\nВместо това Путин реши да потърси достойнство за Русия на погрешните места: като използва петролните и газови кладенци, а не хората; като подсилва руската армия, вместо да укрепва върховенството на закона; и като обогатява себе си и своя кръг от олигарси, обгръщайки се с руско православие и руски национализъм, които се харесват на основните му избиратели.\n\r\nНай-големият бизнес всекидневник във Франция \"Еко\" неотдавна цитира руски специалист по информационни технологии, посочващ, че \"само Майкрософт регистрира повече патенти от цяла Русия!\". Руският технологичен пазар не само е слаб, се казва в статията, но и \"корупцията в съдебната система затруднява защитата на делото ви в съда, когато някой хищник поеме контрола над успешно стартиращо предприятие\".\n\r\nНезависимо от перченето му без риза и независимо от всички скорошни приказки как Путин се доказва като успешен авторитарен лидер, аз имам един въпрос: Защо тогава Путин е толкова несигурен за истинската си популярност в Русия, че дори след 20 години начело на страната се страхуваше да позволи на един единствен реален независим кандидат да се съревновава с него на последните президентски избори?\n\r\nИстината е друга: Путин постоянно действа като фермер, който продава най-ценното си телешко за бучки захар. С други думи, той търси краткотраен приток на енергия от захарта, за да повиши популярността си сред поддръжниците си от руските националисти, защото е несигурен, и плаща за това с истинско телешко, отслабвайки Русия в дългосрочен план.\n\r\nТелешко за захар не е добра сделка.\n\r\nТака например през 2014 г. Путин превзе Крим и нахлу в Източна Украйна с маскирани руски военни - за да получи краткотраен прилив на енергия от \"захарта\" пред руския електорат - и в замяна му се наложи да търпи дългосрочни икономически банкови санкции, наложени от Запада, които помагат за забавяне на растежа на Русия.\n\r\nПрез 2015 г., за да докаже, че Русия все още е свръхсила - още един прилив на енергия от \"захарта\" за неговите поддръжници - Путин изпрати в Сирия съветници, самолети на руските военновъздушни сили, екипи на специалните части и ракетни комплекси земя-въздух, за да попречи на свалянето на руския съюзник от Студената война, сирийския президент Башар Асад. Подкрепата на Путин заедно с помощта от Иран едва задържа Асад да не падне, но засега Путин е затънал в Сирия и не може да излезе, за да не падне Асад и той да изглежда глупаво.\n\r\nЕто как опитният експерт по руска външна политика Владимир Фролов описа действията на Путин в Сирия в есе, публикувано в \"Москоу таймс\" на 5 март тази година: \"В Сирия Русия открива, че спечелването на войната може да е по-лесно от спечелването на мира. Всеки път, когато президентът Путин обяви победа или намаляване на числеността на руските сили, както направи през декември, боевете се подновяват с нова интензивност и Москва е принудена да изпрати подкрепления...В момента Москва се бори да прехвърли военните си постижения в притежаващо международна легитимност политическо решение, което ще помогне на Русия да възстанови инвестициите си в конфликта. Засега Сирия остава неуправляема и разделена на феодални владения, управлявана от регионални сили със свои собствени интереси\".\n\r\nНай-скорошната размяна на телешко за захар, извършена от Путин, беше очевидната му заповед да използва бойно нервнопаралитично вещество, произвеждано само в Русия, за да отрови бившия руски шпионин Сергей В. Скрипал и дъщеря му Юлия в английския град Солсбъри. Отговорът на Запада беше това, което британската премиерка Тереза Мей нарече най-голямото в историята колективно експулсиране на предполагаеми руски разузнавачи - повече от 100 от над 20 страни.\n\r\nНезависимо дали моментът за отравянето беше подбран внимателно или съвпадението е случайно, нападението и западната реакция помогнаха на Путин да спечели повече гласове при поредните му съмнителни президентски избори - още един прилив на енергия, дължащ се на \"захарта\". Но на следващата сутрин Русия на Путин е по-изолирана от всякога. Освен това приближените на Путин и други руски олигарси - чиято игра е да печелят купища мръсни пари в Русия, след което да ги прехвърлят в Лондон, където могат да бъдат изпрани за съхранение - сега са наблюдавани от британските власти по-внимателно от всякога.\n\r\nА след това идва ред и на дългосрочната стратегия на Путин - да залага срещу Майката природа, човешката природа и законът на Мур наведнъж (законът на Мур казва, че гъстотата на транзисторите в плътна интегрална схема нараства приблизително два пъти на всеки две години - бел. ред.). Той залага срещу Майката природа, че светът ще остане зависим от неговия петрол и газ в епоха на вредни промени в климата. Залага срещу човешката природа, че младите хора в страната му няма да искат да бъдат свободни да реализират пълния си потенциал, вместо да живеят само с подхранвани от \"захарта\" спомени за историческо величие. И залага срещу закона на Мур - че постоянният ръст на технологиите няма да позволи да руските младежи да се свържат и да сътрудничат, и да прозрат неговата салонна игра.\n\r\nПроблемите на Путин не са нещо, на което се радвам. Аз бях против разширяването на НАТО; исках Русия да се интегрира в семейството на европейските демокрации. Една слаба, изолирана и унижена Русия е опасно нещо. Но за да процъфтява в дългосрочен план, Русия се нуждае от \"рестарт\", който може да дойде само отвътре, но Путин няма да натисне този бутон.\n\r\n\"Без реформи руските тенденции за растеж в дългосрочен план не дават особени причини за оптимизъм предвид лошия демографски профил, слабите институции и пълен провал в диверсифицирането на икономиката й, въпреки че има изключително талантливо и креативно население\", написа миналата година във в. \"Гардиън\" Кенет Рогоф, икономист от Харвардския университет. \"Ако светът продължава да се движи към намаляване на използването на въглеродни горива в бъдеще, Русия ще се изправи пред неизбежния избор: да започне икономически и политически реформи, или да се изправи пред продължаваща маргинализация, със или без западни санкции\".\n\r\nТъжно е да видим как страната, дала ни Пьотър Илич Чайковски, Лев Толстой, Борис Спаски, Марк Захаров, Игор Стравински, Фьодор Достоевски, Александър Солженицин, Александър Пушкин, Рудолф Нуреев и съоснователя на Google Сергей Брин, става по-известна с това, че е дала на света \"новичок\", смъртоносното нервнопаралитично вещество, използвано във Великобритания, \"малките зелени човечета\" (маскираните руски войници, превзели Източна Украйна) и \"Гучифер 2.0\", руският кибершпионин, хакнал през 2016 г. Националния комитет на Демократическата партия на САЩ.\n\r\nВсичко това е \"телешко за захар\" - и това е наследството на Путин. \r\n \r\n/БТА/\r\n ", "date": "2018.04.05", "title": "Дали Путин не е американски шпионин? Плаща ли му ЦРУ?"}
{"url": "https://www.dnes.bg/mish-mash/2018/04/05/zodiite-za-koito-mechtite-sa-nachin-na-jivot.372897", "text": "Случвало ли ви се е да разговаряте с приятели, докато в същото време сте на друго място? Ако отговорът е \"да\", значи сте сред мечтателите.\r\nНе че не се интересувате от това, което се случва около вас, но когато умът ви се рее, той отива на невероятни места. Тези хора не просто имат невероятно въображение, но то е постоянен източник на наслада и чудеса в живота им.\r\nКои са най-големите мечтатели сред зодиите?\r\n\r\nТворчеството и въображението са всичко за родените под този знак и те получават своето вдъхновение именно от мечтите си, които ги пренасят в един друг свят.\r\nРазбира се, те невинаги избират най-доброто време, за да скитат в своето въображение, но това невинаги е в техен контрол.\r\r\n                    \r\n                    Рибите имат артистична душа и могат да видят света във всичките му живи и ефирни цветове. Мечтите са неизменна част от живота им и са също толкова важни за тях, както храната, подслонът и водата.\r\nКои са останалите четете на \r\n ", "date": "2018.04.05", "title": "Зодиите, за които мечтите са начин на живот"}
{"url": "https://www.dnes.bg/stranata/2018/04/05/virus-prichinil-nerazpolojenieto-na-decata-v-dobrinishte.372899", "text": "\nВирусна инфекция вероятно е причинила неразположението на децата, за които имаше съмнение, че са се натровили.\r\nТе са били на зелено училище в хотел в Добринище в началото на седмицата, когато са се почувствали зле и са започнали да повръщат. Веднага бяха сигнализирани Регионалната здравна инспекция и БАБХ.\r\n\"Минаха 48 часа от изследванията на взетите проби и можем да кажем, че няма бактериално замърсяване, няма патологична микро флора\", съобщи за БТА директорът на РЗИ-Благоевград д-р Калоян Калоянов. \r\n\"Пробите от питейната водата показаха, че е в норми, както и водата в басейна. Отрицателни са и резултатите от взетите отривки от децата, които са имали оплаквания, както и от персонала на хотела. Няма микробиологично замърсяване. Най-вероятно става дума за вирус, надявам се, че децата нямат усложнения и се чувстват добре\", допълни д-р Калоянов.", "date": "2018.04.05", "title": "Вирус причинил неразположението на децата в Добринище"}
{"url": "https://www.dnes.bg/sofia/2018/04/05/stolichniiat-zoopark-sybira-dareniia-za-chetkouho-prase.372871", "text": "Столичният зоопарк разкри дарителска кампания за набиране на средства за закупуването на женско четкоухо прасе, информираха от Столична община.\r\nАкцията за набиране на средства се води чрез дарителския сайт www.platformata.bg и ще продължи до 13 април. Необходимата сума за закупуването на женския екземпляр е 3000 лв.\r\nВсеки участник, който дари сума в размер над 100 лв. ще получи великденски подарък в знак на благодарност - ръчно изрисувано щраусово яйце.\r\nЯйцата са продукт на любовта на двойката щрауси – Гери и Гого. След като са били почистени и обработени, художници – доброволци към Зоопарка, са ги изрисували с голямо желание в подкрепа на каузата, допълниха от Столичния зоопарк.\r\r\n                    \r\n                    Четкоухите прасета (Potamochoerus porcus) се срещат в Африка и са включени в Червения списък на IUCN - Международен съюз за защита на природата.\r\nТези удивително изглеждащи създания живеят в тропическите гори, предпочитайки области около реки и блата и са отлични плувци. Менюто им е разнообразно - ядат почти всичко от корени до насекоми и мекотели.\r\nСлед дълго чакане, в края на март тази година, по линия на зоопарковия обмен в столичния зоопарк, са пристигнали два млади мъжки екземпляра. Зоологическата градина се надява на подкрепата на обществеността за закупуването на женско четкоухо прасе и създаване на семейната група от този вид.\r\n ", "date": "2018.04.05", "title": "Столичният зоопарк събира дарения за... четкоухо прасе"}
{"url": "https://www.dnes.bg/index/2018/04/05/bez-budilnik-iarki-i-krasivi-s-modata-prez-proletta.372818", "text": "\r\nОсновната част от ежедневието ни е свързана с работа и това естествено поставя визията в службата на първо място.\r\nБизнес облеклото се придържа към обичайния дрес код с по-строги линии, изчистен десен и класически цветове - бяло, синьо, сиво. С аксесоарите обаче може да акцентираме и да разчупим цялостната визия. И естествено - да си създадем настроение!\rЕдна ярка чанта например в пролетен цвят като жълтото е прекрасно допълнение към тоалета в офиса.\r\nНе пренебрегвайте и обувките - по-отворени, с цветни акценти, платформи - те могат да бъдат най-забележителната част от иначе по-скучното ежедневно облекло. Все пак не забравяйте удобството, което е важно в натоварения с ангажименти ден.\r\nКласика, която винаги ще бъде модерна и актуална, е ризата с панталон. За нея пък бялото е най-предпочитаният цвят, който може да освежим с по-модерна кройка.\r\nПанталоните са широки, с широка талия, и прекрасно издължават силуета. Акцентът е именно върху талията, а широката кройка позволява удобство през дългите часове работа, обяснява Криси Табачка.\r\nМатериите задължително са леки и нежни. Платовете са естествени, като те са за предпочитане не само заради стила и красотата, които създават, но и заради по-топлото време.\r\nИ понеже животът не е само работа, трябва да помислим и за визията в свободното време, когато може да сме далеч по-смели.\r\nАктуалните тенденции при вечерните облекла тази година диктуват да залагаме на дръзки и същевременно нежни материи.\r\nДантела, комбинирана с разнообразни бродерии, винаги е добър избор, съветва модният специалист. В случай, че искате да се въплътите в сексапилна фатална жена, мини дължините на роклите са подходящ избор.\r\nАко пък предпочитате нещо по-практично и удобно, заложете на ефектен панталон и предизвикателен топ.\r\nОтносно обувките, вечерните излизания генерално предполагат високи и сексапилни обувки. Имате достатъчно свобода да изразите своята смелост и да заложите на контрастен цвят, нюанс, дори метален отблясък или ефектен принт.\r\nОтдавна не е задължително правило да се комбинират обувките и чантата, така че вече имате свободата да заложите на различни акценти.\r\nАксесоарите винаги са били свободна зона, в която можете да откриете най-подходящия начин да изразите себе си и дори своя характер, напомня нашата събеседничка.\r\nВсе пак внимавайте и не залагайте едновременно на гривна, колие и обеци. Особено актуални са тенденциите за геометрични форми, които игриво да акцентират на различни части от тялото.\r\nАко изберете нежна дантелена рокля, комбинирайте с класически черни обувки и заложете на класическите перли – нещо, което е изключително актуално като тенденция в момента и определено е един сигурен избор, без значение как ще протече вечерта ви.\r\nА от нас - наслаждавайте се на цветовете, материите и, разбира се, пролетта!\r\n ", "date": "2018.04.05", "title": "\"Без будилник\": Ярки и красиви - с модата през пролетта!"}
{"url": "https://www.dnes.bg/obshtestvo/2018/04/05/nadziratelite-v-zatvorite-obmisliat-novi-protesti.372874", "text": "Синдикатът на надзирателите в затворите обмисля да поднови протестите си. Това става ясно от отворено писмо до премиера, председателя на НС, правосъдния министър, главния прокурор и всички параламентарно представени партии. \n\n\"Удобството не може да бъде водещо, нашата кауза е връщането на достойнството и честта на професията. Парите за исканото от нас увеличение на трудовите възнаграждения не заместват нашето здраве и живот\", пишат в писмото надзирателите.\r\nПреди около 2 седмици правителството отпусна 15 млн. лв. за ръст на възнагражденията, като допълнително трябваше да бъде обсъдено как те да се разпределят. Такава среща обаче не се състоя заради заетост на министър Цецка Цачева.\r\r\n                    \r\n                    От синдиката настояват за механизъм за решаване на проблемите, който да бъде задействан не от конкретни събития, нито пък да бъде политизиран, както според тях е в случая.\r\nСпоред синдиката случващото се в българските затвори е пряка последица от водената политика по отношение на целия сектор \"Сигурност\", в частност затворите, което е отражение на състоянието на държавата като цяло в лицето на политическия елит по време на целия преход.\r\nВ системата на затворите и арестите все още не е започнала истинска реформа. Системата е в състояние на ентропия, вместо еволюция, блокирана от хора, някои от тях заемащи ключови ръководни позиции, занимаващи се с избор и подбор на кадри по свой образ и подобие, със съмнителни сделки, което обуславя модела на управление, функционирането, моментното състояние, съответно с качеството и визията на системата.\r\nДнешното управление е чутовно, контрапродуктивно, заслепено, себично, фокусирано, мотивирано единствено и само по усвояването на средства от европейските фондове, като всички други потребности и грижи за служителите не са на дневен ред, пише в писмото.\r\nОсвен това наказателно-изпълнителната политика е погрешна, тотално сбъркана, порочна, не съответства на стандартите на ЕС по отношение на изпълнение на наказанието \"лишаване от свобода\", съответно изтърпяването.\r\nОт синдиката посочват, че са предприели действия на защита на служителите, нападнати от избягалите затворници.\r\nПрипомнят се и казуси за посегателства и поръчки за нападения и убийства на надзиратели, социални и медицински работници, а като емблематичен пример - главният надзирател на Софийския затвор, издъхнал в болница след жесток побой, поръчан от лишени от свобода.\r\nСрещу надзирателите се води компроматна война, която има своята цикличност, но винаги целта е една и съща - да се омаловажи трудът на обикновения служител и да бъдат прикрити истинските виновници за състоянието на сектора, пише в писмото.", "date": "2018.04.05", "title": "Надзирателите в затворите обмислят нови протести"}
{"url": "https://www.dnes.bg/index/2018/04/05/da-uchim-ezik-v-chujda-strana-misiiata-vyzmojna.372858", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Изучаването на чужди езици е не само важно, но и полезно и е важно то да започне от ранна детска възраст. Как обаче можем да подобрим уменията на децата си?\n\r\nНе е необходимо ученето на чужд език да става единствено и само в училище. В днешното забързано и технологично ежедневие, например, децата чуват и виждат английска реч навсякъде около себе си. Има обаче и алтернативни и полезни методи, които да обогатят чуждата езикова култура на подрастващите.\n\r\nУчи и пътувай – образователни лагери в чужда страна. Да пратим децата си на езикова ваканция извън България: какво ще научат?\n\r\n\"Това е приключение, забава и нещо много полезно за децата. След като се върнат в България, те придобиват увереност, че не е толкова страшно да се учи език\", каза организатор на такова обучение пред \"ОколоСветско\" по \r\nВ част от лагерите се посещават замъци, фабрики за шоколад, музеи и се трупат различни преживявания и впечатления. Колко полезен е един такъв езиков лагер?", "date": "2018.04.05", "title": "Да учим език в чужда страна – мисията възможна!"}
{"url": "https://www.dnes.bg/crime/2018/04/05/na-kapitan-andreevo-vmesto-chainici-mente-zapalki.372814", "text": "Митничари задържаха 24 000 контрабандни запалки на ГКПП Капитан Андреево. На 25 март на входящо трасе пристига товарен автомобил с българска регистрация, влизащ в страната от Турция, съобщиха от Агенция \"Митници\".\r\nПред митническите служители шофьорът на автомобила представил редовни документи за превозваната стока - 1188 колета с чайници. Превозното средство е отклонено за проверка с рентгенова апаратура.\r\nПри последвалата физическа проверка митническите служители откриват сред кашоните с декларираната стока, укрити и недекларирани 50 кашона със запалки марка \"Clipper\".\r\nОбщото количество на задържаните запалки е 24 000. На шофьора е съставен акт по Закона за митниците за опит да бъдат пренесени стоки през държавната граница без знанието и разрешението на митническите органи.", "date": "2018.04.05", "title": "На Капитан Андреево: Вместо чайници - менте запалки "}
{"url": "https://www.dnes.bg/bulgaria/2018/04/05/sofiia-okolo-5000-roditeli-ne-puskat-decata-si-na-uchilishte.372817", "text": "Близо 5000 родители не са записали децата си на училище или детска градина, сочи проверка на прокуратурата.\r\nОт институцията отчетоха близо 8300 случая, при които родителите не осигуряват присъствието нa децата си на училище или детска градина.\r\nБлизо 1700 човека са глобени или наказани.\r\nВ 62 случая прокурорите са ангажирали по реда на надзора за законност кметовете на общините, които не са определили длъжностни лица за извършване на проверките.\r\nЦелта на проверката е да се обезпечи конституционното право на децата на образование. (БТА)\r\n ", "date": "2018.04.05", "title": "София: Около 5000 родители не пускат децата си на училище"}
{"url": "https://www.dnes.bg/world/2018/04/05/sled-dylga-zabrana-otvariat-kinosaloni-v-sauditska-arabiia.372840", "text": "Първият киносалон в Саудитска Арабия ще отвори врати в столицата Рияд на 18 април след отмяната на забраната над този сектор, която съществуваше над 35 години, предадоха Франс прес и Асошиейтед прес.\n\r\nАмериканският гигант \"Ей Ем Си ентъртейнмънт\" планира да отвори 40 киносалона в 15 саудитски града през следващите пет години и 100 до 2030 г.\n\r\nПрез декември саудитското правителство обяви, че ще отвори страната за търговски киносалони като част от стратегията \"Визия 2030\" на престолонаследника принц Мохамед бин Салман, който иска да диверсифицира прекалено зависимата от петрола саудитска икономика.\n\r\nС население от 30 милиона души, повечето от които са под 25 години, саудитският кинопазар може да носи по един милиард долара печалба годишно.\r\n                    \r\n                    \r\nОсвен стимулирането на местната киноиндустрия това решение потвърждава волята на саудитските власти да превърнат развлекателния сектор в елемент от социалното преобразяване на страната, в която се прилага стриктна версия на исляма, отбелязва АФП.\r\n \r\n/БТА/", "date": "2018.04.05", "title": "След дълга забрана: Отварят киносалони в Саудитска Арабия"}
{"url": "https://www.dnes.bg/rusia/2018/04/05/plemennica-na-skripal-i-dvamata-sa-jivi-govorih-s-iuliia.372884", "text": "Племенницата на Сергей Скрипал заяви, че възнамерява да замине за Англия и да върне в Русия неговата дъщеря Юлия, предаде Ройтерс.\n\r\nСнощи племенницата Виктория Скрипал каза в ефира на руската телевизия, че е кандидатствала за британска виза, но добави, че не е сигурна дали властите в Обединеното кралство ще й позволят да види братовчедката си Юлия или чичо си Сергей, които на 4 март бяха отровени при нападение с нервнопаралитично вещество.\n\r\nВ резултат на атаката двамата изпаднаха в критично състояние, но на 29 март болницата, в която бяха настанени за лечение, заяви, че Юлия се подобрява, докато Би Би Си съобщи, позовавайки се на свои източници, че тя е \"в съзнание и говори\".\r\n                    \r\n                    \r\n\"В момента имам само една цел: да замина за там и да отведа Юлия, поне Юлия\", каза Виктория Скрипал. Тя допълни, че Юлия Скрипал винаги е била много далеч от политиката. \"Доста по-сложно е със Сергей\", каза племенницата.\n\r\nТя заяви, че поддържа редовен контакт с руския посланик в Лондон Александър Яковенко, както и че той й е помогнал да получи руски задграничен паспорт.\n\r\nВиктория Скрипал допълва, че британските власти не са й дали никакви гаранции, че ако отиде в болницата, ще може да види Юлия, както и че ще зависи от Юлия дали двете ще се срещнат.\n\r\nПлеменницата каза това в предаването на телевизионния канал \"Росия-1\" \"60 минути\", в което експерти и депутати окачествиха атаката с нервнопаралитичното вещество като част от сложен британски заговор за очерняне на Русия, отбелязва Ройтерс. Великобритания обвини Москва за нападението, нещо което Русия отрича.\n\r\nСлучаят вкара отношенията между Изтока и Запада в най-тежката им криза след Студената война. Великобритания и съюзниците й изгониха около 130 дипломати, а Москва отговори реципрочно.\n\r\nВ предаването по руската телевизия Виктория Скрипал заяви, че е разговаряла с Юлия Скрипал по телефона, предаде ТАСС.\n\r\nВ ефира на \"60 минути\" прозвуча запис от разговора, предаден на редакцията от Виктория Скрипал. По думите на водещите на предаването автентичността на записа засега не е потвърдена.\n\r\nНа записа Виктория Скрипал разговаря с жена, която се представя за Юлия Скрипал. Събеседничката говори, че \"всичко с нея е наред\". Виктория й съобщава, че ако получи виза, ще замине за Лондон в понеделник. На това събеседничката отговаря, че \"виза никой няма да даде\".\n\r\nЖената, представяща се за Юлия Скрипал, заявява, че състоянието на Сергей Скрипал е \"нормално\". \"Всеки се подобрява, всички сме живи. По никой няма нищо непоправимо. Скоро ме изписват\", казала тя.\r\n \r\n/БТА/\r\n ", "date": "2018.04.05", "title": "Племенница на Скрипал: И двамата са живи, говорих с Юлия"}
{"url": "https://www.dnes.bg/stranata/2018/04/05/za-3-meseca-4-jertvi-na-opasniia-pyt-ruse-biala.372857", "text": "Двойно са скочили нарушенията по пътищата в Русенско за първото тримесечие на годината. Те са 8375, като за  същия период  през миналата година са били 3477.\r\nРегистрирани са и 238  катастрофи.  От тях тежките са 53, като четирима души са загинали - при   произшествия по опасния път Русе-Бяла, а 69 са пострадали, съобщи  началникът на \"Пътна полиция\" в Русе главен инспектор Михаил Манов на брифинг.\r\nОбщо 32 962 нарушения на скоростта пък са регистрирани за четири месеца  от стационарната камера на международния булевард \"България\" в Русе,  който преминава през града и отвежда до ГКПП \"Дунав мост\". \r\nКамерата на булеварда е засякла нарушители да се  движат с над 100 км/час, като ограничението в участъка, в посока към  граничния пункт, е 50 км/час.\r\r\n                    \r\n                    Манов обясни, че заради Великденските празници ще има засилено  полицейско присъствие на пътя, предаде БТА.\r\nГлавен инспектор Веселин Марков от противопожарната служба в Русе  информира, че преди Великденските празници са извършени проверки в 56  църкви в региона. Установени са 14  несъответствия, сред които неработещи евакуационни осветления и  пожарогасители с изтекъл срок. Дадени са предписания нередностите да  бъдат отстранени.\r\nНачалникът на отдел \"Противодействие на криминалната престъпност\" в  Русе гл. инспектор Николай Кожухаров призова гражданите да бъдат  бдителни при посещенията си в храмовете, защото при събирането на много хора  се активизират джебчиите. По тази причина и да не държат ценни вещи и пари в домовете  си, ако ги напускат за повече дни.\n\r\n ", "date": "2018.04.05", "title": "За 3 месеца: 4 жертви на опасния път Русе-Бяла"}
{"url": "https://www.dnes.bg/stranata/2018/04/05/ogranichenie-na-skorostta-po-trakiia-do-plovdiv-90-km-ch.372882", "text": "До 90 км/ч. се ограничава скоростта на движение по АМ \"Тракия\" в участъка от 134-ти до 156-ти километър на територията на област Пловдив, информираха от АПИ. \r\nЦелта е повишаване безопасността на движение в участъка, който не е основно ремонтиран от построяването му през 1995 г.\r\nПрез тази година предстоят ремонтни дейности в отсечката. \r\nПредвидено е обновяване на пътната настилка, полагане на хоризонтална маркировка, ремонт на пътни съоръжения, подмяна на ограничителните системи и пътни знаци и др., допълниха от пътната агенция.\r\nВсички граждани и транспортни фирми могат да получават информация за актуалната пътна обстановка от безплатното мобилно приложение LIMA, интернет страницата на АПИ - www.api.bg, lima.api.bg и по всяко време от денонощието на тел. 0700 130 20 в АПИ.", "date": "2018.04.05", "title": "Ограничение на скоростта: По \"Тракия\" до Пловдив - 90 км/ч"}
{"url": "https://www.dnes.bg/sofia/2018/04/05/peshehodec-v-sofiia-misiiata-nevyzmojna-resheniiata-lesni.372811", "text": "За нередно паркиране върху тротоарите по бул. \"България\" в София, сигнализират граждани в онлайн платформата . \n\r\n\"Паркира се и върху тротоарите, като колите се движат по тротоарите, заедно с пешеходците\", пише в сигнала, изпратен към платформата на Investor Media Group. \n\r\nТова е един от най-натоварените и оживени столични булеварди и освен тежкия автомобилен трафик булевардът е използван и от много пешеходци. \n\r\n\"Особено неприятно е положението в участъка от бул \"Тодор Каблешков\" до Околовръстното шосе\", става ясно от сигнала. \n\r\nДруго подобно място в столицата, по което е абсурд пешеходци да се придвижат спокойно е бул. \"Симеоновско шосе\". Проблемът там съществува отдавна, а сега е изпратен и сигнал чрез . \r\n                    \r\n                    \r\n\"Приложено ви изпращам снимка на, която ще видите, че един родител с детска количка трябва да рискува да излезе на пътя, и недай си Боже да бъде ударен от кола за да продължи в посоката по която е тръгнал\", пише в сигнала. \n\r\nЗа хората, които живеят в квартал \"Витоша\" преминаването през бул. \"Симеоновско шосе\" е неизбежно. За родителите на малки деца е още по-наложително, тъй като това е единственият път до детските градини и поликлиника, които се намират в кв. \"Студентски град:. \n\r\n\"Надявам се, че няма да се изчака да се случи някоя трагедия за да се получат нещата и ние пешеходците да може да се движим спокойно и без притеснение дали ще бъдем ударени от някоя кола\", завършва сигнала\n\r\nАко и вие видите нередност, проблем, с който се сблъсквате всеки ден и искате да подадете сигнал - направете го онлайн в !\n\r\nПлатформата ще ви даде възможност не само да придадете гласност на проблема, но и да изпратите сигнал до отговорните институции.\n\r\nНие пък ще отразим вашия сигнал, а медийното внимание е още един стимул за институциите да свършат работата си!", "date": "2018.04.05", "title": "Пешеходец в София: Мисията невъзможна, решенията – лесни"}
{"url": "https://www.dnes.bg/obshtestvo/2018/04/05/minimalnata-zaplata-prez-sledvashtite-3-g-ot-560-do-650-lv-dostatychno-li-e.372864", "text": "Ръст на минималната работна заплата от 510 лв. на 560 лв. от 1 януари 2019 г. предвижда средносрочната бюджетна прогноза за периода 2019-2021 г. на Министерството на финансите.\r\nВ  нея е заложено още минималното възнаграждение да се увеличи на 610 лв.  от 1 януари 2020 г. и на 650 лв. от 1 януари 2021 година.\r\nПолитиката  в сферата на образованието предвижда продължаване на започналото през  2017 г. увеличение на заплатите на педагогическия персонал в  системата на средното образование. Целта е постигане на двойно  увеличение на средствата за възнаграждения до 2021 г.\r\nЗа 2019 и 2020 г. се предвижда съответно бюджетен дефицит в размер на 0,5 на сто от БВП и балансирано бюджетно салдо. За 2021 г. е планирано поддържане на балансиран бюджет.\r\r\n                    \r\n                    Политиката в областта на данъците се характеризира с предвидимост чрез запазване на ниските данъчни ставки за преките данъци, широка данъчна основа и малко на брой данъчни преференции.\r\nПриходната част на бюджета в средносрочен план показва тенденция на намаление от 36,9 на сто от БВП за 2019 г. до 36,1 на сто от БВП през 2021 г., което се дължи основно на прогнозните приходи от фондовете на ЕС.\r\nПредвижда се общите разходи в средносрочен план да намалеят от 37,4 на сто от БВП за 2019 г. до 36,1 на сто от БВП през 2021 г.\r\nПо отношение на отбраната са осигурени средства за поддържане и развитие на националните отбранителни способности и способностите, свързани с колективната отбрана. Спазено е изискването средствата за отбрана да не са по-ниски от размера на одобрения минимум за сектора.\r\nПрез 2019 г. се предвижда въвеждане на по-справедлив модел за таксуване за ползване на републиканската пътна мрежа чрез въвеждане на смесена система: електронна винетка за леки автомобили и ТОЛ отчитане за изминато разстояние за тежкотоварните автомобили.\r\nПполитиката на правителството ще е насочена към осигуряване на финансов ресурс и за изграждането и доизграждането на големите инфраструктурни обекти: АМ Хемус, АМ Калотина, АМ Русе - Велико Търново, Път E-79 \"Видин - Ботевград\", АМ Струма, Лот 3.2 от Крупник до Кресна.\r\nОчаква се намаление на държавния дълг до ниво от 22,7 млрд. лв. към края на 2021 г. или 18,2 на сто от прогнозното ниво на БВП.", "date": "2018.04.05", "title": "Минималната заплата през следващите 3 г. – от 560 до 650 лв. Достатъчно ли е?"}
{"url": "https://www.dnes.bg/notifikacii/2018/04/05/pyrvo-iziavlenie-na-iuliia-skripal-chuvstvam-se-vse-po-dobre.372892", "text": "Юлия Скрипал, дъщерята на бившия руски шпионин Сергей Скрипал, която заедно с него бе отровена с нервнопаралитично вещество в Солсбъри на 4 март, заявява, че с всеки ден се чувства все по-добре, предадоха световните агенции.\n\r\n\"Събудих се преди повече от една седмица и съм щастлива, че могат да кажа, че се чувствам все по-добре с всеки изминал ден\", казва 33-годишната Юлия в изявлението, което е разпространено от нейно име от полицията в Лондон, уточняват агенциите.\n\n\n\r\n\"Сигурна съм, че вие разбирате, че целият този епизод е нещо дезориентиращо и се надявам, че ще уважавате моя личен живот и този на семейството ми по време на периода на моето възстановяване\", допълва Юлия Скрипал.\r\nТова е първо изявление на Юлия Скрипал след отравянето й на 4 март, отбелязват агенциите, цитирани от БТА.\r\nМеждувременно Виктория Скрипал – племенница на Сергей Скрипал, заяви по руска телевизия, че е разговаряла с Юлия Скрипал по телефона, предаде ТАСС.\n\r\nВ ефира на \"60 минути\" прозвуча запис от разговора, предаден на редакцията от Виктория Скрипал. По думите на водещите на предаването автентичността на записа засега не е потвърдена.\n\r\nНа записа Виктория Скрипал разговаря с жена, която се представя за Юлия Скрипал. Събеседничката говори, че \"всичко с нея е наред\". Виктория й съобщава, че ако получи виза, ще замине за Лондон в понеделник. На това събеседничката отговаря, че \"виза никой няма да даде\".\n\r\nЖената, представяща се за Юлия Скрипал, заявява, че състоянието на Сергей Скрипал е \"нормално\". \"Всеки се подобрява, всички сме живи. По никой няма нищо непоправимо. Скоро ме изписват\", казала тя.\r\n ", "date": "2018.04.05", "title": "Първо изявление на Юлия Скрипал: Чувствам се все по-добре"}
{"url": "https://www.dnes.bg/notifikacii/2018/04/05/tainstvenata-sydba-na-seif-al-islam-kadafi-jiv-li-e-izobshto.372860", "text": "Какво се случва със Сейф ал Ислам? Въпросът буди безпокойство в Зинтан, малък град на прага на либийската пустиня, където синът на бившия диктатор Муамар Кадафи бе държан като затворник, след като бе заловен в южната част на страната през ноември 2011 г.\n\r\nПрез юни 2017 г. групировката, която го държеше, обяви, че е пуснат на свобода, но това така и не бе потвърдено. Някои го смятат дори за мъртъв, защото няма никакви сведения за съдбата му в страна, където обикновено тайните не се пазят много добре.\n\r\nИмето му отново влезе в новините, когато бяха повдигнати обвинения срещу бившия френски президент Никола Саркози за предполагаемо либийско финансиране на предизборната му кампания през 2007 година. През 2011 г. Сейф ал Ислам заяви в ефира на \"Евронюз\": \"Ние му финансирахме кампанията\".\r\nЧетиридесет и пет годишният син на Кадафи не е виждан от юни 2014 година, пише Франс прес. По време на делото срещу него - което според ООН и неправителствени организации е било претупано - той се яви чрез видеоконферентна връзка от Зинтан.\r\nПрез юли 2015 г. той беше осъден задочно на смърт. Издирван е и от Международния наказателен съд (МНС) в Хага по обвинения в престъпления срещу човечеството, извършени по време на бунта през 2011 г., довел до падането от власт и смъртта на баща му.\n\r\nМакар и няколко либийски и дипломатически източници да уверяват, че Кадафи-син е още в Зинтан, на 170 км югозападно от Триполи, не се знае дали е още в затвора.\n\r\nВ този град, устроен на племенни начала, езиците не се развързват лесно.\r\nРазположен на стръмните склонове на планинския масив Джебел Нефуса, дълго маргинализираният бедуински град се трансформира. Насред осеяните с маслинови дръвчета полета се издигат модерни сгради, на метри от съвсем обикновени къщи.\r\nВидимото спокойствие на този 40-хиляден град - бастион на бунта срещу режима на Кадафи - контрастира с военната мощ, с която разполагат местните групировки. Те са сред най-могъщите в Либия.\n\r\nС глава, увита в черен тюрбан, и потъмняло от пустинното слънце лице Мохтар ал Ахзар, един от военачалниците в Зинтан, заявява категорично при първото споменаване на името Сейф ал Ислам Кадафи: \"Да. Той (още) е затворник\".\n\r\nМалко по-късно обаче представителят на Военния съвет на града, който обединява основните въоръжени групировки, вече не е толкова категоричен: \"Въпреки че вече не е затворник, той е издирван от МНС\" и либийското правосъдие. \"Няма къде да отиде\".\n\r\nШабан ал Мархани, един от племенните вождове на града, също си мънка под носа и дава неясен отговор: \"Сейф ал Ислам е тук (в Зинтан) и е затворник, но неговата съдба не е в ръцете на Зинтан\".\n\r\n\"Във всеки случай Сейф ал Ислам никога не е бил затворник в пълния смисъл на думата. След задържането му той бе поставен под домашен арест, не в затвор\", каза пред АФП човек от службите за сигурност.\n\r\n\"Катибат Абу Бакр ас Седик\", въоръжената групировка, която залови Сейф ал Ислам, отказа неколкократно да предаде пленника си на властите в Триполи или на МНС. След това, за всеобща изненада, тя обяви през юни 2017 г., че го е освободила.\r\nТова не бе взето на сериозно, особено след като няколко месеца по-рано се появи същата информация.\n\r\n\"Катибат Абу Бакр ас Седик\" заяви, че прилага закон за амнистията, обнародван през 2015 г. от парламента в източната част на страната, но според юристи той не може да се приложи в случая на Сейф ал Ислам.\n\r\nДепутатът Омар Гайс, който представлява Зинтан в либийския парламент, казва, че не е в състояние да потвърди или да отрече информацията за освобождаването му.\r\n\"Сейф ал Ислам е считан за укриващ се престъпник. И ако бъде арестуван, ще бъде отново съден\", добави той и уточни, че \"беглецът\" е преследван от либийските власти за различни деяния.\n\r\nСлужбата на главния прокурор в Триполи смята, че Сейф ал Ислам \"не може да подлежи на амнистия\", предвид престъпленията, за които е признат за виновен.\n\r\nАФП не можа да се свърже със службата на прокурора на Международния наказателен съд за коментар относно съдбата на Кадафи-син.\n\r\nВ последното си изявление по тази тема, през юни 2017 г., МНС заяви, че ще вземе \"необходимите мерки, за да разбере къде се намира Кадафи\".\n\r\nЗа това объркване допринасят и привържениците на бившия режим.\n\r\nНа 19 март човек, който твърди, че представлява Сейф ал Ислам, обяви от Тунис кандидатурата му за следващите президентски избори в Либия.\n\r\nНа следващия ден \"Катибат Абу Бакр ас Седик\" написа на страницата си във Facebook, че се е \"свързала\" със Сейф ал Ислам, който е отрекъл да се е обръщал към някого с искане да говори от негово име.\n\r\nВ Зинтан обаче се говори, че тази въоръжена групировка е била разпусната преди близо година. АФП не можа да открие командира й Аджми Аатири. Бъркотията е пълна. \r\n \r\n/БТА/\r\n ", "date": "2018.04.05", "title": "Тайнствената съдба на Сейф ал Ислам Кадафи – жив ли е изобщо?"}
{"url": "https://www.dnes.bg/mish-mash/2018/04/05/na-50-kato-na-20-s-pluvane-v-ledeni-vodi-i-pokana-za-putin.372797", "text": "\n\r\nДа плувате в ледени води за младост? Такъв съвет дава 50-годишната китайка Лиу Йелин, която твърди, че физическите упражнения в студена вода я подмладяват. \r\nТя бе обявена за най-младоликата жена на нейната възраст в света, пише \"Дарик\".\r\nКитайката споделя, че тайната ѝ е в ежедневната физическа активност - всеки ден в продължение на 30 години тя плува в езеро, независимо от климатичните особености.\r\nТя предполага, че би могла да издържи на плуване в руско езеро през зимата при минусови температури. Нещо повече - предизвиква руския президент Владимир Путин, който ѝ е идол, да ѝ прави компания.\r\nСред най-верните фенове на 50-годишната ексцентричка е нейният 23-годишен син, който споделя, че хората често я смятат за негова сестра.", "date": "2018.04.05", "title": "На 50 като на 20: С плуване в ледени води... и покана за Путин!"}
{"url": "https://www.dnes.bg/obshtestvo/2018/04/05/iskat-vi-svidetelstvo-za-sydimost-na-hartiia-oplachete-se.372844", "text": "Свидетелство за съдимост да не се представя на хартиен носител от неосъждани граждани пред администрацията. За това е изпратил писмо вицепремиерът Томислав Дончев до всички администрации. \n\r\nС промените в законодателството, в сила от началото на годината, отпада напълно изискването към хората с чисто съдебно минало да представят удостоверението като доказателство.\r\nАдминистрациите пък са задължени да правят справка за данните за съдимостта на гражданите чрез проверка в регистрите и електронен обмен на информация.\r\nТака при издаване на свидетелство за съдимост по служебен път отпада изискването гражданите да предоставят акт за раждане и вече не се събира държавна такса, припомнят от правителствената пресслужба.\r\n                    \r\n                    \r\nВ отговор на постъпилите оплаквания, че административни структури в страната продължават да изискват свидетелство за съдимост като част от необходимите документи за предоставяне на административна услуга, вицепремиерът Дончев инициира създаването на нарочен електронен адрес udostoverenia@government.bg, където граждани да сигнализират за неправомерно изисквани от тях удостоверения и свидетелства.\r\nСигналите ще се проверяват от Главния инспекторат на Министерския съвет.", "date": "2018.04.05", "title": "Искат ви свидетелство за съдимост на хартия? Оплачете се!"}
{"url": "https://www.dnes.bg/za-da-se-razbirame/2018/04/05/5-greshki-koito-prechat-da-se-vliubite.372749", "text": "Отдавна сте необвързани, а всички около вас имат партньори и са щастливи, дори с проблемите си. Вече сте се наживели, лудували сте на воля и вече копнеете да има при кого да се прибирате вечер.\r\nМоже би не си давате сметка, но има голяма вероятност да правите някои неща погрешно, с които да отблъсквате любовта от себе си. Несъзнателните жестове, нагласи и мисли пречат да откриете и още повече да задържите някого.\r\nТрябва да спрете да правите някои фатални грешки и ще откриете любовта. Кои са те?\r\n\r\nАко се примирявате с малкото, което се появи на хоризонта, няма да привлечете онова, което всъщност заслужавате. Партньорите ви инстинктивно усещат собствената ви нагласа към себе си и затова не ви ценят. Ако досегашните ви връзки са се проваляли, може да е именно защото се подценявате и с това не успявате да привлечете точния партньор.\r\r\n                    \r\n                    \r\nНе е добре да пристъпите към тази крачка преди да сте преценили по-дълбоко човека до вас. Прибързаните решения в много случаи водят до провали в отношенията. Не бързайте и не пришпорвайте късмета си, защото той може да се окаже лош.\r\n", "date": "2018.04.05", "title": "5 грешки, които пречат да се влюбите"}
{"url": "https://www.dnes.bg/notifikacii/2018/04/05/81-godishna-e-otkrita-s-probodni-rani-v-doma-si.372876", "text": "81-годишна жена е открита да лежи в дома си в град Раднево с прободни рани по врата и тялото, с опасност за живота, съобщиха от МВР.\r\nСутринта на 4 април, гражданин сигнализирал в полицията за инцидента.\r\nТя била настанена в болнично заведение с нанесени повърхностни порезни и прободни рани по дланите на ръцете, врата и тялото, в състояние на травматичен шок, с опасност за живота. \r\nСлед извършения на място оглед стартирали и незабавни оперативни действия, в хода на които криминалистите установили, че нараняванията са причинени от 31-годишната сродница на пострадалата.\r\nСъщата е прегледана и е настанена в болнично заведение в Раднево. \r\nОбразувано е досъдебно производство. Работата по случая продължава.\r\n ", "date": "2018.04.05", "title": "81-годишна е открита с прободни рани в дома си"}
{"url": "https://www.dnes.bg/obshtestvo/2018/04/05/bdj-nagradi-s-po-500-lv-brigadata-ot-zapaliliia-se-vlak.372829", "text": "\nРъководството на БДЖ награди локомотивната бригада от пламналия на гара Коньово влак.\r\nНа 30 март два вагона на бързия пътнически влак от София за Бургас се запалиха на Коньово - между Нова Загора и Ямбол.\r\nБлагодарение на високия професионализъм и бързата реакция на служителите, инцидентът се разминава без жертви.\r\nНаградите връчи заместник-министърът на транспорта Велик Занчев. Отделно от това ръководството на БДЖ стимулира Фатме Хюсеин, Константин Иванов, Георги Бахчеванов и Иван Аръчков с премии от по 500 лева.", "date": "2018.04.05", "title": "БДЖ награди с по 500 лв. бригадата от запалилия се влак "}
{"url": "https://www.dnes.bg/politika/2018/04/05/i-neka-vakanciiata-zapochne-sega-12-dni-no-za-kogo.372843", "text": "Великденските празници започват! По традиция за 240 българи те ще продължат два пъти по-дълго от останалите.\r\nДепутатите излязоха в обичайната си десетдневна ваканция днес. Тя е разписана в правилника на Народното събрание. Според него парламентът не работи всяка година 10 дни по Великден от Разпети петък.\r\nТака година депутатската ваканция ще продължи до 16 април, но първото заседание на парламента всъщност ще е на 18 април, тоест след почти две седмици.\r\nПреди да се отправят на дългата си почивка, депутатите решиха да отдадат дължимото и на християнските ценности. Те говориха за добродетели, милосърдие и смирение.\r\nВ декларация от името на ПГ на ГЕРБ Галя Захариева припомни, че в българската история православното християнство играе основополагаща роля за създаването и съхранението на българската държавност.\r\r\n                    \r\n                    \"За България християнството е фундамент на българската национална идентичност, без който българското общество би загубило смисъл и ориентир за съществуването си. Защото православното християнство е единствената нишка, която ни свързва със Св. цар Борис Покръстител и неговия син Симеон Велики, със Св. Св. Кирил и Методий и техните ученици\", каза Захариева.\r\nТя призова и не само в тези дни да се опитаме да помогнем на страдащите, независимо от религията и етноса им.\r\nЧервеният Васил Антонов пък призова да се замислим за същността на човешкото съществуване и онова, което ни прави човеци.\r\n\"Като законотворци и управленци, ние сме избрани да се грижим за хората, а често забравяме същественото - обикновения живот и ходът, който той следва. Игнорираме човешките емоции и чувства. Нещо повече - сякаш имаме имунитет срещу тях\", каза той в декларация от името на ПГ на БСП.\r\nАнтонов настоя, че това са най-важните дни в годината, които напомнят за житейския път на Христос на Земята и е редно да си припомним неговите послания и да си зададем въпроси.\r\n\"Нужно е ние, които водим народа, да възкресим човешкото в душите си! Тогава трудът ни ще е по-полезен за обществото и за мира между човеците. Светли да са Великденските празници за всички\", пожела Антонов.", "date": "2018.04.05", "title": "И нека ваканцията започне сега! 12 дни, но за кого? "}
{"url": "https://www.dnes.bg/business/2018/04/05/kakvi-avtorski-prava-triabva-da-spazvat-hotelierite.372804", "text": "Независимо дали озвучаването на помещенията в търговския обект идва от диск или YouTube, бизнесът дължи на ПРОФОН и Музикаутор заплащане за използването на защитен репертоар.  \n\r\n\"Платеният абонамент към кабелен оператор не урежда правата за музика, която звучи в хотела. Ако се вгледате в детайлите от договора си, ще видите, че операторът ви предоставя само технологична услуга. Независимо дали в помещенията звучат песни от телевизор или YouTube, обектът трябва да регламентира отношенията си с двете организации за колективно управление на права – съответно Музикаутор, която се грижи за правата на текстописци, композитори, аранжори и т.н, и ПРОФОН, която защитава правата на артист-изпълнителите и продуцентите на съответния звукозапис\", заяви изпълнителният директор на ПРОФОН София Щерева на среща с представители на бизнеса в рамките на петата годишна конферeнция на Travel Academy, която се проведе в Правец. \r\n                    \r\n                    \r\n\"Когато музиката e част от бизнес модел и той ви носи добавена стойност, логично е да споделите част от вашите приходи с нейните автори, изпълнители, продуценти. Музиката е много специален инструмент за психологическо въздействие, тя създава емоционален контекст за клиента и го кара да удължи престоя си, да инвестира повече в продукта, да се върне отново на същото място\", обясни Иван Димитров, изпълнителен директор на Музикаутор.\n\r\nТой уточни още, че тарифите за така нареченото \"публично изпълнение\" реферират към добрите практики на дружествата за колективно  управление на права в централна и източна Европа, но крайната цифра е адаптирана към българския пазар и е съгласувана със съответната браншова организация – в случая с Българската асоциация на хотелиерите и ресторантьорите. \n\r\nТарифите за заплащане са утвърдени от Министерство на културата, а интересът на бизнеса е защитен и стимулиран с различни отстъпки. \n\r\nНа въпрос \"Колко ще дължи за права един обект със 100 легла и сезонно работно време от 6 месеца?\", от дружествата отговориха: \"С БХРА вече 9 години имаме споразумение за така наречената \"браншова отстъпка за обем\", която е в размер на 50 %. С калкулирана отстъпка един хотел със 100 легла ще трябва да плаща за използването на лицензиран репертоар около 500 лв. годишно. Ако направите разбивка на тази сума излиза, че обекта ще инвестира в неограничен достъп до музика по 7 лв. на ден, което е изключително разумна цифра\". \n\r\nВ добавка по темата за музиката в хотела София Щерева направи ясно разграничение между частното ползване на звукозаписи и експлоатацията им в един магазин или ресторант: \"Акаунтът в Spotify, например, е свързан с личното право на всеки от нас да слуша музика у дома и сред приятели, но когато музиката звучи в търговски обект, който продава услуга, то тогава правата не могат да бъдат уредени с платен абонамент към доставчик, или чрез закупуването на определен носител, какъвто е дискът на любимия ви изпълнител\".\n\r\nВъв връзка с промените в Закона за авторското право и сродните му права, обнародвани в Държавен вестник от 29 март, представителите на дружествата обясниха, че пазара за лицензиране на музика ще толерира и малки фирми с ограничен репертоар от 1000 песни. Те предоставят услугата \"аудио маркетинг\", която може да бъдат използвана за озвучаване на външни части като хотелските фоайета. \n\r\n\"Ако клиентите ви са млади, динамични хора, обръщат достатъчно внимание на звуковата среда и прекарват поне 40 минути във вашия обект, то еднообразния репертоар тип \"асансьорна музика\" със сигурност ще ги отблъсне\", категорични бяха от дружествата.\n\r\nДруга ключова промяна в ЗАПСП е децентрализацията на контрола на публично изпълнение. Освен длъжностните лица от Министерство на културата проверките за уредени права за музика в барове, молове, хотели, ресторанти и т.н. ще се извършва и от общините - лицата, които проверяват търговските обекти за техническа изправност, ХЕИ и т.н., ще следят и за уредени права. \n\r\nДо сега 5 човека бяха отговорни за 100 000 обекта на територията на цялата страна, но това ще се промени от началото на 2019 г. В случай на нарушения глобите ще са от 2 000 до 10 000 лв, като 50 % от сумата ще бъде зачислена към бюджета на общината за културни проекти.\r\n ", "date": "2018.04.05", "title": "Какви авторски права трябва да спазват хотелиерите?"}
{"url": "https://www.dnes.bg/politika/2018/04/05/modelka-vleze-v-parlamenta-zakle-se-kato-deputat.372798", "text": "Елена Аксиева, която още преди изборите изгря със секси фотосесия в медиите, се закле като депутатка в парламента. \n\nТя бе водач на пловдивската листа на \"Воля\" и бе избрана за народен представител, но се отказа, защото чакаше дете.  \r\nАксиева влиза на мястото на Нина Миткова, която подаде оставка преди време по лични причини.\r\nНовата депутатка бе посрещната с възторжени възгласи от депутатите в залата.\r\nСлед като Аксиева се закле на трибуната на парламента, лидерът на \"Воля\" Веселин Марешки й връчи огромен букет под шумни аплодисменти от залата.", "date": "2018.04.05", "title": "Моделка влезе в парламента, закле се като депутат  "}
{"url": "https://www.dnes.bg/apartmenttherapy/2018/04/05/jilishteto-vechnata-dohodonosna-investiciia.372622", "text": " в последните месеци накараха много хора да инвестират в покупката на недвижими имоти, дори и да имат вече собствен дом. И в това има доста логика – жилищата, закупени с цел отдаване под наем, може да бъдат добра инвестиция в момент, в който доходността от депозити е доста ниска. Освен това един апартамент под наем носи доходи, без да е нужно човек да е чак толкова вещ във финансовите пазари, колкото ако например инвестира парите си в различни финансови инструменти. \r\n \r\nЖилището ли е вечната доходоносна инвестиция? На този въпрос ще се опитаме да дадем отговор в рамките на проекта ни , заедно с нашите партньори от . \r\n \r\nЗащо все повече имоти се купуват в последните години за инвестиция? И защо се раздвижи пазарът на имоти в София и страната в последните години? Основната причина е ясна – по традиция българинът предпочита да живее в , а не под наем. А последните години са добър момент за покупка на жилище – лихвите по ипотечните кредити са доста ниски, има достатъчно голям избор на жилища, а и доходите на работещите, особено в столицата, се покачиха значително. \r\n \r\nПоради тази причина доста хора вече се осмеляват да закупят и второ жилище, което да дават под наем, а то на практика да се самоизплаща на собственика си чрез приходите от наем. Ако сте решили и вие да действате по тази схема, резонен изглежда въпросът какъв точно апартамент да закупите с цел инвестиция. \r\n \r\nИмайте предвид, че от големината и разположението на това жилище ще зависи доста и приходите, които ще получавате от него. А също и това какви точно ще бъдат наемателите ви. \r\n \r\nАко взимате жилище с ясната цел то да бъде давано под наем, най-добре не се ориентирайте към прекалено големи апартаменти. Те са доста специфични, а и поради по-високия им наем потенциалните наематели са доста по-малко. Най-добре в случая заложете на класика – жилище с една или две спални. Такива се търсят постоянно и потенциални наематели няма да ви липсват. Разбира се, и локацията тук е доста важна. За предпочитане е подобно жилище да бъде разположено до метро или големи спирки на градския транспорт. Другите плюсове, които може да имате, са близост до парк или зелена площ, място за паркиране, детски градини или училище. \r\n \r\nИмайте предвид, че ако купувате двустаен апартамент, то най-вероятно наемателите ви ще са млади хора, вероятно без деца. Те ще оценят най-вече локацията на мястото, както и заведенията за хранене и забавления, които има наблизо. Младите хора по-смело се решават да сменят квартирата си, затова се пригответе и на вариант, в който често може да ви се наложи да посрещате нови наематели. \r\n \r\nПри по-голямо жилище вероятно вашите наематели ще бъдат семейства с деца. Те със сигурност ще оценят като плюс близостта до голям парк, детски площадки и градини, училища. Подобни наематели вероятно ще останат по-дълго във вашия дом, защото честата смяна на жилище с деца е доста по-сложна задача. \r\n \r\nТака че, преди да започнете да правите огледи на потенциални жилища, които да закупите, помислете добре какъв точно апартамент ви трябва. Дори и да нямате всичките пари, тегленето на  никак не е сложна задача. А с професионалистите от  това е още по-лесно.\r\n                    \r\n                    \r\nДо края на юни месец Токуда Банк обяви промоционален лихвен процент от 2,6% фиксирана годишна лихва за първите 18 месеца на кредита. Кредитът може да бъде в лева или евро и до 95% от размера на обезпечението, а средствата да се използват за покупка на жилище, ремонт и обзавеждане или за рефинансиране на вече взет ипотечен кредит. \r\n \r\nВярна на принципа си да не натрапва услуги и такси на своите клиенти, при отпускането на ипотечния кредит Токуда Банк не изисква ползване на пакети от допълнителни банкови услуги, които обикновено съпътстват тегленето на кредит. Сключването и поддържане на застраховка \"Живот\", \"Злополука\" или застраховка на кредитни вноски също не е задължителна. \r\n \r\nНапример за кредит в размер на 70 000 лева за 30 години (360 месеца) при фиксирана лихва в размер на 2,60% за първите 18 месеца, а за останалия период 3,61% плаваща лихва (3м. SOFIBOR+ надбавка от 3,60% ), еднократна такса за разглеждане на искането и оценка на обезпечението – 0,3%, изготвяне на нотариален акт за учредяване на ипотека – 120 лева с ДДС, такса за откриване на сметка – 2 лева, месечна такса за поддръжка на сметка - 2 лева, годишният процент на разходите е в размер на 3,69% и общо погасена сума – 115 157,03 лева\r\n \r\nПълните условия за ипотечния кредит на Токуда Банк може да прочетете тук:", "date": "2018.04.05", "title": "Жилището – вечната доходоносна инвестиция"}
{"url": "https://www.dnes.bg/politika/2018/04/05/novata-mis-parlament-osven-model-i-menidjyr-i-maika.372809", "text": "Елена Аксиева, новата депутатка от \"Воля\", само за няколко часа в парламента,  бе наречена мис \"Парламент\".   \n\r\nТя се закле като народен представител тази сутрин на мястото на напусналата преди време Нина Миткова. Аксиева бе водач на листа и бе избрана за депутат, но отказа да влезе в Народното събрание, защото чака дете.   \n\n\r\n\"Както знаете, първите месеци са най-важните за едно дете и нямаше как да се отделя от него\", обясни днес тя.   \n\r\nОще преди изборите новата депутатка привлече вниманието със свои снимки като фотомодел.   \n\r\nДнес Аксиева добави нови елементи към биографията си.   \r\n                    \r\n                    \r\n\"Семейна съм, с две деца. В момента уча икономика и от седем години работя като мениджър на софтуерна компания\", каза тя пред репортерите.   \n\r\nАксиева призна, че не си е представяла, че ще стигне до парламента.   \n\r\n\"Основната ми задача тук са политиките, свързани с жените\", каза новата депутатка. Тя допълни, че наскоро участвала в провеждането на кръгла маса по тази тема в Пловдив. По въпроса за Истанбулската конвенция обаче нямала мнение.", "date": "2018.04.05", "title": "Новата мис \"Парламент\": Освен модел, и мениджър, и майка...   "}
{"url": "https://www.dnes.bg/balkani/2018/04/05/sasht-realno-e-skoro-makedoniia-da-vleze-v-nato.372795", "text": "Реалната възможност Македония скоро да се присъедини към НАТО е най-голямата разлика, когато сравняваме страната днес с миналото, заяви посланикът на САЩ Джес Бейли на форума \"НАТО и ти\" , организиран в Скопие по повод 4 април - ден на НАТО, съобщи вестник \"Нова Македония\".\n\r\nСпоред Бейли влизането на Македония в НАТО ще помогне да се преодолеят вътрешните политически разделения в страната. \n\r\nТой подчерта, че е необходимо системните реформи, които се въвеждат в Македония, да не останат само на хартия, и законите, които се приемат в парламента, да се прилагат на практика.\n\r\nМинистърът на отбраната Радмила Шекеринска заяви, че членството в НАТО е от особено значение, защото страната ще стане част от световно най-могъщия икономически съюз, който уважава демокрацията и е гарант за сигурността на неговите членки. \r\n                    \r\n                    \r\nШекеринска каза, че влизането в НАТО ще позволи безпрепятствен икономически напредък на страната и ще бъде гаранция за нейната бъдеща демократизация, пише в. \"Нова Македония\", цитиран от БТА.\r\n ", "date": "2018.04.05", "title": "САЩ: Реално е скоро Македония да влезе в НАТО"}
{"url": "https://www.dnes.bg/obshtestvo/2018/04/05/kamerierka-skochi-na-hotelieri-pravite-ni-beli-robini-ot-alchnost.372805", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nЕмоционално писмо, адресирано до работодателите в хотелиерския бранш, изпрати 43-годишна жена - дългогодишна служителка в сферата на туризма. Тя върди, че познава практиките на хотелиерите от Бургаска област до болка, хиляди пъти е лъгана, вероятно и това лято отново ще бъде измамена, но няма друг шанс, защото това е единствената ѝ прехрана. \r\n \r\nЖената пожелала да се обърне към тях по този начин и ги призовава да пазят човешкия ресурс, защото скоро нито ще има кой да им работи в хотелите, нито ще има и туристи, защото ще бъдат изгонени от некачествения персонал.\r\nКамериерката се обърна към всички хотелиери с думите: \"Алчни сте, превърнахте ни в бели робини\".\r\n                    \r\n                    \r\n\"Написах това писмо, защото съм тотално разочарована от интервютата, на които съм ходила досега и в бъдеще, които ми предстоят. Когато се уговаряш в началото на сезона за работа предложенията са едни, а когато отидеш реалността е съвсем друга\", категорична е жената.\n\r\nСпоред директора на Института за анализи и оценки в туризма вв няма да има изненадани от информацията, казана от камериерката.\n\r\n\"В родния туризъм заплатите са много ниски, има неуважение към персонала, някои дори не си получават парите въобще. Има липса на кадри и отново тази година туризмът ни ще е в криза\", подчерта Драганов пред .\n\r\nПо думите му чужденците, които идват да работят в България през лятото, спазват своя договор напълно, защото са с международни документи, но не така стои въпросът с българските работници.\n\r\nВаня Григорова от КТ \"Подкрепа\" смята, че когато десетилетия се държиш с работниците си с неуважение, нормално е те да се насочват към други работни места. \n\r\n\"Не е нормално българският работник да се чувства като гастарбайтер в собствената си страна. Работодателите не предпочитат чужда работна ръка, но когато има дефицит на кадри - няма как. Трябва да има увеличение на заплатите\", завърши Григорова.", "date": "2018.04.05", "title": "Камериерка скочи на хотелиери: Правите ни бели робини от алчност!"}
{"url": "https://www.dnes.bg/obshtestvo/2018/04/05/bivsh-shef-na-zatvora-v-sofiia-ne-e-trudno-da-se-vnese-oryjie.372802", "text": "В Софийския централен затвор не е трудно да се внесе оръжие, със или без съдействието на служител. Това заяви бившият директор на затвора Милети Орешарски по повод въоръженото бягство на рецидивистите с дългосрочни присъди Радослав Колев и Владимир Стефанов. \n\n\"И в момента поне 50 човека си мислят как да се измъкнат от Софийския затвор\", смята Орешарски. Според него излизането от затвора на конкретните лица не е трудно. \n\r\n\"Тези хора притежават качества, които са им помогнали да измислят точно тази схема, да намерят едно слабо място за момента и да го използват умело\", коментира той пред БНР.\r\nСпоред него администрацията не би сътрудничила на затворниците.  \"Напротив, борбата за надиграване е денонощна\", каза той. Орешарски не  допуска, че служител на затвора е съдействал за вкарването на пистолет  вътре. \r\n                    \r\n                    \r\nЗа информацията, че се е знаело от преди година за готвено бягство на единия от избягалите, Орешарски коментира, че има \"малко черен хумор\" и такава информация имало за единия затворник преди 10-15 г., когато е излежавал първата си присъда.\r\n\"То е ясно, че един човек може би ще има намерение да бяга, защото не би останал до края на живота си в затвора. И в момента поне 50 човека си мислят как да се измъкнат от Софийския затвор. То е ясно, че голяма част имат това намерение. Сега слушам, че има оперативна информация – за мен това не е било оперативна информация, а донос. При всички положения е имало някакво по-особено наблюдение върху този човек и върху всички с по-големи присъди\", коментира той.\n\r\nБившият директор на софийския затвор допълни, че охраната в затворите няма как да е достатъчно добра при настоящата кадрова политика и честите протести на надзирателите. Милети Орешарски отбеляза още, че надзирателите от година са концентрирани върху защитата на своите права.\n\r\n\"Нали си представяте – когато служителите отиват на работа, за да се уговарят кога ще ходят на протест, какво се е случило след последния, какво е говорил министърът, кой каква позиция е заел… последна грижа би им било сигурността в затвора\", каза той.\n\r\nВъоръжен в района е само този служител, който е на бариерата, подчерта Орешарски. По думите му този човек обаче върши повече пропускателна работа, отколкото охранителна – вдига бариерата, проверява документите на хората, които влизат и излизат от затвора. \n\r\n\"В случая – когато се отваря тежката врата на затвора и тичешком излизат две лица, просто няма физическа възможност да се използва оръжие. Освен да направи някакъв шпагат, за да спъне тичащият...\".\n\r\nСистемата е болна, повтори за пореден път Милети Орешарски и обясни: \"Започва се от ръководството и се стига до последния служител. Първата работа е да се поискат оставките – ето, тези хора си отиват, но те са между малкото професионалисти в системата. Този главен директор, който вчера си е подал оставката, вече няколко години е временно изпълняващ длъжността – той има друга длъжност. Как политическото ръководство не се усети, че трябва да се сложи титуляр, който да поема отговорността, който да има перспектива за себе си, който да има концепция за развитие на системата, която е пълна с проблеми не от вчера, а ей така кара временно“.\r\nТой е на мнение, че и след този случай няма да се променят нещата  съществено.\n\r\n ", "date": "2018.04.05", "title": "Бивш шеф на затвора в София: Не е трудно да се внесе оръжие!"}
{"url": "https://www.dnes.bg/teatar/2018/04/05/prezidentyt-radev-pochete-vasil-mihailov.372810", "text": "Държавният глава Румен Радев връчи почетен знак на Васил Михайлов за приноса на актьора към българската духовност и култура и по повод неговата 80-годишнината, съобщиха от прессекретариата на президента.\r\nДържавният глава е отличил легендарния артист в сряда вечерта на сцената на театър \"Българска армия\", където Васил Михайлов играе повече от 50 години. Снощи той се е превъплътил в ролята на Стоян Глаушев в постановката \"Железния светилник\".\n\r\nРумен Радев и съпругата му Десислава Радева са били сред зрителите на представлението, след края на което творческият състав на театъра и президентът са поздравили актьора и са отбелязали 80-годишнината му.\r\r\n                    \r\n                    Още дълги години бъдете капитанът на българската доблест и на народната любов, пожелал Румен Радев на Васил Михайлов, който е изиграл стотици роли на сцената и екрана, а емблематично остава превъплъщението му на капитан Петко войвода в едноименния сериал.\r\nДържавният глава е заявил, че за него е чест да засвидетелства почит и благодарност от името на целия български народ и многобройните поклонници на актьора. \"Вие сте войвода, предрешен като наш съвременник, вие сте хан, генерал, хаджия, хъш, вие сте човек с горда осанка и неподражаемо мъжко присъствие\", обърнал се президентът към Васил Михайлов.\r\nПрезидентът е поздравил актьорския състав и екипа за невероятната им работа по постановката \"Железния светилник\". Преживяхме и продължаваме да живеем в трудни години, но в никоя от тях българският театър не пустееше - той бе светилникът за мнозина и вярвам, че ще продължи да бъде такъв и занапред, е заявил още президентът Радев.", "date": "2018.04.05", "title": "Президентът Радев почете Васил Михайлов"}
{"url": "https://www.dnes.bg/obshtestvo/2018/04/05/smiana-na-poslanika-ni-v-moskva-pravitelstvoto-odobri.372813", "text": "Правителството е одобрило в сряда назначаването на Атанас Кръстин, външнополитическия секретар на президента Румен Радев, за нов посланик на България в Русия.\n\n\nТова е станало на закрито заседание близо 2 месеца след като премиерът Бойко Борисов обяви, че държавният глава е предложил Кръстин за мястото на Бойко Коцев, пише .\n\r\nРешението на правителството бе забавено, докато се получи съгласие на руското правителство, че ще приеме Кръстин за нов посланик.\n\r\nСлед решението на кабинета трябва президентът Румен Радев да издаде указ за назначаването на секретаря си като посланик. След това ще дойде и официалният агреман от Русия за приемането на Кръстин като посланик.\r\n                    \r\n                    \r\nРешението на Москва да приеме новия посланик е дошло, след като България се отказа да гони руски дипломати заради случая “Скрипал”. Българският посланик в Русия Бойко Коцев обаче бе извикан в София за консултации. Той трябва да се завърне в Москва след Великден, за да открие изложба на художника Светлин Русев в столицата на Русия.\n\r\nАтанас Кръстин, който ще смени Коцев като посланик, е 60-годишен. Бил е генерален консул на България в Бавария и в Баден-Вюртемберг. Преди да стане външнополитически секретар на президента Румен Радев, пък е заемал поста на български консул в Ниш. Кръстин е завършил прочутия МГИМО в Москва.\n\r\nТой ще е първото посланическо назначение от т.нар. политическа квота на президента Румен Радев. Държавният глава изрично настоял пред правителството той да избере новия посланик на България в Русия. Преди това държавният глава направи и военния си съветник ген. Данчо Дяков шеф на Националната служба за охрана.", "date": "2018.04.05", "title": "Смяна на посланика ни в Москва, правителството одобри"}
{"url": "https://www.dnes.bg/televizia/2018/04/05/misiia-v-edno-frensko-selo.372509", "text": "В пети епизод на четвърти сезон на сериала \"Едно френско село\" Мари, подпомогната от Люсиен, съставя план, с който да измъкне младата Елен от училищния лагер, а Берио е задържан и разпитан от полицията.\r\nМеждувременно Жан организира заминаването на майка си и Рита за Швейцария.\r\nГледайте сериалът \"Едно френско село\" всеки делник от 20.30 часа по телевизия.", "date": "2018.04.05", "title": "Мисия в \"Едно френско село\""}
{"url": "https://www.dnes.bg/obshtestvo/2018/04/05/v-mvr-nad-100-podadeni-signala-za-izbiagalite-zatvornici.372815", "text": "Над 100 сигнала са подадени в МВР за избягалите престъпници от Софийския затвор.\r\nТова стана ясно от думите на вътрешния министър Валентин Радев в парламента.\n\n\n\"Имаме вече над 100 сигнала, трийсетина са по-вероятни, проверяваме ги всичките\", обясни Радев и призова всеки гражданин, който има и най-малкото съмнение, да сигнализира.\r\nМВР шефът обясни, че издирването продължава и по време на празниците цялото СДВР ще бъде на крак.\r\nТой допълни, че продължава и издирването на всички свързани със случая лица и те се разпитват. Относно задържането на сина на един от затворниците, Радев каза, че го разпитват, но засега \"не помагал много\".\r\nМинистърът отказа да даде повече информация, за да не се пречи на разследването.\r\n\"Виждате колко са опитни, те не са случайни и са много опасни. Предупреждавам гражданите да не влизат в контакт с тях\", завърши Радев.", "date": "2018.04.05", "title": "В МВР: Над 100 подадени сигнала за избягалите затворници"}
{"url": "https://www.dnes.bg/politika/2018/04/05/gerb-obiavi-zetio-shuro-badjanakizym-v-mezdra.372816", "text": "ГЕРБ продължи с критиките си към червени кметове с втори ден обвинения към управлението на община Мездра. От партията на Бойко Борисов обвиниха кмета Генади Събков в партийни и роднински назначения.\r\nВчера от ГЕРБ нападнаха Събков, че е изплатил 1,4 млн. лв. за изграждане на спортна зала в града, която вече четири години не се строи.\n\r\nСъбков отвърна, че е прекратил договора за строежа, но днес управляващите прочетоха писмо от фирмата изпълнител, от което не стана категорично ясно дали това е така.\r\nНа фона на това ГЕРБ изнесе нови факти срещу Събков.   \n\r\n\"Няма такава община в България! Триумф на зетьо, шуро, баджанакизма, червеният октопод, който души община Мездра\", каза бившият депутат Антон Тодоров.     \r\n                    \r\n                    \r\nТой изчете дълъг списък с партийни и семейни назначения в общината по време на две години управление на Събков.   \n\r\nВ дирекция \"Местни приходи\" е назначена например Пепа Христова, снаха на шефката на БСП - жени и общински съветник на социалистите Наталия Христова. В дирекция \"Хуманитарни дейности\" според списъка на ГЕРБ работи майката на председателя на младежкото движение на БСП-Мездра Веселин Петров, Ива Петрова. В дирекция \"Общинска собственост\" пък бил назначен Цветослав Петков, син на бившия общинар Анета Петкова. Самата Петкова пък била назначена за директор на центъра за личностна подкрепа в Мездра.   \n\r\nВ дирекция \"Екология\" пък работела Галина Иванова, която е съпруга на местния бизнесмен Мирослав Иванов, подкрепил Събков на изборите.   \n\r\nВ \"Счетоводство\" била внучката на известен в миналато БСП кмет на Мездра Гено Цеков, Ваня Сиракова.   \n\r\nСписъкът на ГЕРБ прадължава с назначения в отдел \"Връзки с обществеността\", строителни техници в общината, секретар на кмета, редактор на общинския вестник, служител в училище и десетки други.", "date": "2018.04.05", "title": "ГЕРБ обяви: Зетьо, шуро, \"баджанакизъм\" в Мездра   "}
{"url": "https://www.dnes.bg/crime/2018/04/05/11-te-zadyrjani-danychni-s-obvinenie.372789", "text": "Данъчните, които бяха обвинени, че принадлежат към престъпна група за подкупи, се изправят пред съда.\n\n\r\n12 служители на НАП-София бяха задържани на 27 март при мащабна акция на ГДБОП и полицията. Прокуратурата обвини 11 от тях, съобщава Bulgaria ON AIR.\r\nЗащитата на задържаните отрича обвиненията поради липса на доказателства. При спецакцията службите намериха 300 000 лв. у задържаните данъчни.\r\n ", "date": "2018.04.05", "title": "11-те задържани данъчни - с обвинение"}
{"url": "https://www.dnes.bg/obshtestvo/2018/04/05/pusnaha-ot-aresta-sina-na-izbiagaliia-ot-zatvora-pelov.372820", "text": "Синът на избягалия от затвора Владимир Пелов е бил освободен от ареста, съобщи bTV.\n\nМладежът беше задържан вчера с мотив, че не сътрудничи на разследването.\r\n20-годишният Владимир Стефанов беше задържан в Ботевград и по-късно преместен в София. Полицията проверяваше съпричастността му към бягството.\r\nОт полицията призоваха гражданите да не се опитват сами да спрат затворниците и веднага да се обърнат към органите на МВР, ако имат съмнения, че са ги видели.", "date": "2018.04.05", "title": "Пуснаха от ареста сина на избягалия от затвора Пелов"}
{"url": "https://www.dnes.bg/stranata/2018/04/05/velikdenskite-syveti-na-kat-planiraite-spokoistvie-karaite-razumno.372808", "text": "\"Пътна полиция\" обяви съвети за водачите за предпазване от пътни произшествия предвид засиления трафик заради празничния Великден.\r\nОт полицията посочват, че водачите на превозни средства бързат да стигнат до набелязаната цел и забравят, че цялото им семейство е в автомобила. С безразсъдното си нетърпеливо и нетолерантно отношение те подлагат на опасност не само своя живот, но и на близките си, както и на другите участници в движението по пътищата, с които може да попаднат в сблъсък.\n\r\nВсе по-често по автомагистралите се движат велосипедисти, без да имат това право.\n\r\nОбразуването на колони и задръствания на изходните и входните артерии на големите населени места и на граничните контролно-пропускателни пунктове са обичайно явление през последните години. Дългото чакане изнервя водачи, пътници, служители на различните обслужващи ги администрации.\r\n                    \r\n                    \r\nДа не забравяме и за възникнали нови повреди и неравности на пътя в следствие на обработването през зимата на улиците и пътищата с различни препарати срещу лед и сняг.\n\r\nЧесто по улиците в населените места забързани пешеходци забравят, че не са сами на пътя, че има пешеходни пътеки, подлези или надлези и пресичат неправилно, нерядко и без да се огледат. Отчитат се все повече случаи, при които пешеходците със слушалки на ушите и вгледани в мобилните си телефони или други мобилни устройства се изолират от околния свят и с поведението си предизвикват рискови ситуации на за инциденти на пътя.\n\r\nКомпромисите, които правим, често са опасни за самите нас, те помрачават и празничното не настроение,напомнят от \"Пътна полиция\". От там съветват:\n\r\n\n\r\n- Проверете спирачките, маслото, гумите и светлините.\r\n- Проверете чистачките и заредете резервоарчето с препарат.\r\n- Не бързайте да смените зимните гуми с летни.\r\n- Ако автомобилът ви е неизправен, не правете компромис, изберете друг превоз.\r\n- Заредете повече гориво в случай, че се наложи да пътуваш дълго и бавно.\r\n- Вземете документите на автомобила и полицата за сключена задължителна застраховка \"Гражданска отговорност\" на автомобилистите.\n\r\n\n\r\n- Планирайте отрано и практично пътуването.\r\n- Използвайте светлата част на деня за придвижване.\r\n- Тръгнете по-рано.\r\n- Преди шофиране починете добре.\r\n- Не пийте алкохол поне 8 часа преди пътуването. \r\n- Въздържайте се от обилно хранене, преди да седнете зад волана. Така ще избегнете сънливостта и забавените реакции. \r\n- Зад волана по дългия маршрут нека е най-опитният водач.\r\n- Не си определяйте час на пристигане. Това води до притеснение при закъснение и до рисково управление с превишена скорост и неправилни маневри.\r\n-  Карайте с разумна и съобразена скорост. Помнете, че в населените места се движат много пешеходци, някои от тях в нетрезво състояние. В близост до пътя има и много деца.\r\n- Поставяйте предпазния колан и настоявай всички пътници в автомобила да направят това. Запомнете, че и Вие като шофьор носите отговорност пътниците да са с поставени колани.\r\n- Не превозвайте детето си без обезопасителна система (седалка или столче). Ползването им е задължително съгласно Закона за движението по пътищата.\n\r\n\n\r\n- Не правете опити за изпреварване, защото няма да се придвижите много напред.\r\n- Движете се със скоростта на колоната и на по-голяма дистанция.\r\n- При движение зад товарни автомобили и интензивно насрещно движение не губете търпение и не предприемайте изпреварване. По-добре спрете, починете и продължете отново.\r\n- При интензивно градско движение и образували се колони не предизвиквайте задръстване, навлизайки в кръстовището при зелен сигнал на светофара.\r\n- Ако сте в задръстване, запазете спокойствие, бъдете търпеливи.\r\n- При образувана колона на автомагистрала не заемайте аварийната лента, за да има достъп за линейки и автомобили на полицията и пътните органи.\r\n- Ако попаднете в неподвижна колона в тунел, изгасете двигателя, затворете плътно прозорците и останете в автомобила. Спазвайте точно указанията на контролните органи.\n\r\n\r\n- Изберете кой ще шофира, ако ще празнувате навън и ще сте с кола. Ако няма желаещ за шофьор, отидете с друг транспорт.\r\n- Не правете компромис със себе си и близките си и не предоставяйте управлението на автомобила на неправоспособни и/или на употребили алкохол или наркотици хора.\r\n- Приберете ключовете за колата или мотоциклета на сигурно място, ако има опасност неправоспособният Ви син или дъщеря да го подкарат без разрешение.\r\n- Възпрепятствайте управление на моторни превозни средства от неправоспособни.\r\n- Не допускайте шофьорът на колата, в която се движите, да превишава скоростта и да извършва рискови изпреварвания, защото при злополука потърпевш ще бъдете и Вие.\n\r\n\n\r\n-  След зимата по пътищата се появяват неравности и дупки, банкетите са изровени. Голяма е опасността от повреди по ходовата част на превозното средство; висок е и рискът от пътни инциденти. Движете се със съобразена с пътните условия скорост. Криволиченето за избягване на неравностите е опасно не само за Вас.\r\n- Бъдете особено предпазливи при шофиране по време на или след сняг или дъжд, защото неравностите на пътя са \"замаскирани\", пълни са с вода или са трудно забележими.\r\n-  На много места пътната маркировка е заличена и това затруднява ориентацията в тъмното. Увеличете дистанцията, движете се със скорост, позволяваща спиране в зоната на видимостта.\r\n- Ако на платното забележите пешеходец в нетрезво или неадекватно състояние, спрете и го изведете на безопасно място. Сигнализирайте на тел. 112.", "date": "2018.04.05", "title": "Великденските съвети на КАТ: Планирайте, спокойствие, карайте разумно!"}
{"url": "https://www.dnes.bg/mish-mash/2018/04/05/moderniiat-biznes-kak-izglejda-v-tendencii.372828", "text": "Много пъти сме си задавали въпроса: „Какво да облека“ за различни поводи от това да отидем на работа до обикновена разходка в парка.\r\nРазбира се, трябва да отчетем факта, че има ситуации, в които трябва да се придържаме към стриктен дрескод, тъй като добре знаем поговорката, че по дрехите посрещат.\r\nДнес ще се пренесем в дълбините на бизнес дрескода с новия проект на Tialoto.bg – „Облечи си Tialoto“ и заедно с Tommy Hilfiger ще разкрием тайните правила и възможностите да имплементираме собствения си вкус, характер и индивидуалност, за да преоткрием модерния бизнес.\r\nВизията, която създадохме с колекцията на TommyXGigi се състои от точно четири компонента.\r\n \r\n\r\n \r\nКласическата бяла блуза е най-незаменимият елемент от модерната бизнес визия за пролет-лято 2018. Моделът е с актуални връзки по продължение на яката, което позволява или да заметнем и да създадем ефект „чоукър“, или да вържем на ефектна панделка. Разнообразието и мултифункционалността бележат съвременната интерпретация на класиките, позволяващи с една блуза да създадем повече от една визия.\r\n \r\n\r\n \r\nЕдна от най-актуалните тенденции този сезон са панталоните с висока талия, които са с широка кройка на крачолите. Първото предимство е така желаният от всяка дама ефект на издължаване – изглеждаме не просто по-високи, но и по-слаби. Високата талия поставя женствен акцент на фигурата, а контрастната комбинация между бяла блуза и син цвят на панталона презентират умелото комбиниране на цветове така, че да изглеждаме хем по строгите линии на дрескода, хем да бъдем в свежи цветове за сезона.\r\n\r\n", "date": "2018.04.05", "title": "Модерният бизнес: Как изглежда в тенденции?"}
{"url": "https://www.dnes.bg/top-novini/2018/04/05/kod-shte-vali-li-i-imash-dostavka-v-zatvora-pistoletyt-250-lv.372776", "text": "Бягството от Централния софийски затвор на двамата рецидивисти Владимир Пелов и Радослав Колев вади на показ лекотата, с която затворниците се сдобиват със забранени вещи зад решетките, включително и оръжие.\n\r\nТарифата за вкарване на хладно или огнестрелно оръжие в затвора е 250 лева, като поръчката се плащала отвън, а парите най-често отивали при надзирателя, който ще я направи. Доставката се водела \"специална\" и се правела основно от по-млади служители, разказа пред \"Монитор\" бивш пандизчия, пожелал анонимност. Той е прекарал половината си живот по затворите, а в началото на годината е бил освободен след поредната присъда за кражба.\n\r\nЧесто му се налагало да прибягва до поръчки отвън и твърди, че имал съкилийници, които се въоръжавали основно с ножове. Чувал и за такива с пистолети.\n\n\n\n\rТова често били пищови тип \"дамски\", които били по-малки и по-лесни за скриване. Не се стигало обаче до използването им. Не знае каква е тяхната бройка, но ги имало скрити из килиите и дворовете на затворите. \n\r\nНай-вероятно е подобен и случаят с избягалите затворници Пелов и Колев, които се оказаха въоръжени с пистолет и с нож. \n\r\n\"Чувал съм, че ако се вкарва пистолет, то надзирателят го доставя повреден, за да не стане самият той жертва. При Пелов обаче явно оръжието е работело, щом е стрелял\", разказа бившия пандизчия и обясни как точно става поръчката. \n\r\n\"Когато искаш нещо от някой надзирател, го питаш \"Ще вали ли?\". Ако той ти каже - \"Може и да вали\", това означава, че може и да ти свърши работа. Ако ти отговори - \"Времето е хубаво\", значи не трябва да го питаш нищо повече\", разяснява бившият затворник.\n\r\nС кодови наименования било и всичко, което се поръчва. За шише алкохол от половин литър например се питало \"Кога имаш рожден ден, че да почерпиш?\". Ако надзирателят отговори – \"Другата седмица\", значело, че другата седмица ще вкара една бутилка алкохол. Цената за услугата била 50 лева. Доза хероин или марихуана пък се таксувала по 100 лева. За нея се питало - \"Кога ще те видя по-усмихнат?\".\n\r\nПарите за поръчките се взимали основно от близките на затворниците, тъй като вътре в зандана имало камери и дори пандизчията да е получил месечната си заплата ако е работил, то няма как надзирателя да вземе парите. \n\r\nНай-много пари се въртели за телефонни разговори.\n\r\n\"Мит е, че всеки затворник има телефон. Апаратите зад решетките струват много скъпо, а и дори да не ти ги намерят служителите, другите затворници ще те видят и ще те издадат или ще ти го откраднат. За това се ползват надзирателите. Те нямат пистолети, но имат телефони и продават един разговор с тях за по 20 лева. Можеш да говориш в рамките на до десетина минути, но само в негово присъствие. Колегите са доволни от тази услуга, защото на тях им излиза по-скъпо да говорят през системата на затвора. Тя струва три лева на минута и още след първото прозвъняване на сигнала сметката ти е намаляла с 2,49 лв. и единственото, което ти остава, е да вкарваш още пари, за да проведеш един триминутен разговор“, разказа още източникът.\n\r\nБягството на Пелов и Колев е финансирано от ботевградски бизнесмен, за когото Владимир е работил, докато е бил на свобода, и е изпълнявал негови поръчки за палежи, рекет и дори убийства, които още се разследват. Това е една от версиите, по които работят в МВР, твърди \"\".\n\r\nБизнесменът вече е разпитван, показания даде и синът на Пелов. Докато бил под домашен арест, Владимир Пелов бил подозиран за серия от престъпления в Ботевград, които още не са разкрити. За поръчител се сочи точно бизнесменът, който официално се занимава със земеделие, хазарт и ресторантьорство. След като Пелов влезе зад решетките през март 2016 г., синът му често бил засичан в компанията на боса, а колата му - в двора на къщата му.\n\r\nКримиконтингентът на Ботевград знаел от година и половина, че Пелов подготвя бягство, имало и поне десет устни сигнали към администрацията. Само един от тях е оформен в писмен вид до МВР. За него вчера потвърди и вътрешният министър Валентин Радев.\n\r\nКакъв се осъществило бягството?\n\r\nКъм 15:45 ч. на 3 април Пелов и Колев напуснали килията си и под конвой били съпроводени на първия етаж на затвора. Наредили се на опашка заедно с други пандизчии пред стая, от която да получат пратка от близките си - телевизор. Всеки багаж, който съдържал електронни уреди, обаче минавал през скенер за проверка от технически сътрудник на затвора. В стаята за получаване на техника служителят бил сам. От затворниците го деляла само леснопреодолима преграда.\n\r\nИ Пелов, и Колев слезли да си получат телевизора въоръжени. Пелов с боен пистолет, а Колев носел нож. Първо Колев извадил ножа, а веднага след него Пелов пистолета. Техническият сътрудник бил повален с един удар за секунди. След това убийците прескочили преградата.\n\r\nПелов и Колев след това заплашили охраната на втори пост и излезли навън, където открили огън. Бегълците са излезли през входната врата. Тя е била отворена както винаги досега, каза заместникът на Цачева проф. Николай Проданов. Според зам. вътрешния министър Красимир Ципов затворниците са използвали надзиратели като \"жив щит\" да им бъдат отворени вратите.\n\r\nСвидетел на последния епизод от бягството е чистачката, която се разкрещяла и започнала да гони затворниците.\n\r\nДвамата убийци, избягали през парадния вход на Софийския централен затвор, са се раздели и се крият в никому неизвестни квартири, най-вероятно в столицата. Очакват се да излязат, за да сменят скривалищата, или да направят опит за минаване на границата в дните около Великден, но не по-късно в средата на другата седмица, пише \"Труд\".\n\r\n\"Хората трябва да са много бдителни. В момента, в който имат съмнение за това, че лицата се намират някъде, в никакъв случай да не ги доближават, защото двамата са въоръжени и опасни, а да се обадят на тел. 112 или на полицията\", призоваха разследващите.\n\r\nЖесток, отмъстителен, изключително агресивен, брутален, интелигентен и комбинативен. Така бивши и настоящи полицаи и психолози описват избягалият Владимир Пелов. Той се прочу през 1996 г., когато при грабеж на чейнджбюро в Пловдив застреля сарафа и задигна 300 долара. За кървавото престъпление той е осъден на 11 години затвор, но излежава само шест заради добро поведение. През 2010 г. той кандидатства в Софийския университет за специалността \"Екология\" и изкарва оценка 5,88. Само година след това обаче Пелов отново влиза в криминалните хроники. Заедно с негов авер атакуват златарско ателие в Ботевград. На главата си е сложил карнавална маска, пребива собственика му и задига колиета, обеци и гривни за 52 000 лева. При бягството си Пелов и съучастникът му стрелят по полицаи и отвличат автомобили. Тогава психолози от МВР убеждават майка му да издаде местонахождението му, тъй като имало възможност да бъде убит при акция по залавянето му. За това престъпление той е осъден на 25 години затвор. Към тази присъда са добавени и годините, които са му останали от предишното наказание. \n\r\nАверът му в бягството Радослав Колев пък е в затвора за убийство на данъчен през 2014 г., който извикал Радослав да му поправи компютъра. Данъчният обаче започнал да го гали, дори го хванал за пениса. Това разярило Колев, който хванал чук и започнал да го удря по главата. Накрая му прерязал гърлото. По време на разследването станало ясно, че като дете Колев бил изнасилен и това отключило агресията му. Пред съда той направи самопризнания и получи 26 г. затвор. Преди това е лежал в затвора за грабежи на старици.", "date": "2018.04.05", "title": "Код \"Ще вали ли?\" и имаш доставка в затвора, пистолетът - 250 лв."}
{"url": "https://www.dnes.bg/obshtestvo/2018/04/05/policiiata-vliza-pod-prikritie-v-cyrkvite-kat-s-masirani-akcii.372777", "text": "Полицаи под прикритие ще дебнат за терористи в цървките за Великденските празници, както и за всякакви лица, които имат съмнително поведение. Служителите на реда ще влизат в храмовете като редови посетители, но ще наблюдават зорко всички хора, съобщава \"Монитор\". \n\r\nПреди и по време на служенията в храмовете и манастирите, униформени представители на Охранителна полиция ще извършват проверки. \n\r\n\"Те ще са за документи за самоличност и наличието на опасни предмети\", обясни инспектор Асен Мичев от отдел \"Охранителна полиция\". До вчера са били проверени 118 църковни храма и параклиси.\n\r\nСериозен ресурс на полицията ще бъде впрегнат и следенето за джебчийски кражби.\r\n                    \r\n                    \r\nПред големите църкви ще бъдат създадени пунктове, през които няма да бъдат допускани граждани, употребили алкохол и дрога или носещи обемисти предмети.\n\r\nВсички екипи на Пътна полиция в СДВР ще бъдат на улиците, както и моторизирани екипи, които ще подпомагат движението на превозните средства на територията на столицата, така и на входно-изходните пътища.\n\r\nСериозен ресурс е отделен и за пожарната безопасност, особено предвид последните случаи на произшествия, които нажежиха обществото. От пожарната вече са направили проверка на общо 1606 обекта, където ще се провеждат тържествени ритуали. Инспектирани са били дори и хижи и хотели, в които ще се настаняват гости и туристи. Равносметката от проверката е 446 констатурани нарушения в обектите. Те са били основно заради липсващи или неизправни пожарогасители, повредено осветление за евакуация и необозначени изходи.\n\r\nКАТ пък ще прави масирани акции през празниците. Униформените ще наблягат на проверките за алкохол и наркотици, както и за шофирането с превишена скорост.\n\r\n\"По отношение на безопасността по пътищата на всички проблемни участъци, входно-изходни артерии на големите градове и възлови кръстовища, ще има екипи на \"Пътна полиция\", които ще подпомагат и регулират движението, ако това е необходимо\", обясни главен инспектор Росен Рапчев.\n\r\nОчаква се най-натоварени да бъдат автомагистралите \"Струма\", \"Тракия\", \"Хемус\", пътищата Е-79 към Кулата, София-Варна, Велико Търново-Русе, Варна-Добрич-Силистра, както и към големите курорти – зимни и летни.\n\r\nСъс заповед на АПИ, ще бъде спряно движението на тежки автомобили по магистралите и основните първокласни пътища на страната. Същата мярка е предвидена и за последния почивен ден - 9 април, но за времето от 14 до 20 часа. Забраната няма да се отнася само за фирмите, превозващи живи животни и стоки на температурен режим.", "date": "2018.04.05", "title": "Полицията влиза под прикритие в църквите, КАТ с масирани акции"}
{"url": "https://www.dnes.bg/football/2018/04/05/livyrpul-razpilia-siti-gleda-kym-1-2-finalite-v-shl.372778", "text": "Ливърпул разпиля Манчестър Сити с 3:0 в първия ¼-финален мач от Шампионската лига, който се игра на \"Анфийлд\". Това бе първи по рода двубой между двата тима в евротурнирите, а \"мърсисайдци\" определено бяха доста по-добри от противника си в големи моменти от мача и заслужено се добраха на крачка от ½-финалната фаза.\n\r\nСалах откри в 12-ата минута, а в 21-ата Окслейд-Чембърлейн удвои аванса на домакините. За класическия резултат точен бе Мане, който вкара в 31-ата минута и така тотално \"нокаутира\" противника.\n\r\nПреди този мач и двата тима имаха сериозни кадрови проблеми – домакините в отбраната, а гостите – в атаката.\n\r\nЗа Сити не игра Агуеро, което бе голям проблем за тима, а пък Юрген Клоп имаше на разположение само двама централни бранители.\n\r\nДомакините получиха тежък удар, след като Салах се контузи малко след почивката и бе заменен принудително.\n\r\n", "date": "2018.04.05", "title": "Ливърпул разпиля Сити, гледа към 1/2-финалите в ШЛ"}
{"url": "https://www.dnes.bg/obrazovanie/2018/04/05/blizo-8-hiliadi-studenti-nedouchili-visshe.372779", "text": "Близо 8 хиляди млади българи, или около 3,4 на сто от всички български студенти, са напуснали по различни причини висшето си образование през 2016 г., сочат данни от анализ на Евростат за младите европейци, напуснали следването си през въпросния период, цитирани от БТА.\n\r\nКато основна причина за напускане на системата на висшето образование, според европейската статистика, се отчита незаинтересоваността на младежите да учат, както и желанието им да работят - около 25 процента или всеки четвърти прекъснал висшето си образование, както у нас, така и в ЕС.\n\r\nСпоред данни на НСИ за въпросния период, у нас в системата на висшето образование са се обучавали общо около 231 хиляди души, като от тях 31 хиляди са били в частни висши училища.\r\n                    \r\n                    \r\nПрез 2016 г. са завършили различни степени на висшето си образование 60 383 души, от които 23 хиляди мъже и над 37 хиляди жени. Най-много от завършилите са били със степен \"бакалавър\" - близо 31 хиляди души, следвани от магистрите - 26 хиляди, професионалните бакалаври - 2 400 и докторантите - над 1 400 души.\n\r\nНапусналите младежи в частните висши училища през 2016 г. са били около 3 хиляди, а останалите 5 хиляди са напуснали системата на държавните висши училища.\n\r\nНай-предпочитаните специалности у нас са били в областта на здравеопазването - близо 27 на сто от всички студенти, следвани от стопанските науки и администрацията - 18 процента и право - 12 процента.\n\r\nНай-нисък е бил делът на студентите, обучаващи се в специалност журналистика - 0,4 на сто, природни науки - 0,3 на сто и математика - 0,1 на сто.\n\r\nНад 3 милиона младежи в ЕС са били в университет или в колежа, но са преустановили обучението си в даден момент, според проучването на Евростат. Почти 30 милиона млади хора в ЕС, обаче са завършили висшето си образование през същия период, отчита европейската статистика.\n\r\nВсеки четвърти млад европеец, напуснал висшето си образование, посочва като причина за това желанието си да започне работа, за сметка на следването. Други 22 процента от напускащите системата на висшето образование посочват незаинтересованост от следването. Около 18 процента споделят, че имат съществени затруднения при обучението си, а около 17 процента напускат по семейни или финансови причини, отчита Евростат.", "date": "2018.04.05", "title": "Близо 8 хиляди студенти недоучили висше"}
{"url": "https://www.dnes.bg/stranata/2018/04/05/vremeto-se-zatopli-globi-za-myrliovcite-v-park-lauta.372780", "text": "В пловдивския парк \"Лаута\" глобяват всички мърльовци, които люпят семки и ги изплюват на земята или си хвърлят фасовете по алеите. Глобата е 50 лева и до момента трима са били ужилени с нея. Из парка висят табели с текст: \"Забранява се изхвърлянето на семки и люспи извън определените за целта места. Глоба: 50 лв.\", припомниха от районното кметство, цитирани от \"Монитор\". \r\nТабелите бяха обновени в сряда, за да може да бъдат виждани от хората, които в хубавото пролетно време пълнят парка вечер и в почивните дни.\r\nСпоред кмета на район \"Тракия\" Костадин Димитров предупреждението дава ефект и сега паркът е по-чист. Гражданите приветстват усилията за поддържане на чистотата и подкрепят налагането на глоби спрямо малцината нарушители, които замърсяват околната среда, като чоплят семки или си изхвърлят фасовете от цигари извън достатъчното на брой кошчета за отпадъци.", "date": "2018.04.05", "title": "Времето се затопли, глоби за мърльовците в парк \"Лаута\""}
{"url": "https://www.dnes.bg/zvezdi/2018/04/05/chernata-zlatka-tuningova-gryd-za-liatoto.372781", "text": "Плеймейтката Златка Димитрова, която през последната година се бе съсредоточила предимно в отглеждането на детето си, отново напомни, че плеймейтското в нея не е угаснало. \n\r\nТя се подложи на операция, с която тунингова гръдта си и вече е с подменени импланти за предстоящия летен сезон. За хирургическата интервенция, която бе осъществена от д-р Енчев, проговори самата Димитрова, като публикува видео на живо от операционната маса.\n\r\nМеждувременно Димитрова няма против трансфера от модните среди в кухнята. Тя е категорична, че работата продължава да е важна да нея, но се е фокусирала изцяло върху семейството си. Въпреки че дари приятеля си Мирослав със син преди малко повече от година, Черната Златка, както е по-известна сред феновете си, не бърза да се врича във вечна вярност.\r\n                    \r\n                    \r\n\"Като булка няма да ме видите. Това, че няма да нося неговата фамилия, не е проблем. Това не ме прави по-малко негова жена. За мен любовта на двама души, отношенията им се изразяват в това да се уважават и обичат. Живеем в мир и хармония. Аз винаги прощавам, на всеки. Когато простиш на някой, все едно прощаваш на себе си\", казва тя.\n\r\nНаскоро се появиха слухове, че тя се е разделила с Миро и се е завърнала при майка си, но досега нито един от двамата не ги е потвърдил или отрекъл.", "date": "2018.04.05", "title": "Черната Златка тунингова гръд за лятото"}
{"url": "https://www.dnes.bg/rusia/2018/04/05/rusiia-pita-kyde-sa-domashnite-liubimci-na-skripal.372782", "text": "Говорителката на руската дипломация Мария Захарова поиска от Великобритания да разкрие здравословното състояние на домашните животни на семейство Скрипал, предаде Франс прес.\n\r\nБившият двоен агент Сергей Скрипал и дъщеря му Юлия бяха отровени на 4 март в английския град Солсбъри. Великобритания обвинява Русия за това нападение, а Кремъл отрича да е замесен.\n\n\n\nЛондон експулсира руски дипломати и обяви замразяване на двустранните отношения. Двадесетина страни подкрепиха Великобритания и на свой ред експулсираха руски дипломати. Русия направи същото като ответна мярка и това доведе до най-голямата вълна от взаимни експулсирания на дипломати - общо около 300 - в историята на отношенията на Русия и западните страни, отбелязва АФП.\r\n                    \r\n                    \r\n\"Разполагаме с надеждни сведения, че семейство Скрипал са имали домашни животни. Къде са тези животни сега? Какво е състоянието им? Защо британската страна е премълчала този факт? Става дума за живи организми и ако в къщата е имало токсични вещества, тези живи организми трябва да са пострадали\", заяви Захарова на седмичната си пресконференция.\n\r\n\"Това е в пряка връзка със случая, ако наистина става дума за химически отровни вещества и като се има предвид, че няколко версии за отравянето го свързват с къщата, където е живеело семейство Скрипал\", добави тя.\n\r\nПлеменницата на Сергей Скрипал, цитирана от руската преса, заяви, че семейството е имало морски свинчета и котки.\n\r\nПолицията установи, че Сергей Скрипал и дъщеря му Юлия са били в първоначален контакт с отровното вещество в дома на бившия шпионин, след като откри най-висока концентрация от веществото на входната врата на къщата.\r\n ", "date": "2018.04.05", "title": "Русия пита: Къде са домашните любимци на Скрипал?"}
{"url": "https://www.dnes.bg/zvezdi/2018/04/05/lili-djeims-na-29-ekrannata-pepeliashka.372696", "text": "\n\r\nНа днешния 5 април рожден ден празнува младата британска актриса Лили Джеймс. Тя е родена през 1989 година в малкото градче Ишър, Великобритания, като започва своята професионална кариера през 2010 година.\n\r\nНай-известните й роли са в хитовия британски сериал \"Имението Даунтаун\", както и във филмите \"Гневът на титаните\" и \"Пепеляшка\". Освен това тя взима участие и в много театрални постановки.\n\r\n\n\r\nЛили израства в семейството на актриса и музикант. Именно от родителите си тя наследява любовта към киното и театъра.\n\r\nТалантливата актриса има шотландско, френско и германско потекло. \r\n                    \r\n                    \r\nАктрисата има двама братя.\n\r\nНейната баба е американската актриса Хелън Хортън.\n\r\nЛюбопитно е, че по линия на своята баба Хелън е далечна роднина на бившия американски президент Джорж Буш.\n\r\nЛили е висока точно 1.70 см.\n\r\nЗавършва училище по музика и театър в британската столица Лондон през 2010 година.\n\r\nОсвен като актриса, Лили е и музикантка. Тя е мецосопран. На този етап обаче тя се е отдала изцяло на актьорската си кариера и засега не се занимава много с музика.\n\r\nИмала е връзка със своя колега Мат Смит.", "date": "2018.04.05", "title": "Лили Джеймс на 29: Екранната \"Пепеляшка\""}
{"url": "https://www.dnes.bg/usa/2018/04/05/mark-zukyrbyrg-shte-dade-pokazaniia-v-senata-na-sasht.372783", "text": "Изпълнителният директор на Фейсбук Марк Зукърбърг се е съгласил да даде показания в Сената, предаде Асошиейтед прес. Зукърбърг ще се яви на рядко съвместно заседание на сенатските комисии за търговията и по юридическите въпроси на 10 април.\n\r\nОтделно той ще се яви и на заседание на заседание на комисията по енергетика и търговия на Камарата на представителите на 11 април.\n\r\nАмериканските конгресмени поискаха да разговарят лично с шефа на Facebook след разкритията, че свързаната с Тръмп фирма за политически консултации \"Кеймбридж Аналитика\" се е сдобила неправомерно с личните данни на десетки милиони потребители на социалната мрежа без тяхно разрешение с намерението да повлияе на хода на президентските избори от 2016 г. \r\n                    \r\n                    \r\nFacebook вече привлече внимание върху себе си, след като руснаци използваха тази и други социални мрежи за намеса в същите избори.\n\r\nТехническият директор на Facebook Майк Шрьопфер призна в блога си, че засегнатите от \"Кеймбридж Аналитика\" потребители на Фейсбук са 87 милиона, а не 50 милиона, както се говореше досега, предаде Франс прес.\n\r\nПовечето от засегнатите потребители се намират в САЩ.\n\r\nПрез 2014 г. \"Кеймбридж Аналитика\" е пуснала психологическа анкета във Facebook, на която отговорили 270 000 души и чрез нея получила достъп до личните данни на 87 милиона техни приятели. Това позволило на британската фирма да се сдобие с ценна база данни за разработване на алгоритъм за анализ на политическите предпочитания на избиратели преди да бъде наета от предизборния екип на Доналд Тръмп.\r\n ", "date": "2018.04.05", "title": "Марк Зукърбърг ще даде показания в Сената на САЩ"}
{"url": "https://www.dnes.bg/snimka-na-denia/2018/04/05/i-dnes-toplo-no-na-mesta-s-dyjd-i-grymotevici.372784", "text": "Днес от запад на изток облачността ще се увеличава. След обяд в западните и централни районите ще се развива купесто-дъждовна облачност и ще има краткотрайни валежи от дъжд с гръмотевици.\r\nВъпреки това ще се задържи топло с максимални температури между 20 и 25 градуса, в София - 22. Това прогнозира в студиото на \"България сутрин\" синоптикът Симеон Матев.\r\nСлед обяд над планините ще се развива купесто-дъждовна облачност и в масивите от западната половина от страната ще има краткотрайни валежи от дъжд с гръмотевици. Ще духа слаб до умерен вятър от юг-югозапад, като по високите части временно ще се усили.\n\r\nПо Черноморието максималните температури ще са между 11 и 16 градуса. През нощта срещу петък и в петък в северозападната половина от страната на много места ще превали и прегърми. Ще духа слаб до умерен вятър от север-северозапад, а дневните температури ще се понижат с 5-7 градуса, предупреди синоптикът пред .\r\n\"През събота и неделя вятърът навсякъде ще се ориентира от изток-североизток и ще се усили. Облачността ще е променлива. В събота на места в Южна България е възможно да превали краткотраен дъжд. В неделя вероятността за това е по-малка. Максималните температури ще бъдат между 14 и 19, а минималните - между 4 и 9 градуса\", допълни още Матев.\n\r\nВ понеделник вятърът чувствително ще отслабне, в много райони и ще стихне. Ще преобладава слънчево време\n\r\n ", "date": "2018.04.05", "title": "И днес топло, но на места с дъжд и гръмотевици"}
{"url": "https://www.dnes.bg/obshtestvo/2018/04/05/veganite-sreshtu-cyrkvata-zaradi-izbivaneto-na-agynca.372791", "text": "Български вегански съюз готви извънредна и дръзка акция пред Светия синод днес от 18 часа. \n\r\nПротестираме срещу църквата като институция заради мълчаливото ѝ безразличие към всички жертвоприношения на животни за Гергьовден, Великден, Никулден и ред други нейни празници. Протестираме срещу безразличието и апатията ѝ. Протестираме срещу провеждането на курбани от нейни вярващи. Протестираме срещу масовото избиване на бебета агънца, тонове риба, предколедните прасета и ред други животни! Църквата не само не заклеймява тези зверства, а кротко си мълчи, но и на всичкото отгоре се привикват нейни служители да участват в тези церемонии. Това е недопустимо и възмутително\", заявяват от съюза.\r\n                    \r\n                    \r\nСред исканията на веганите са църквата незабавно да се обяви против курбаните включващи жертвоприношения на животни и да заклейми извършителите им. Това трябвало да стане преди да свършат великденските пости. Те настояват и за анатемосване на всички убийци на животни.\n\r\n\"Не, не се бъзикаме, сериозни сме. Живеем в 21 век и е крайно време църквата да заклейми убийствата на животни официално\", настояват от веганската организация.\r\n ", "date": "2018.04.05", "title": "Веганите срещу църквата заради избиването на агънца"}
{"url": "https://www.dnes.bg/obshtestvo/2018/04/05/veliki-chetvyrtyk-vreme-za-boiadisvane-na-iaica.372785", "text": "Велики четвъртък е най-важният ден от Страстната седмица. На този ден се припомня Тайната вечеря на Божия син с апостолите, на която Исус Христос дава на своите ученици последните си духовни напътствия. Пророкува смъртта си на кръста и посочва, че един от тях ще го предаде на фарисеите, за да бъде съден, измъчван и разпнат.\n\r\nСлед вечерята Христос взел хляб, благословил го, разчупил го, раздал на учениците си и казал: \"Вземете, яжте, това е моето тяло!\". После вдигнал чашата и казал: \"Пийте от нея всички. Това е моята кръв на Новия завет, която за вас и на мнозина се пролива за прощение на греховете\". След причастието Христос признал пред своите ученици, че ще бъде предаден. Вечерта на Велики четвъртък се отслужва Последованието на 12-те евангелия.\r\n                    \r\n                    \r\nНа Велики четвъртък Исус произнася молитва в Гетсиманската градина под Елеонския хълм и умива нозете на апостолите в знак на смирение и любов към тях. Църквата припомня и за съда на Пилат Понтийски над Исус, неговата смърт и погребение. \r\nНа този ден свещенослужителите изнасят кръста от олтара, което символизира носенето му от Христос към Голгота. Вечерта в храмовете се служи утренята на Велики петък, когато се четат 12 определени откъса от Евангелието, между които и тези за Тайната вечеря и за предателската целувка на Юда.\n\r\nВелики четвъртък крие много символика. Според традицията великденските яйца се боядисват рано сутринта на Велики четвъртък или на Велика събота преди празника Възкресение Христово.\n\r\nПървото яйце трябва да се боядиса в червено. С него се прави кръстен знак върху челата на децата, а после и на всички останали от семейството. Това яйце се оставя настрана от другите и се подменя с миналогодишното, което през цялото време е престояло в къщата - да носи здраве, радост и щастие на нейните обитатели. Яйцето се пази, за да носи късмет.\n\r\nСледващото яйце също е червено - то се оставя в църквата в събота вечерта, след празничното богослужение, което продължава след полунощ, или на другия ден. Как ще боядиса останалите яйца е въпрос, който зависи от вкуса на всяка домакиня.\n\r\nОт древни времена много култури асоциират яйцето с Вселената. Персите, например, вярвали, че Земята се е излюпила от гигантско яйце. Много народи виждали в яйцето символ на прераждането през пролетта. Яйцата са били боядисвани, декорирани и рисувани от римляни, гали, перси и китайци. След възникването на християнството яйцето започва да се възприема като символ на раждането на човека от природата. Червените яйца са символ на Христовата мъченическа кръв. В Гърция първоначално яйцата са се боядисвали само в червено.\n\r\nНа Велики четвъртък се подновява квасът и се замесва тестото за великденските хлябове. Те носят най-разнообразни названия из България - великденски кравай, богова пита, кошара, харман, квасник, яйченик, плетеница или кукла. Обикновено се украсяват с нечетен брой червени или бели яйца и с усукано около тях тесто. Жените приготвят и по-малки великденски хлебчета, с по едно червено яйце в средата, които се дават на първия гостенин, на кумовете и на роднини.\n\r\nУ нас по традиция на Велики четвъртък се замесват и козунаците за празника. Козунакът е сладък обреден хляб, който символизира тялото на Исус Христос, така както боядисаните в червено яйца символизират кръвта му. Обикновено козунакът се прави в кръгла форма и се украсява с плетеници, като в средата се слага червено яйце. Смята се, че в България козунакът е \"дошъл\" в периода 1915-1920 година.", "date": "2018.04.05", "title": "Велики четвъртък – време за боядисване на яйца"}
{"url": "https://www.dnes.bg/stranata/2018/04/05/dom-v-pepel-abiturient-i-maika-mu-ostanaha-bez-pokriv-sled-pojar.372790", "text": "Майка и детето й останаха без дом, след като пожар изпепели дома в мездренското село Елисейна до основи. \n\r\nИнцидентът е станал навръх Цветница. Сега жената и синът й, който е 12-класник и му предстои завършване и бал, са приютени в съседи и не знаят как ще живеят занапред. \n\r\nРосица Стоянова и 18-годишният й син се събрали с приятели за празника, когато от съседи разбрали, че къщата им гори. Росица не повярвала, помислила, че е първоаприлска шега.\n\r\nКогато видяла страшната гледка, на Росица й прилошало, наложило се да викат линейка. Пожарникарите не успели да спасят дома. \n\r\nЖената, която работи към кметството и получава 106 лева помощи и детски, се чуди как ще поправи щетите. \r\n                    \r\n                    \r\nСинът й пък се готви за матури, и дори и в тежкия за него момент, не пропуска пробната матура. Не иска обаче да се показва и не иска съжаление. \n\r\n\"Объркан съм, трагедия, сега за къщата ли да мисля, за училище ли, за бал ли да мисля, аз тук съм от бебе, тук съм си свикнал. Стара къща беше, но вършеше работа\", разказва момчето пред bTV.\n\r\nОт стаята му нищо не е от станало, дори дрехите на гърба му са дарени от добри хора, а маратонките – купени на вересия от магазина. Изгорели и парите, които спечелил като строител в Своге.\n\r\nДвамата сега спят в каруца, за да пазят поне железата, останали от руините.\n\r\n\"Ще помогнем с ресурсите, които имаме, ще разчистим терена, ще се опитаме да осигурим временно жилище чрез доставка на фургон, ще направим всичко този тъжен отпечатък от Цветница по Великден да изглежда по различен начин\", обещава мездренският кмет Генади Събков.\n\r\nОсвен от Община Мездра, на семейството подават ръка и от Националното сдружение на сираците в България. \n\r\n\"Разговарял съм със собственик на завод в Плевен, който веднага откликва на молбата ми за помощ да осигури костюм за абитуриента, както и обувки от една фирма в България, отделно собственик на фирма за матраци откликва да осигури такива, и вече сме в преговори с дърводелски фирми, които пък да произведат и мебели\", обяснява председателят на организацията Слави Михайлов.\n\r\nТърговец на строителни материали от Мездра също ще помогне.\n\r\nТихомир е категоричен: \"Ако има някой да предостави материали, ще започна да си строя, няма да чакам наготово никой\".", "date": "2018.04.05", "title": "Дом в пепел: Абитуриент и майка му останаха без покрив след пожар"}
{"url": "https://www.dnes.bg/notifikacii/2018/04/05/nato-ne-se-opitva-da-izolira-rusiia-sysed-e.372787", "text": "НАТО не се стреми да изолира Русия след нападението срещу бивш руски разузнавач и дъщеря му във Великобритания миналия месец, но трябваше да реагира твърдо, за да покаже неодобрението си към Москва, заяви генералният секретар на алианса Йенс Столтенберг, цитиран от Ройтерс.\n\n\n\r\nМиналата седмица НАТО изгони седем дипломати от руската мисия към алианса и ограничи максималния брой на делегацията от 30 на 20 души след нападението в Солсбъри, за което Западът обвинява Русия. Кремъл отрича да е замесен.\n\r\n\"Ние продължаваме да се стремим към по-добри отношения с Русия, защото Русия е наш съсед /.../ ние не се стремим да я изолираме\", каза Столтенберг по време на посещение в университета в Отава.\r\nСтолтенберг изтъкна, че НАТО е разтревожена от все по-напористата Русия, която по думите му анексира Крим, дестабилизира Източна Украйна, подкрепя сирийския президент Башар Асад и се меси във вътрешните работи на други държави.\n\r\n\"Това е причината, поради която съюзниците и партньорите на НАТО реагираха по този начин след нападението в Солсбъри. Защото това не е единичен случай\", отбелязва шефът на алианса. \"Това е една атака, извършена на фона на модел на поведение, което виждаме Русия да проявява от много години\", добави Столтенберг. \r\n \r\n/БТА/\r\n ", "date": "2018.04.05", "title": "НАТО не се опитва да изолира Русия, съсед е"}
{"url": "https://www.dnes.bg/obshtestvo/2018/04/05/radev-obrychyt-okolo-begylcite-se-zatiaga-eksperti-niama-da-gi-hvanat.372793", "text": "След бягството на двамата рецидивисти от Централния софийски затвор факт станаха и първите оставки. По разпореждане на премиера Борисов и след проверка на място, министърът на правосъдието Цецка Цачева поиска да напуснат временно преназначеният на длъжността главен директор на Главна дирекция \"Изпълнение на наказанията\" Свилен Цветанов и началникът на затвора в София Петър Кръстев.\n\n\n\n\n\r\nОставките са приети от министъра, като длъжностите им ще бъдат временно заети от служители на Главна дирекция \"Охрана\" към правосъдното министерство.\n\r\n\"Трудно е да говорим за пробив в сигурността след като при последния си протест надзирателите изтъкнаха факта, че са малобройни и не могат по никакъв начин да обезпечат херметичността на затворите. Два пъти повече затворници с два пъти по-малко персонал. На практика така изглежда Софийският затвор\", коментира в студиото на \"България сутрин\" бившият главен секретар на МВР Николай Радулов.\r\n                    \r\n                    \r\nНай-тревожно е това, че редът в българските затвори се диктува от самите затворници. Налице е едно самоуправление. Показателен е фактът, че на престъпниците е позволено да вкарват най-различни техники, респективно с тях могат да влязат и всякакви предмети\", коментира още той.\n\r\nПред  криминалният журналист Богдана Лазарова подчерта, че на практика система не съществува. А мерките, които са били взети срещу бягството на единия от рецидивистите Владимир Пелов преди година, са били крайно недостатъчни.\n\r\n\"Кой е вкарал въпросното оръжие? Надзирателите са единствените посредници между затворниците и външния свят\", отсече тя.\n\r\nПсихологът Христо Монов обясни, че макар всички затворници да работят докато излежават присъдите си, те имат цялото време на света. И естествено го използват, за да кроят планове за бягство.\n\r\nИ тримата гости в студиото на Лора Инджова и Златимир Йочев заключиха, че Владимир Пелов и Радослав Колев няма да бъдат заловени. А този случай е поредното доказателство, че системата не работи.\r\nВътрешният министър Валентин Радев пък обяви, че търсенето на престъпниците продължава. \n\r\n\"Кръгът се затяга около тях и се надяваме, че не са успели да минат границата\", заяви той пред Нова тв.\n\r\nРадев развенча и историята с чистачката, която е гонила двамата затворници.\n\r\n\"Тя не знае какво се случва и е тичала по пътя, отивала е да види какво става, но всъщност ги е преследвал друг колега от социалната служба\", обясни министърът.\n\r\n\"Случаят е драстичен. Двамата са много опасни и при това въоръжени\", каза още Радев. Той не смята, че Цецка Цачева трябва подаде оставката си като министър на правосъдието, а че съдебната система има нужда от реформа.", "date": "2018.04.05", "title": "Радев: Обръчът около бегълците се затяга, експерти -  няма да ги хванат!"}
{"url": "https://www.dnes.bg/index/2018/04/05/receptata-dnes-velikdenski-kozunak-s-rom-i-stafidi.372693", "text": ":\r\n450 г бяло брашно\r\n3 яйца\r\n150 г захар\r\n100 г масло\r\n50 г олио\r\n5 с.л. прясно мляко\r\n1 пакетче суха мая\r\nКората от 1 лимон или лимонова есенция\r\n1 ванилия\r\n3 с.л. ром\r\n½ чаша стафиди\r\n \r\n:\r\n \r\nМаята се смесва с леко затопленото мляко, 1 лъжица от захарта и 1 лъжица от брашното. Сместа се разбърква и се оставя настрана, за да се активира маята. Пресейте брашното заедно със захарта. В средата направете кладенче, където трябва да изсипете яйцата, разтопеното масло, сместа с маята (кваса), ванилията, рома и стафидите. Омесва се меко тесто. Добре е да се меси в продължение на 20-30 минути, за да се обогати максимално с въздух. От време на време усуквайте тестото с ръце. Докато месите, мажете тестото с олио. След като го замесите, оставете го да „почине“ за известно време. Премесете го отново след 30 минути като добавите останалото олио и останалите стафиди (ако не сте сложили цялото количество). Покрийте го с чиста кърпа, за да втаса. Втасалото тесто се разделя на 3 части. Всяка от тях се маже с олио. С ръце се оформят продълговати форми от тестото. Трите продълговати части на тестото се сплитат на плитка. В края тестото се притиска, за да се запази формата.\r\n \r\nСплетеният козунак се оставя да втаса още веднъж за 30 минути. Маже се със жълтък и се поръсва със захар. Пече се в предварително загрята на 180 градуса фурна.\r\n\r\n", "date": "2018.04.05", "title": "Рецептата Dnes: Великденски козунак с ром и стафиди "}
{"url": "https://www.dnes.bg/stranata/2018/04/05/korupciiata-v-sektor-sigurnost-zaradi-niskite-zaplati.372788", "text": "Двама строго охранявани затворници, с присъди, близки до максималните, избягаха въоръжени посред бял ден през парадния вход на най-строго охранявания затвор в България. Издирването на бегълците продължава, а вчера по думите на министъра на правосъдието стана ясно, че за подготвеното бягство службите имали информация още миналото лято.\n\n\n\n\n\r\nСпоред бившия министър на правосъдието Антон Станков внасянето на огнестрелно оръжие в затвора няма как да стане без участието на вътрешен човек.\n\r\n\"Ниското заплащане води до корупция. Затворите в България са еднакво строго охранявани. С тези присъди двамата бегълци са били или на строг, или на усилено строг режим и не би трябвало да имат досег до оръжия. Министерството на правосъдието трябва да проведе собствено разследване\", категоричен е Станков в \"България сутрин\".\r\n                    \r\n                    \r\nПо думите му е крайно време системата на МВР като цяло да бъде реформирана, заедно с това да се обърне внимание и на затворите.\n\r\n\"Станаха такива изменения, че Софийският затвор се оказа в центъра на града. Не му е мястото там. Трябва да бъде засегнат въпроса за строеж на нова сграда на друго място\", твърди експертът пред .\n\r\nТой е на мнение, че мобилните комуникации са сериозен проблем на затворите.\n\r\n\"Не мисля, че след този случай трябва да се стигне до оставката на Цецка Цачева. Практиката сочи, че адекватни действия в рамките на седмица от страна на властите биха могли да свършат работа и двамата бегълци да бъдат хванати\", уточни бившият правосъден министър.\n\r\n ", "date": "2018.04.05", "title": " Корупцията в  сектор \"Сигурност\" - заради ниските заплати"}
{"url": "https://www.dnes.bg/balkani/2018/04/05/sedem-zaginali-sled-kato-mikrobus-padna-v-reka-v-rumyniia.372792", "text": "Седем души са загинали, а двама са изчезнали, след като микробус, в който пътували 10 души, паднал в река Бистрица в североизточния румънски окръг Нямц, съобщава информационният сайт Зиаре, позовавайки се на службата за спешна помощ.\r\n22-годишен младеж е единственият оцелял, който успял сам да излезе от падналото във водата превозно средство.\r\nСпоред префекта на окръг Нямц 25-годишният шофьор вероятно е изгубил контрол над управлението след пукане на една от гумите.\r\nВ частния микробус пътували работници, които се връщали вкъщи за празниците от западния окръг Арад, където работели, предаде БТА.\r\nНад 35 пожарникари, три линейки и три коли на окръжната служба за бърза помощ са пристигнали на мястото на катастрофата.", "date": "2018.04.05", "title": "Седем загинали, след като микробус падна в река в Румъния"}
{"url": "https://www.dnes.bg/usa/2018/04/05/slujiteli-google-ne-triabva-da-byde-v-biznesa-s-voinite.372796", "text": "Хиляди служители на Google, включително десетки старши инженери, са подписали писмо, с което протестират срещу участието на компанията в програма на Пентагона, която използва изкуствен интелект, за да интерпретира видеоматериали и би могла да се използва за подобряване на насочването на удари с дрон, пише New York Times, цитиран от.\n\r\nПисмото, което се разпространява в Google и е събрало повече от 3 100 подписа, отразява културния сблъсък между Силициевата долина и федералното правителство, който вероятно ще се засили, тъй като най-модерният изкуствен интелект се използва все повече за военни цели.\n\r\n\"Ние вярваме, че Google не трябва да бъде в бизнеса с войните\", се казва в писмото, адресирано до главния изпълнителен директор на компанията Сундар Пичай. Служителите настояват Google да излезе от т. нар. Project Maven, пилотна програма на Пентагона, и да обяви за официална своя политика, че \"никога няма да изгражда военна технология\".\r\n                    \r\n                    \r\nТози вид идеалистична позиция, която със сигурност не е споделена от всички служители на Google, изглежда напълно естествена за компания, чието мото е \"Не бъди зъл\" - фраза, изтъкната в протестното писмо. Но е съвсем чужда на масовата отбранителна промишленост на Вашингтон и със сигурност на Пентагона, където министърът на отбраната Джим Матис често казва, че основната цел е да се увеличи \"леталността\" на американската армия.\n\r\nОще от първите си дни на съществуване Google насърчава служителите да говорят по въпроси, свързани с компанията. Тя осигурява вътрешни табла за съобщения и социални мрежи, където работниците могат да се противопоставят на мениджмънта и един на друг относно продуктите и политиките на компанията. Напоследък разгорещеният дебат около усилията на Google за създаване на по-разнообразна работна сила се разпространи и извън компанията.\n\r\nСлужители на Google разпространиха протестни петиции по редица въпроси, включително по отношение на Google Plus, изоставащият конкурент на Facebook, както и по отношение на спонсорството на Google на политическа конференция на консерваторите.\n\r\nСлужителите са повдигнали темата за участието на Google в Project Maven на неотдавнашна среща на компанията. По това време Даян Грийн, която оглавява бизнеса с облачната инфраструктура на Google, защити сделката и се опита да успокои засегнатите служители. Говорител на компанията каза, че повечето от подписите под протестното писмо са събрани, преди компанията да има възможност да обясни ситуацията.\n\r\nВпоследствие компанията описва работата си по Project Maven като такава с \"неофанзивен\" характер, въпреки че видео анализът на Пентагона се използва рутинно в битки и противодействието на тероризма, а публикации на министерството ясно показват, че проектът подкрепя тези операции. Както Google, така и Пентагонът заявиха, че продуктите на компанията няма да създадат автономна оръжейна система, която да може да се задейства без човешка намеса, много обсъждана и рискова възможност за използване на изкуствен интелект. \n\r\nСлед като Google купи специалиста в изкуствения интелект DeepMind през 2014 г., компанията създаде етичен комитет, за да гарантира, че с технологията не се злоупотребява. Когато купи редица компании за роботи, тя извади една от тях, Shaft Inc., от търг на Пентагона. След придобиването на Skybox Google прекрати някои от договорите с военните на сателитния стартъп, но в крайна сметка продаде бизнеса.\n\r\nОтношението на Google към сътрудничеството с военните може да се промени, тъй като нейният облачен бизнес се конкурира с AWS, Microsoft и други компании. Правителството на САЩ вече е голям клиент на облачни услуги, а Пентагонът търси от технологичния сектор нови инструменти и стратегии, включително свързани с изкуствения интелект.\n\r\n\r\n ", "date": "2018.04.05", "title": "Служители: Google не трябва да бъде в бизнеса с войните! "}
{"url": "https://www.dnes.bg/notifikacii/2018/04/05/london-znae-kyde-e-proizvedena-otrovata-za-skripal.372794", "text": "Британските служби смятат, че знаят къде се намира секретната руска лаборатория, произвела нервнопаралитичната отрова, която бе използвана срещу бившия руски разузнавач Сергей Скрипал и дъщеря му през март в Солсбъри, пише лондонският \"Таймс\", като се позовава на анонимен източник.\n\r\n\"Правителството и тайните служби откриха източника на отровата за няколко дни след покушението, използвайки данни от разузнаване и научен анализ\", се казва в статията.\n\r\nСпоред източник от Уайтхол британските власти са знаели за тази лаборатория и преди покушението, а когато заработила извънредната правителствена комисия КОБРА, им е било \"известно, че отровата твърде вероятно е била произведена в Русия\".\n\n\n\n\rТайните служби смятат, че в същата лаборатория са правени изпитания, които да покажат дали отровата е подходяща за поръчкови убийства, добавя \"Таймс\", цитиран от Би Би Си.\n\r\nВеликобритания обвини Русия за това нападение, Кремъл отрича да е замесен, но Лондон експулсира руски дипломати и обяви замразяване на двустранните отношения. Над 20 страни подкрепиха Великобритания и също изгониха руски дипломати, а Русия експулсира техни като ответна мярка.\n\r\nВ международния скандал по делото Скрипал Русия използва същата тактика, както в случаите с малайзийския Боинг, свален над Украйна, и с обвиненията в гибелта на цивилни в Сирия. \"В онези случаи руските медии също излъчваха многобройни версии за станалото, които влизаха в противоречие с версиите на Запада, а често пъти и помежду си\", пише \"Файненшъл таймс\".\n\r\nРусия явно внимателно следи действията на британското следствие и използва всяка възможност, за да посочи пропуски от негова страна. Отначало Москва заяви, че не й е представена цялата информация, която има право да получи. После обвини британското правителство, че прави прибързани изводи, и представи собствени теории кой може да е отровителят на Скрипал и дъщеря му. Същевременно предявява нови претенции.\n\r\n\"Това е \"мека сила\" в руски стил. Те използват срещу нас собствените ни слабости, това много прилича на джудо\", коментира британският политолог Матю Булег.\n\r\nПравителството на Великобритания се опитва да не обръща внимание на подхода, използван от Москва в случая със Скрипал. Но Русия има предимство в пропагандната война - тя няма нужда да убеждава други държави да вземат страната й, преди да започне действия. Тя печели, като всява съмнения и предизвиква протакане, добавя изданието.\n\r\n\"Дейли мейл\" припомня подробности за смъртта на д-р Матю Пънчър, който установи, че бившият руски шпионин Александър Литвиненко е бил отровен през 2006 г. в Лондон с полоний-210 и това даде възможност убийството да бъде свързано с руските власти.\n\r\nСлед пътуване с научна цел в Русия през 2015 г. Пънчър изпадна в депресия, а през май 2016 г. тялото му бе открито с множество рани от нож в оксфордския му дом. Случаят бе признат за самоубийство, посочва вестникът, но допълва, че следствието имало съмнения за убийство поради \"ужасните рани\".\n\r\nБивш антитерорист от Скотланд Ярд приканил да се разследват \"подозрителните промени\" в характера на учения, а британското правителство смятало да преразгледа делата по повод смъртта на хора от Русия, починали в близко време във Великобритания при подозрителни обстоятелства. Случаят с д-р Пънчър и други такива можело да хвърлят светлина върху дейността на други шпиони.\n\r\nНо според експерт по отбраната, цитиран в \"Дейли мейл\", дори ако бъде установено, че Русия е замесена в смъртта на Пънчър, това няма нищо да промени: \"Какво ще правим? Да не би да започнем трета световна война?\" - пита той.\n\r\nВсе още има различия в подходите към по-нататъшното разследване на случая Скрипал, констатира \"Комерсант\" във връзка с вчерашното заседание на Изпълнителния съвет на Организацията за забрана на химическите оръжия (ОЗХО).\r\nСъветът отхвърли предложение на Русия за започване на ново общо разследване, след като Лондон не я покани да участва в разследването на експерти от ОЗХО, чийто резултати трябва да излязат следващата седмица.\n\r\n\"Внесохме премерено предложение, но не срещнахме разбиране от западните си партньори, които се унижиха до клеветнически нападки срещу Русия и стигнаха до измислици. Наложи се Русия да даде твърд отговор\", цитира \"Новие известия\" коментар на Александър Шулгин, руския представител в ОЗХО.\n\r\nРусия свиква Съвета за сигурност на ООН във връзка с \"делото Скрипал\", добавя всекидневникът.\n\r\nБританското външно министерство изтри от Тwitter своето твърдение, че Скрипал и дъщеря му са отровени с вещество, произведено ужким в Русия. Говорителката на руското дипломатическо ведомство Мария Захарова сравни това с действията на шмекерите, играещи \"тука има, тука нема\", пише \"Известия\".\n\r\n\"Постнаха туит, направиха милион ретуита, мина време и го махнаха. После ще почне една - \"не бяхме разбрани правилно, нали казвахме highly likely (\"твърде вероятно\"), това сочеше, че не става дума за преки обвинения\". Ето каква е цената на този страшен спектакъл\", каза Захарова.\n\r\nСамата британска лаборатория заяви на 3 март в Тwitter нещо съвсем различно: \"Потвърждаването на източника на веществото не влиза и никога не е влизало в нашата сфера на отговорност\", отбелязва \"Росийская газета\".\n\r\nВ неделя Русия изпрати списък с 13 въпроса до Техническия секретариат на ОЗХО, свързани с отравянето на Скрипал, интересувайки се какви данни е предоставил Лондон на този орган. Руският зам.-министър на външните работи Сергей Рябков нарече получените отговори \"крайно формални\", съобщава московският официоз.\n\r\nОЗХО отговори по същество само на един от въпросите на Русия, заяви вчера за ТАСС руското представителство в организацията без повече уточнения.\n\r\nСпоред \"Взгляд\" стават все повече мненията, че \"в крайна сметка Великобритания ще трябва да се извини пред Русия за невижданите в историята гонения под предлог делото Скрипал\". Владимир Путин обаче заяви направо, че не очаква никакви извинения от Лондон, посочва онлайн изданието и търси причината в това, че руският лидер \"разбира много добре британския елит\".\n\r\nСтава дума за \"хора от особена порода. Англосаксонският елит, управляващ Великобритания, а през последните три века и половината свят, никога и пред никого не се извинява\", твърди електронният вестник.\n\r\n\"Да не мислите, че Лондон се е извинил пред китайците заради опиумните войни или за политиката, целяща наркотизация на местното население? Поне през 1997 г., докато връщаше Хонконг на Китай?\" - пита той.\n\r\n\"Британският елит не се извинява - той искрено смята останалите за недочовеци. Теорията за расово превъзходство, взета на въоръжение от германските нацисти, в началото също бе формулирана от английския аристократ Хюстън Чембърлейн\", се казва в статията.\n\r\nВ британската политическа класа впрочем \"винаги има и честни, достойни хора. Но участта им по принцип е да бъдат момчета за бой, луди шапкари или да играят тъй необходимата роля на \"бяла врана\", добавя \"Взгляд\".\r\n \r\n/БТА/\r\n ", "date": "2018.04.05", "title": "Лондон знае къде е произведена отровата за Скрипал "}
{"url": "https://www.dnes.bg/crime/2018/04/05/zadyrjaha-32-godishen-bludstval-s-plemennichkata-si.372822", "text": "32-годишен мъж бе задържан в София за блудствени действия с 9-годишната си племенничка, съобщиха от пресцентъра на Прокуратурата.\r\nИнцидентът е станал на 3 април около 18.00 часа в дома на задържания. Петър М. е задържан за 72 часа. \r\nСпоред прокуратурата, деянието представлява висока обществена опасност, тъй като е извършено в изпитателен срок на предходно осъждане на мъжа.\r\n ", "date": "2018.04.05", "title": "Задържаха 32-годишен, блудствал с племенничката си"}
{"url": "https://www.dnes.bg/notifikacii/2018/04/05/bsp-pita-kevr-shte-ima-li-uvelichenie-na-toka.372831", "text": "Лидерката на БСП Корнелия Нинова попита КЕВР дали предстои увеличение на цената на тока.  \n\r\nШефката на социалистите е подала писмен въпрос до председателя на комисията Иван Иванов. В него тя настоява да получи отговор дали ЧЕЗ планира да се увеличи цената на електроенергията за битови потребители.\n\r\nТова съобщиха социалистите на брифинг в парламента.\n\n\n\n\r\nТе застанаха пред медиите, за да коментират поредните обвинения на ГЕРБ към кметове на БСП. Последните разкрития са за Мездра, където, според гербаджиите, има десетки партийни и роднински назначения. Вчера от партията на Борисов обвиниха кмета Генади Събков и че е дал 1,4 млн. лв. за спортна зала, която все още не е построена.  \r\nОт БСП обаче контрираха, че още през 2016 година самият Генади Събков е сезирал прокуратурата във Враца за нарушенията на двете фирми около строежа на залата. Социалистите показаха и исковата молба и обявиха, че именно Събков е човекът, повдигнал пръв въпроса за нередностите около строежа.  \n\r\n\"Заставаме зад всеки кмет, издигнат от БСП, който работи в интерес на общината и  спазва законите на страната\", каза Георги Свиленски. Той обяви, че партията ще защитава тези кметове, въпреки усилията, които се полагат от ГЕРБ за омаскаряването и набеждаването им.  \n\r\nСпоред БСП с обвиненията към кметовете им ГЕРБ стартира предизборната си кампания за местните избори догодина.  \n\r\n\"Втората причина е, за да се отклони вниманието от истинските проблеми на българското общество. Да не се покаже това, че през последните седмици от ЧЕЗ са заявили искане за вдигане на цената на тока, което ще касае всеки български гражданин\", каза Свиленски.  \n\r\nТой отказа да даде подробности и изрази надежда КЕВР да отговори отрицателно на въпроса.  \n\r\nВъпросите, които задаваме, са дали това повишение няма да бъде двуцифрено и дали не се цели финансово подпомагане на бъдещия купувач на ЧЕЗ, който да може да си изплати задълженията при покупката\", каза Свиленски.\r\n ", "date": "2018.04.05", "title": "БСП пита КЕВР: Ще има ли увеличение на тока? "}
{"url": "https://www.dnes.bg/health/2018/04/05/koi-sa-stranichnite-efekti-ot-fitnesa.372744", "text": "едовната физическа активност спомага да поддържаме добра фигура, да подобрим ефективността на мозъка, да имаме по-добър сън и да забавим процеса на стареене.\r\nФитнес, кросфит, аеробика и други са сред най-предпочитаните активности в зала. Въпреки че имат своите ползи, те могат да бъдат причина за появата и на някои неразположения. Вижте кои.\r\n\r\nСпазмите и мускулните потрепвания най-често се дължат на изтощение и дисбаланс на електролитите. Винаги пийте достатъчно вода по време на тренировка. Може да опитате и със спортна напитка, съдържаща микроелементите, необходими за тялото, ако тренировката ви е по-интензивна.\r\nНе забравяйте да приемате и достатъчно магнезий. Магнезиевият дефицит също може да предизвика мускулни крампи. Завършвайте тренировката си и с лек стречинг.\r\r\n                    \r\n                    \r\nФизическата активност разширява и стеснява съдовете в синусите. Ако страдате от хрема, кихате, имате сърбежи в носа по време на тренировка или след нея, това може да подсказва за обикновен ринит или алергия.\r\nТренирайте в климатизирани фитнес зали, в които има и достъп на свеж въздух и могат често да бъдат проветрявани.\r\n", "date": "2018.04.05", "title": "Кои са страничните ефекти от фитнеса?"}
{"url": "https://www.dnes.bg/science/2018/04/05/astronomi-otkriha-12-cherni-dupki-v-centyra-na-mlechniia-pyt.372801", "text": "Дванадесет черни дупки бяха открити в центъра на Млечния път, но това е само върхът на айсберга, заявиха астрономи, цитирани от Франс прес. Те предполагат, че броят на черните дупки там е 40 пъти по-голям.\n\r\n\"Наблюдавахме 12 черни дупки в центъра на нашата галактика\", заяви Чарлз Хейли от Колумбийския университет.\n\r\nСъществуват два вида черни дупки в зависимост от масата им - звездна черна дупка, която се формира в края на живота на звезда, и свръхмасивна черна дупка, която се намира в центъра на галактика и чиято маса е между 1 милион и няколко милиарда пъти по-голяма от слънчевата.\n\r\nСпоред Чарлз Хейли откриването на 12 звездни черни дупки близо до Стрелец А е само върхът на айсберга. \"Тези звездни обекти са твърде далеч и следователно вероятно пропускаме да забележим онези, които са по-малки от тях\", поясни той. Въз основа на броя на наблюдаваните черни дупки в най-близката до Земята зона астрономът заключил колко черни дупки е пропуснал да забележи по-далеч. Те вероятно са около 500 в центъра на Млечния път. \r\n                    \r\n                    \r\n\"Въз основа на получените резултати смятаме, че има около 10 000 черни дупки на разстояние по-малко от 3 светлинни години от свръхмасивната черна дупка - отбеляза астрономът. - Щом като в центъра на Млечния път има толкова много черни дупки, вероятно същата е ситуацията в повечето други галактики.\"\n\r\nРезултатите от изследването са публикувани в сп. \"Нейчър\". \r\n \r\n/БТА/\r\n ", "date": "2018.04.05", "title": "Астрономи откриха 12 черни дупки в центъра на Млечния път"}
{"url": "https://www.dnes.bg/usa/2018/04/05/trymp-prati-nacionalnata-gvardiia-po-granicata-s-meksiko.372786", "text": "Американският президент Доналд Тръмп нареди незабавното изпращане на Националната гвардия на САЩ на границата с Мексико, за да помогне при удържането на незаконните имигранти, предадоха Франс прес и Асошиейтед прес.\r\nПрезидентът на САЩ \"нареди незабавното дислоциране на Националната гвардия на югозападната граница в помощ на граничните служби\", заяви министърката на вътрешната сигурност Кирстен Нилсен.\r\nНационалната гвардия представлява запасни сили на американската армия. Тя вече е била разполагана на границата с Мексико през 2010 г. по заповед на Барак Обама и в периода 2006-2008 г. при управлението на Джордж Буш.\r\n\"Заплахата е реална. Има недопустими равнища на наркотрафик, опасни банди и незаконна имиграция на южната ни граница. Време е за действие\", заяви Нилсен. Тя уточни, че министерството на вътрешната сигурност и Пентагонът ще работят в тясно сътрудничество с губернаторите на съответните погранични щати.\r\n \r\n/БТА/", "date": "2018.04.05", "title": "Тръмп прати Националната гвардия по границата с Мексико"}
{"url": "https://www.dnes.bg/muzika/2018/04/05/deivid-garet-vse-pak-idva-v-bylgariia.372807", "text": "Близо 7000 места в Арена Армеец  вече са запълнени за предстоящото на 6 юни грандиозно кросоувър шоу на световната звезда Дейвид Гарет. \r\nТова ще бъде първо гостуване на магнетичния цигулар  в България, след като стана ясно, че предвиденият за по-рано тази година класически концерт  няма как да се състои.\r\nИнтересът към събитието на 6 юни е огромен и билети продължават да се продават с пълна сила, след като феновете на съвременния Паганини се оказаха хиляди и са повече от нетърпеливи да видят своя идол  за първи път.\r\n\"За момента няма никакви индикации за промяна в графика на Гарет за месец юни. Работим с мениджмънта му по план, предстои Дейвид да даде няколко  ексклузивни интервюта за български медии, а в началото на юни го чакаме дори ден преди концерта , за да се срещне с фенове и да разгледа София“, споделиха организаторите.\r\r\n                    \r\n                    На 6 юни в Арена Армеец Дейвид Гарет ще ни направи една вдъхновяваща разходка през най-големите си хитови композиции, между които и оригинални  цигулкови адаптации на вечни рок и поп класики, заедно с 6-членния си бенд, на фона на спиращи дъха аудио-визуални ефекти.\r\nДатата в София е част от световното кросоувър турне на Дейвид Гарет Explosive Live,  събиращо в един мащабен, грандиозен спектакъл превърналите се в тотални музикални феномени албуми Explosive и Rock Revolution.\r\n.", "date": "2018.04.05", "title": "Дейвид Гарет все пак идва в България"}
{"url": "https://www.dnes.bg/politika/2018/04/05/predi-biagstvoto-ediniiat-zatvornik-poluchil-tetris-drugiiat-byrzovar.372853", "text": "При бягството от затвора на Радослав Колев и Владимир Пелов е допусната престъпна небрежност по отношение на изпълнение на задълженията на служителите. Това станало ясно от записите на камерите, обясни пред журналисти в парламента правосъдният министър Цецка Цачева.\n\r\n\"За мен от видяното на записите на камерите има престъпна небрежност по отношение на изпълнение на задълженията. Какви са конкретно, ще се установи в хода на разследването\", допълни тя.\n\r\nЦачева обясни, че бягството се е случило в момент на предаване на вещи, които предварително са били заявени.\n\r\n\"Личен контакт с посетители за свиждане не е осъществен. Пратката е получена от служители на затвора, които след преглеждане са я предоставили на двете лица. Пелов е заявил електронна игра Тетрис, а другият беглец - бързоварче\", уточни тя.\r\n                    \r\n                    \r\nМинистърът коментира и проблемите в Главна дирекция \"Изпълнение на наказанията\" и обясни, че има огромно текучество на кадри. Въпросът обаче не бил само в заплащането, а и в условията на труд.\n\r\n\"Текучеството е толкова голямо заради условията на труд, че хора, които са спечелили конкурса, след месец-два се отказват и преминават в други системи\", обясни Цачева.\n\r\nПо думите й само увеличението на заплатите не би решило проблемите на надзирателите, ако нямат съответната надзорно-охранителна техника.\n\r\n\"Действително е много тежко. Само служителят на поста до входа е въоръжен. Всички други служители, които са разположени на различни постове и са в затвора, нямат право на никакви помощни средства\", обясни Цачева.\n\r\nПравосъдният министър обеща и че след празниците ще помисли дали ще бъде наградена чистачката, която се е опитала да спре двамата бегълци.", "date": "2018.04.05", "title": "Преди бягството: Единият затворник получил Тетрис, другият - бързовар"}
{"url": "https://www.dnes.bg/balkani/2018/04/05/na-pyt-za-gyrciia-soleni-globi-i-sledene-s-radari-i-helikopteri.372834", "text": "Силен е трафикът по цялата пътна мрежа на Гърция. Полицията разположи извънредни екипи по контрол на движението. \n\r\nС радари и хеликоптери следят за нарушение на водачите. \n\r\nВлезе в сила и новият закон за санкции при нарушения, като са увеличени както паричните глоби, така и административните мерки при рисково поведение на водача, предаде БНР.\n\r\nПристанищните власти предупреждават пътниците, които пътуват за островите, да пристигнат поне два часа преди отпътуване на фериботите.\n\r\nЗасилена е и полицейската охрана по гарите, търговските центрове и църквите.\n\r\nВ сила е забраната за движение на товарни автомобили над тон и половина в много участъци на пътната мрежа.\r\n                    \r\n                    \r\nПо граничните пунктове също има увеличен брой екипи, които проверяват за нелегално внесени акцизни стоки.\n\r\nМного българи вече пристигнаха в Северна Гърция, предимно на Халкидики, в Кавала и Александруполис.\n\r\nВ същото време е засилен и трафикът на гърци по посока България, като утре се очаква също силно придвижване на автомобили към българските туристически обекти.\r\n\r\nГлоба от 1500 евро ще плаща всеки пушач в автомобил, в който пътува дете. Това е минималната санкция в нов Закон за движене по пътищата на Гърция. В него се увеличават всички наказания, които поставят на висок риск здравето и живота на пътниците.\n\r\nЕдна от най-високите остава санкцията за използване на антирадар – 2000 евро. Като \"антиобществено поведение\" вече се тълкува преминаване на червен светофар, употреба на алкохол, неправилно изпреварване. За агресивно поведение към полицай вече ще се отнема книжката.\n\r\nЗабранява се движение на мотори с четири колела (АТВ-та) по асфалтирани пътища, а глобата е 1000 евро. \n\r\nНовият закон включва двойно и тройно увеличение на глобите в зависимост от годишния доход на водача. Засега обаче това е възможно да се приложи само за гръцки граждани, коментират от полицията. Вече няма да е валидно и намалението от 50% на глоба, ако се плати до седмица.\r\n ", "date": "2018.04.05", "title": "На път за Гърция: Солени глоби и следене с радари и хеликоптери"}
{"url": "https://www.dnes.bg/crime/2018/04/05/peshehodka-pochina-na-miasto-blysna-ia-kola-vyv-velikotyrnovsko.372819", "text": "Лек автомобил е блъснал 48-годишна пешеходка от Полски Тръмбеш на пътя Русе – Велико Търново, съобщиха от ОД МВР - Велико Търново.\r\nПътният инцидент е станал вчера в тъмната част на денонощието. Лек автомобил \"Фолксваген Голф\", управляван от 34-годишен шофьор от с. Петко Каравелово, е блъснал пресичащата пешеходка, която е починала на място.\r\nВ РУ Полски Тръмбеш е образувано досъдебно производство за престъпление по член от НК.", "date": "2018.04.05", "title": "Пешеходка почина на място, блъсна я кола във Великотърновско"}
{"url": "https://www.dnes.bg/stranata/2018/04/05/piian-bez-knijka-zad-volana-geroi-s-33-akta-za-10-bona.372868", "text": "Мъж от Шуменско има да плаща 10 000 лева глоба за провинения на пътя. Той има 33 влезли в сила наказателни постановления.\r\nВъпреки многото провинения и натрупаните санкции 48-годишният мъж от шуменското село Царев брод продължава да погазва правилата.\r\nШофьорът бил спипан от полицаите в Нови пазар, докато управлявал \"Ауди\" с отнета книжка.\r\nПри проверката се оказало, че тя му е взета, тъй като му били свършили точките, пише \"Дарик\".\r\nМъжът е в полицейските пътни хроники от 2003 година и зад гърба си има шофиране след употреба на алкохол, превишена скорост, неправилно паркиране и каране без книжка.\r\nЗа тези провинения има 33 влезли в сила наказателни постановления на обща стойност 10 160 лева, които не са платени.\r\r\n                    \r\n                    \"Това е един груб системен нарушител, който е предаден на компетентните органи\", каза инспектор Веселин Георгиев.\r\nТой допълни, че честа практика по малките населени места е шофьорите да нарушават закона, като карат без книжки и след употреба на алкохол. Затова и усилията на пътна полиция ще са насочени към контрол в селата.\r\n ", "date": "2018.04.05", "title": "Пиян без книжка зад волана! \"Герой\" с 33 акта за 10 бона"}
{"url": "https://www.dnes.bg/notifikacii/2018/04/05/chetirima-zaginali-pri-strelba-v-universitet-v-turciia.372873", "text": "\r\n \r\nНай-малко четирима души са загинали при стрелба в университета „Османгази“ в град Ескишехир в Западна Турция, съобщи телевизия NTV.\r\nПо предварителна информация стрелбата е станала в сградата на педагогическия факултет.\r\nОгън срещу колегите си открил служител на университета.\r\nНападателят, който е изследовател, е застрелял помощник-декан, секретар на факултета, преподавател и служител от факултета по педагогика на университета, съобщава Анадолската агенция.\r\nИзвършителят на нападението е задържан и е отведен в дирекцията на полицията в Ескишехир, посочва СиЕнЕн-Тюрк. Причината за нападението не е известна.\r\nНа мястото са пристигнали линейки. \r\n ", "date": "2018.04.05", "title": "Четирима загинали при стрелба в университет в Турция"}
