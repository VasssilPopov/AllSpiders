{"url": "https://www.dnes.bg/obshtestvo/2018/09/25/analizatori-vryzkata-politici-grajdani-e-prekysnata.388812", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \"Липсата на доверие в българската политическа система е всъщност цялостна липса на усещане, че нещо може да бъде променено. Българинът като цяло не счита, че нещо зависи от него. Обръщането на тази нагласа би довело до някаква системна промяна в България, но никой не се опитва да я обърне\", заяви политологът Христо Панчугов в \"Денят ON AIR\" по .\n\r\nТака той коментира данните на социологическата агенция \"Афис\", които показаха, че правителството преживява най-критичния си период от началото на мандата и нараства делът на избирателите, които насочват погледа си към варианта \"предсрочни избори\".\n                    \n                    \n                \r\nЖурналистът Юлий Москов коментира, че у обществото в България съществува мисленето \"ние\" - народа и \"те\"- политиците, защото между двете звена няма никаква връзка. \n\r\nПолитологът Христо Панчугов също се съгласи, че има прекъсната връзка между граждани и политици. Според него обаче това не може да продължи дълго.\n\r\nПо неговите думи невъзможността на българските институции да наложат какъвто и да е ред, в която и да е сфера на българското общество, е в основата на проблемите.\n\r\n\"Ако има спецакция по един въпрос, значи той не се разглежда ежедневно\" допълни журналистът Юлий Москов.\n\r\n\"Некомпетентност, липса на въображение, липса на политически смисъл, политически шантаж и политически сделки са в основата на това, което наблюдаваме в момента. Търпимостта на българското общество е крайно време да се изчерпа\", категоричен бе политологът.\n\r\n\r\n ", "date": "2018.09.25", "title": "Анализатори: Връзката политици - граждани е прекъсната"}
{"url": "https://www.dnes.bg/sofia/2018/09/25/pak-protest-v-mladost-tozi-pyt-blokiraha-dvijenieto.388808", "text": "\nПореден протест събра тази вечер жителите на столичния квартал \"Младост\". \r\nНедоволни от презастрояването на квартала този път блокираха движението в час пик по ключовия бул. \"Ал. Малинов\" до едноименната метростанция. \n Над 100 души се включиха в протеста.\r\nСпоред организаторите, в този район е планирано да се реализират голяма част от предвидените 430 000 кв. м. нови застроявания.\r\nПротестиращите настояват за проверка на процедурите, по които са възстановени или продадени имоти и да не се застрояват съществуващите паркинги, междублокови пространства и околопарковите територии. \r\nТе настояват и за незабавно спиране на строителните дейности в парка до голям магазин в \"Младост 3\".\r\n ", "date": "2018.09.25", "title": "Пак протест в \"Младост\", този път блокираха движението"}
{"url": "https://www.dnes.bg/zvezdi/2018/09/25/komikyt-piit-deividsyn-iskaha-da-me-ubiiat.388761", "text": "Пийт Дейвидсън призна, че е бил заплашван със смърт, заради връзката си с поп певицата Ариана Гранде.\r\n\"Заплашвали са ме със смърт, да. Някой искаше да ме простреля в лицето, защото Ариана е много сексапилна. Усещате ли колко странно е това? Аз си помислих следното - толкова ли съм грозен, че искат да ме прострелят в лицето?\", каза комикът в интервю в предаване на радиото SiriusXM.\r\nТова е станало малко след като той и изпълнителката на \"Break Free\" са обявили публично връзката си за първи път.\r\nПийт посочи, че заради такива обидни коментари в интернет, той вече няма паролата на собствения си акаунт в Instagram.\r\n", "date": "2018.09.25", "title": "Комикът Пийт Дейвидсън: Искаха да ме убият!"}
{"url": "https://www.dnes.bg/rusia/2018/09/25/rusiia-glasuva-na-izbori-i-pokaza-kolko-kuha-e-edinna-rusiia.388779", "text": "Опростяването и формализирането на изборния процес в Русия през последните години сведоха цялата политическа борба до повторения на една и съща схема: на избирателите бе предлаган управленски кадър, спуснат от Путин, и неколцина подставени кандидати, кой от кого по-никакъв. По подразбиране се очакваше гражданите да направят отговорен избор, като шкартират пасивните, невзрачни и неизвестни за тях кандидати в полза на макар и лошия, но все пак управленски кадър с един-единствен коз - президентската подкрепа, пише Фьодор Крашениннико за руската редакция на  \"Дойче веле\".\n\r\nВнезапно обаче се разбра следното: путинските протежета, изгубили всякакъв навик да комуникират с населението, са толкова негодни, че избирателите с охота гласуват напук на тях за кой да е проявил малко активност кандидат - особено във втория тур. Не си правете изобщо илюзии за качествата на победителите: колкото до Владимир Сипягин във Владимирска област, става дума за съвсем случаен човек, а пък Сергей Фургал, избран в Хабаровски край, е персона със специфично реноме на \"бизнес бос\".\n\n                    \n                    \n                \r\nТова прави пораженията още по-унизителни за властта: също както човек с отслабен имунитет може да си отиде и от най-лека инфекция, така и путинските губернатори, държани в стерилни условия, се показват беззащитни пред хора, които в работеща демокрация не биха могли да претендират за нищо. Тогава впрочем щяха да са невъзможни и такива губернатори като Светлана Орлова и Вячеслав Шпорт (кадри на властовата партия \"Единна Русия\" (ЕР), управлявали досега Владимирска област и Хабаровски край)\n\r\nКандидатите на ЕР - заложници на пенсионната реформа\n\r\nКандидатите на ЕР няма как да се борят що-годе ефикасно с предизборната демагогия на претендентите комунисти и либералдемократи - не само по липса на елементарни навици за съществуване в конкурентна среда, но и защото нямат явни идеологически разногласия със своите съперници.\n\r\nВдигането на възрастта за пенсия обърка картите окончателно и напълно. След като лично Путин го подкрепи, всички кандидати на ЕР се озоваха в капан: в най-добрия случай се налагаше да подминават неудобната тема с мълчание, а в най-лошия - публично да одобряват непопулярните решения. Комунистите и жириновците (хората на Владимир Жириновски, водача на Либерално-демократическата партия, б. пр.) се видяха с развързани ръце: дори без да споменават Путин, те използваха с пълна сила хорското негодувание.\n\r\nЗа разлика от 90-те сегашните губернатори не можеха вече да вземат страха на избирателите със страшните комунисти, които искали да върнат Съветския съюз и опашките пред гастрономите. Днес съветската носталгия и православният сталинизъм - запазена марка на комунистическия лидер Зюганов, са символ-верую за всеки привърженик на Путин и ЕР. Още по-тъпо е да плашиш електората с Жириновски - всичко, което говори той, изцяло съвпада с политическия курс на Владимир Путин. При това положение твърде ценна би била личната харизма - но както можа да се убеди всеки заинтересован наблюдател, звездите на путинската регионална политика Тарасенко, Зимин (прокремълските кандидати в Приморски край и Република Хакасия, б. пр.), Шпорт и Орлова не разполагат с нищо подобно.\n\r\nРазмиването на границите между системните партии даде и друг изненадващ резултат: дори избирател, напълно лоялен лично към Путин, не вижда по принцип нищо нередно в протестния вот за системен опозиционер. Не заслужават глас само незнайните либерали, дето постоянно ги псуват по телевизията - понеже са агенти на Запада и готвят в Русия Майдан. Но какво лошо в това да гласуваш за либералдемократ - всеки знае, че той сто на сто е против Запада и Майдана, че и против вдигането на пенсионната възраст!\n\r\nНе може да има съмнения, че след тези избори контролът върху властовата вертикала ще остане в ръцете на Кремъл. Това обаче едва ли може да се нарече стратегически успех. Да, победилите кандидати ще демонстрират лоялност към Москва - но дали оглавените от тях региони ще станат по-лоялни към централната власт? Няма ли демонстративното предателство към интересите на електората, съчетано с неизбежния управленски хаос, да я направи още по-непопулярна?\r\nОще един въпрос: няма ли елитите в другите региони да се изкушат от възможността да бъдат по-критични към губернаторите, пращани от Москва, щом може да постъпят с тях, както в Приморието? До най-последно време две мнения просто нямаше - харесваш-не харесваш кандидата, одобрен от президентската администрация, ще работиш за него и с него, това е. Сега излиза, че може и да се отървеш от някой съвсем омразен \"парашутист\", просто като дадеш рамо на кой да било друг кандидат.\n\r\nЕдно нещо ще предречем със сигурност: в най-близко бъдеще предстоят промени в цялата политическа система, формирана през последните години. Владимир Путин не обича и не умее да губи, съответно всички виновници за пораженията на протежетата му трябва да се готвят за най-лошото - и служителите от президентската администрация, натоварени с регионалните избори, и печелившите кандидати, и компартията барабар с либералдемократите, а и цялото население на Русия, особено в бунтуващите се земи.\n\r\nИ разбира се, ще има нови репресии срещу непримиримите критици на Путин. При тъй очевиден спад на политическия имунитет пълната стерилизация на средата е кажи-речи единственият шанс да задържиш властта. Щом подставени кандидати на либералдемократите печелят дори против волята си, какво ли могат да постигнат едни последователни, твърди критици на властта, ако им се отвори възможност?\r\n ", "date": "2018.09.25", "title": "Русия гласува на избори... И показа колко куха е \"Единна Русия\""}
{"url": "https://www.dnes.bg/politika/2018/09/25/borisov-ne-celial-da-se-snima-s-trymp-vdigna-se-isteriia.388809", "text": "По никакъв начин не станах по-оптимист и не съм по-спокоен, макар че всички говорят за мир и разбирателство. И от изказванията на президентите Тръмп и Ердоган, и от тези на всички останали виждате, че всички са за ненамеса във вътрешните работи, за толерантност, но ако може другите да ги спазват. Това каза пред журналисти в Ню Йорк премиерът Бойко Борисов, който участва в 73-тата сесия на ООН в САЩ.\n\n\"Твърде съм малък да коментирам изявленията на президента на САЩ. Съжалявам за тази истерия, която се вдигна в България от хейтърите и платените тролове на БСП – Бог ми е свидетел, пък и вие, че по никакъв начин не сме парадирали и не сме казали каквото и да е, освен за това, че съм имал разговори с президента Тръмп. Не ми е целта да се снимаме. На някои може да им е, на мен не ми е. Надявам се това да престане, защото е непродуктивно и по никакъв начин не е добре\", заяви Борисов.\r\n                    \n                    \n                По думите му в речта на американския президент прозират няколко неща, които обясняват защо той е толкова популярен сред голяма част от американците.\r\n\"На първо място е интересът на САЩ - няма да даваме повече пари за тези, които не ни уважават, няма да участваме там, където не ни уважават, не допускаме да ни се месят във вътрешните работи\", коментира българският премиер, цитиран от \"Фокус\".\r\n\"Това, което виждам и чета между редовете – тези, които ще купуват руски газ в Европа, ще имат проблем. Тук идва най-важният въпрос за цената – кой ще бъде по-евтиният, след като бъде доставен. Може да ни спаси само европейският газов хъб, чрез който конкуренцията да определя цената и българската икономика и потребители да имат възможност да купуват на най-ниската цена\", допълни още той.", "date": "2018.09.25", "title": "Борисов не целял да се снима с Тръмп: Вдигна се истерия!"}
{"url": "https://www.dnes.bg/zvezdi/2018/09/25/na-korica-na-modno-spisanie-i-na-71-g-ima-li-vyzrast-krasotata.388745", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nЗвездата на редица сапунени сериали Сюзън Лъки се появи на корица на списание \"Харпърс Базар\", шашна света с невероятната си визия и тяло... на 71 години.\r\n\r\n\"Досега виждахме само млади и красиви момичета по кориците на модните списания. Сега виждаме и по-възрастни дами, който красят кориците с белезите на старостта\", обясни пред  журналистката Юлияна Дончева.\r\nПо думите ѝ напоследък се наблюдава това, че прекалено млади момичета правят промяна в своята външност.\r\n                    \n                    \n                \"Колкото по-рано се започва с процедури, толкова по-скоро ще трябва нова и нова операция. Не трябва прекалено младите да бързат да остаряват. Медиите са първата точка, от която трябва да стартира промяната. Трябва да се върнем към истинската и естествена красота\", допълни още Дончева.\r\nСпоред пластичния хирург д-р Виолин Петров много често млади момичета превишават дозата на промяна на своята външност.\r\n\"Пластичният хирург трябва да посъветва пациента какво е подходящо за него като операция. Когато мярката е премината, тогава става некрасиво, вътрешното усещане и външната красота не са в синхрон\", коментира още медикът.", "date": "2018.09.25", "title": "На корица на модно списание и на 71 г. Има ли възраст красотата?"}
{"url": "https://www.dnes.bg/obshtestvo/2018/09/25/kak-da-se-kompensirat-avtorite-za-chastnoto-kopirane.388810", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \"Музикаутор\" иска да бъде създаден действащ механизъм за компенсации на авторите от частното копиране на техни произведения. Това може да се осъществи чрез промяна на действащия в момента чл. 26 от Закона за авторското право. \r\n  \r\n\"Става въпрос за една специфична материя, която е уредена в българския Закон за авторско право през далечната 1993 година. А корекцията в него, направена през 2011 година, на практика не работи. Текстът съдържа неясноти и непълноти, които в крайна сметка водят до обезсмисляне на механизма и липса на рентабилност за събиране на компенсационни възнаграждения на авторите\", каза в студиото на \"Денят ON AIR\" изпълнителният директор на \"Музикаутур\" Иван Димитров.\n                    \n                    \n                \r\nОт \"Музикаутор\" посочват като проблемна точка в сега действащия закон облагането на информационните носители, но не и на записващата и копирна техника, което прави практически невъзможно събирането на възнаграждения за отпечатани произведения.\n\r\n\"Необходима е и промяна на облагането на носители и устройства, които се внасят от други държави. В момента се облага вносът единствено от държавите извън ЕС, което е предпоставка за почти нулева събираемост, тъй като повечето информационни носители, които се внасят у нас, първо минават през някое от европейските пристанища\", допълни още Иван Димитров.\n\r\nПред  той обясни, че България е една от малкото държави, която, въпреки че е въвела световната практика за частното копиране, не го прилага изобщо. В резултат на това хиляди български и чужди автори са лишени от справедливо възнаграждение. \n\r\n ", "date": "2018.09.25", "title": "Как да се компенсират авторите за частното копиране?"}
{"url": "https://www.dnes.bg/obrazovanie/2018/09/25/studentski-meraci-kym-ostrova-holandiia-ili-avstriia.388783", "text": "29% е ръстът на ранните кандидатури от български студенти за прием във ВУЗ-ове във  Великобритания, като от началото на септември са обработени близо 100 кандидатури на български кандидат-студенти по проекта \"Световно образование\". Това съобщи в Националния пресклуб на БТА консултантът Николай Христанов.\n\r\nТой обясни, че има засилен интерес на българите към университетите Оксфорд и Кеймбридж, за които има заявени по седем кандидатури за специалностите \"Компютърни науки\", \"Психология\", \"Философия\", \"Лингвистика\" и \"Икономика\". Останалите кандидати са за Университета по изкуствата в Лондон и за Университетите на Глазгоу и Единбург, и на Кингс колидж в Лондон, в които българите са пожелали да учат компютърни науки, бионауки и ветеринарна медицина.\n                    \n                    \n                \r\nС 20 процента са се увеличили българските студенти в Холандия от тази година заради многото специалности на английски език и заради решението на холандското правителство да намали таксите за първокурсници от ЕС с 50 процента - от 2060 на 1030 евро, съобщиха образователните консултанти. Те информираха, че сред най-предпочитаните от българските студенти в Холандия са специалностите - \"Бизнес и икономика\", \"Програмиране и компютърни науки\", \"Арт и дизайн програми\" - интериорен, графичен, дизайн на електронни игри, \"Психология\", \"Медии и комуникации\".\n\r\nЗа последната година с 36 процента се е увеличил броят на българските ученици, избрали да кандидатстват в университети в Австрия, а с 39 процента - на нашите ученици, предпочели да следват в Германия.\n\r\nДания и Швеция също привличат интереса на българските кандидат-студенти, тъй като в тях висшето образование е безплатно за кандидатите от ЕС, информираха образователните консултанти. Те отбелязаха обаче, че заради многото кандидати от ЕС преди две години датското правителство завиши условията за прием - за нивото на владеене на английския език, с въвеждането на интервюта за селекция на бъдещите студенти и с квотите за чужди студенти. Заради тези промени се повиши интересът на нашите кандидати към университетите в Швеция, отбелязаха консултантите.\n\r\nТе съобщиха, че за 11-те години от членството на България в ЕС се увеличават българите в университетите в чужбина. По брой на наши студенти във Великобритания България е в \"ТОП 10\", в Холандия страната ни е на четвърто място по студенти, след Германия, Китай и Белгия, като в Университета в Хага българите са втора по численост нация след холандците и първа - сред чуждестранните студенти.\n\r\nНа 29 и 30 септември на изложението \"Световно образование\" в столичния хотел \"Маринела\" ще бъдат представени над 60 университета - британски, холандски, немски, австрийски, френски, швейцарски, датски и гръцки. Ще участват и над 20 европейски средни училища и колежи.", "date": "2018.09.25", "title": "Студентски мераци: Към Острова, Холандия или Австрия"}
{"url": "https://www.dnes.bg/akoshtete-vqrvaite/2018/09/25/ot-25-septemvri-pylnolunie-v-oven-ni-dava-uverenost.388799", "text": "Астрономическата есен настъпи и с нея дойде пълнолунието. От 25 септември до началото на октомври тя ще е под знака Овен. През този период се очакват важни промени в живота на всички представители на зодиака. Основното е, че хората ще повярват в собствения си потенциал и ще поставят приоритетите си на първо място. \r\nЛуната, която застава на една линия със Слънцето, е под въздействието на Марс - планетата, свързана със силата, ентусиазма и преследване на амбициите. Затова пълнолунието ще ни дава увереност във всяко едно начинание, от друга страна Сатурн управлява Марс и Слънцето, което е предпоставка за силна материализация. \r\n \r\nГоляма част от зодиакалните знаци чакат подходящия момент, за да се развихрят и именно пълнолунието в Овен ще им даде отлична възможност за това. Дори и да нямат конкретни планове, те могат смело да направят първата крачка без никакви притеснения. \r\n \r\nПълнолунието ще накара хората да спрат да се съобразяват със заобикалящия ги свят и да помислят първо за собствените си нужди, след това за тези на близки и приятели. Те ще се водят от девиза на зодия овен, който е \"Аз искам\". Ако имат проблеми, в следващите няколко дни трябва да се заемат с тяхното разрешаване. \r\n \r\nВнимавайте във взаимоотношенията с ръководството и колегите. Периодът подтиква и към заемане на челни позиции, което може да създаде конфликтни ситуации и напрежение в офиса. \r\n \r\nХората със зодия Рак, Козирог, Овен, Везни, както и тези с такъв асцендент, трябва да се пазят от спречквания с близки, които ще имат негативни последици. Близнаците и Водолеите очакват вести, а ако взимат важни решения, не трябва да прибързват.\r\n \r\nСтрелците и Лъвовете ще се отдадат на спокойствие, но не бива да прекаляват с вредните навици, за да не се разболеят. От друга страна Телците и Девите ще се отдадат на емоциите, по-специално на любовните трепети. Според астролозите, те не бива да прекаляват с вниманието към любимия, за да не постигнат обратния ефект. Рибите и Скорпионите ще наблегнат на работата и подобряване на имиджа. \r\n \r\n", "date": "2018.09.25", "title": "От 25 септември: Пълнолуние в Овен ни дава увереност "}
{"url": "https://www.dnes.bg/obrazovanie/2018/09/25/kak-da-rabotite-za-chujdi-kompanii-dokato-ste-u-nas.388811", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Какво представляват тестовете и програмите за професионално обучение ACТ? И до колко са познати на обществото ни? Нека първо поставим въпросните тестове в перспектива - АСТ са конкуренти на SAT, които са по-добре познати в страната ни.\r\n  \r\nРазликата, според думите на бившия вицепрезидент на ACT Джаклин Крейн, е в това, че продуктите на ACT са по-големи и обхващат кариерното развитие.\n\r\n\"Тези тестове служат за кандидатстване в университети, но ACT предлага и кандидатстване за работа. Работодателите искат кандидатите да са готови. А ACT казва на работодателите, че въпросният кадър притежава нужните качества, за да започне работа. Тестът е от 3 части, с въпроси от общо 12 области. Всичко се провежда в сигурна и безопасна среда\", обясни тя в \"Денят ON AIR\".  \n                    \n                    \n                \r\nДнес Висшето училище по застраховане и финанси (ВУЗФ) сключи партньорство с ACT. В резултат на това университетът ще бъде официален център за тестовете. \n\r\n\"Милиони хора са преминали през ACT от десетилетия насам. Организацията има над 400 работници с докторска степен, които постоянно правят изследвания. ВУЗФ ще може да предлага изпитите с нашата програма. Студентите им също ще могат да преминат през изпита. Тестът представлява четене с разбиране, анализ на сложни текстове, математика и графическа грамотност под формата на интерпретиране на данни. Комуникациите и критичното мислене също са важна част\", отбеляза Крейн пред .  \n\r\nДжаклин Крейн поясни още, че след полагането на тези тестове, компании като \"Google\" имат възможност да наемат директно тези с високи резултати. По този начин българите могат да работят за чуждестранни компании и все пак да останат в държавата си, продължи още гостът.\n\r\n ", "date": "2018.09.25", "title": "Как да работите за чужди компании, докато сте у нас?"}
{"url": "https://www.dnes.bg/stranata/2018/09/25/iskra-e-veroiatnata-prichina-za-pojara-v-tec-sliven.388801", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПожарът, който лумна снощи в ТЕЦ \"Сливен\", вероятно е причинен от искра от електрически проводник, съобщават от телевизия . \n\r\nЗаради силният вятър снощи пламъците са се разраснали значително. Запалиха се и бали със слама, които са се складирали в двора на топлоцентралата и са се използвали за био гориво. \n\r\nДва пожара са горели снощи в града. Единият е този в ТЕЦ \"Сливен\", а другият в завод \"Динамо\". \n\r\nКомисар Демирев има първоначална версия за причините за огнения ад. \"Поради силния вятър електрическите проводници правят искри и някаква такава искра е прехвръкнала и е запалила сеното\", отбеляза той.\n                    \n                    \n                \r\nНяма задимяване над града, тъй като Сливен е разположен в обратна на вятъра посока, коментираха от пожарната. Няма опасност за населението, тъй като ТЕЦ \"Сливен\" се намира в промишлената зона в града.\n\r\n ", "date": "2018.09.25", "title": "Искра е вероятната причина за пожара в ТЕЦ \"Сливен\""}
{"url": "https://www.dnes.bg/cars/2018/09/25/unikalno-audi-quattro-si-tyrsi-nov-sobstvenik-na-tyrg.388795", "text": "Един от предсерийните прототипи на модела Audi Quattro ще бъде изложен  на търг от аукционната къща Silverstone.\r\nОщо са произведени 12 такива  автомобила с десен волан, като до наши дни са оцелели само 2. Очаква се  за машината да бъдат платени около 60 000 паунда.\r\nAudi Quattro е създадено заради хомологация на спортната кола с това име за участие в най-мощния клас – група 4, на световния рали-шампионат. Затова и компанията-производител никога не е гледала на него като на сериен модел. Големият интерес към купето обаче кара Audi да започне да произвежда и версия с десен волан за Великобритания.\r\nЗа разлика от серийните машини, които са шаси от серия D, прототипите имат шаси от серия С. Освен това те разполагат с 4 фара, различно окачване и друга спирачна система. \r\n                    \n                    \n                Под капака е поставен 2,1-литров двигател с 5 цилиндъра и турбокомпресор. Мощността му е 200 к.с. и 285 Нм въртящ момент. Ускорението от 0 до 100 км/ч при купето със задвижване на четирите колела отнема 7,1 секунди.\r\n\r\n ", "date": "2018.09.25", "title": "Уникално Audi Quattro си търси нов собственик на търг"}
{"url": "https://www.dnes.bg/temida/2018/09/25/mig-predi-smyrtta-nikol-zvyniala-na-maika-si-a-ivan-i-do-dnes-otricha.388756", "text": "11-годишната Никол, която бе убита миналата година от осмокласника Иван, е успяла да позвъни на майка си минути преди смъртта си. Така разследващите са научили времето на убийството. Никол е звъннала на майка си в 17:10 на фаталния 20 август. След това връзката с нея прекъсва. Малко по-късно тялото й е открито в бл. 108 в бургаския кв. \"Меден рудник\".\r\nПатоанатоми установяват, че Никол е починала след като я срязана сънната й артерия. 13 месеца по-късно Бургаският окръжен съд осъди за жестокото престъпление осмокласника с лека умствена изостаналост Иван Иванов.\r\nНа 20 септември съдия Стефан Стойков прочете присъдата, определена единодушно от съдийския състав - 8 г. затвор при първоначален общ режим и 150 000 лв. кръвнина за майката на убитото дете Мими Ставрева.\r\n                    \n                    \n                Наблюдаващият прокурор Ангел Ангелов пледира за 7 г. затвор при максимално наказание от 10 г., тъй като подсъдимият е бил непълнолетен по време на убийството. Съдът обаче счете, че заради обществената опасност наказанието трябва да е завишено.\n\n\n\n\r\nПрисъдата не е окончателна, тя може да бъде обжалвана пред Апелативния съд. Тезата на защитата, че Иван е дете с умствена изостаналост и не е разбирал смисъла и значението на действията си, бе оборена от експертите.\r\nСъдебнопсихиатрична експертиза доказа, че осмокласникът е бил вменяем по време на деянието, а тестове показали доста висок коефициент на интелигентност. В училище с момчето работели ресурсни учители, които му помагали в усвояването на материала. В клас обаче той не е имал никакви прояви, които да подскажат, че е способен на опасна агресия.\r\n\"Има известна степен на намален умствен капацитет, но според вещите лица и според начина, по който момчето живее и борави с техника, не става въпрос за сериозно изоставане. Напротив, коефициентът му на интелигентност е 82. Той е с гранична стойност, не е в тежка фаза на умствена изостаналост\", коментира съдия Стойков. Според магистрата у Иван липсвала онази ценностна база, свързана с живота на човека.\r\n\"За него няма такава сигурна ценност, така е възпитан. Искал е да накаже момичето. Спирачката, която трябва да я има в душата му, я няма. Лесно реагира. Но в този случай не става дума само за конкретната причина, че му е отказана близост. Една голяма част от разсъжденията му са резултат от изкривената представа на обществото за това как трябва да се развиват децата ни\", коментира съдия Стойков.\r\nОсмокласникът Иван и четвъртокласничката Никол се запознават в социалните мрежи. Активно общуват във Facebook, където момичето има над 2000 приятелства. На живо се виждат два пъти - в началото на август и в деня на убийството.\r\nНа 20 август убиецът и жертвата се срещат на площад \"Тройката\" и се отправят нагоре по ул. \"Александровска\" към Централната спирка до Бургаския свободен университет. Според първоначалната версия двамата искали да пушат наргиле, затова решили да се качат на покрива на блока.\r\nМалко след 17 часа Никол и Иван влезли в асансьора. Внезапно младежът се опитал да прегърне и целуне Никол, но тя се отдръпнала.\r\nУплашено, момичето опитало да обясни, че си има приятел, и че не иска да има нищо общо с Иван, защото той е много по-голям от нея. Точно в този момент Никол набрала номера на майка си, но повикването трае едва няколко секунди. Ядосан и същевременно обиден, Иван извадил кухненски нож с 20-сантиметрово острие от джоба на панталона си и го забил във врата ѝ.\r\nДокато бягал по стълбите, изхвърлил ножа на една от площадките между етажите. Окървавената кабина с мъртвото момиче останала горе. Около 17:30 ч дете от третия етаж извикало асансьора. Писъците му оглушили входа, когато отворило вратата.\r\nПреди да изостави смъртно ранената Никол 15-годишният Иван взел телефона и раницата ѝ. Апаратът бил с парола и в опитите си да го отключи, за да изтрие разговорите помежду им, набрал телефона на Никол от своя телефон. Това е станало в 17:14 ч - само 3-4 минути след убийството, установява една от техническите експертизи. Понеже не успял да счупи телефона, го хвърлил в контейнер близо до бл. 108. По време на разследването Иван посочва точното място и апаратът е открит там.\r\nСлед като заклал Никол, си купил снакс и поиграл на криеница с по-малките деца от квартала, с които обичайно общувал. Той избягвал контакти с тези на неговата възраст и по-големи, защото го биели, твърдят родителите му.\r\nИван е арестуван часове след убийството и прави частични самопризнания. Обяснява, че искал само да \"бодне\" Никол, за да я накаже. Левичарят замахнал и нанесъл само един удар в дясната част на шията на момичето, но той се оказал фатален.\r\nПо време на досъдебното производство Иван отговаря само с \"Да\" и \"Не\" на въпросите, без да признава за убийството. Едва в съдебната фаза на разследането той започнал да обяснява, че извършителят е непознат по-голям младеж, който влязъл в асансьора на 6-ия етаж. В кабината непознатият хванал ръката на Иван, пъхнал нож в нея и замахнал към Никол. Въпреки абсурдното звучене тази версия също е проверявана, но не е открита никаква следа.\r\nКогато съдебният процес, който се гледа при закрити врата, приключва и на подсъдимия е дадена последна дума, Иван казва: \"Съжалявам\" и допълва, че повече няма да прави така. Пред родителите си момчето продължава да отрича за убийството. От юни преместили Иван в Бойчиновци и оттогава редовно плачел по телефона на майка си, че го бият и тормозят психически.\r\n\"Синът ми никога няма да тръгне с нож, той е бил на разходка. Няма причина да убива. Това за ревността... няма такива неща. Дай му работа, всичката ще я свърши. Една камара камъни да го накараш да премести, ще го направи. В училище не беше добър ученик, но никога не е бил агресивен\", сподели баща му Димитър Иванов.\r\nМайката Донка допълва: \"Вярвам, че не е той. Никога не ме е лъгал, за всяко нещо е споделял. Някой по-голям е истинският убиец. Моят син от биология не разбира, нито знае къде са тези артерии, нито може сам с ножа да отреже нещо. За Никол ми каза само, че не я е познавал, а се срещнали в центъра и тя го накарала да го заведе до този блок\".\r\nДонка не се е срещала с майката на Никол. За първи път двете се видяха в съда. \"Каквато и присъда да му дадат, тя ще е малка. За мен трябва да е до живот. Убил я, защото се издразнил?! Това не може да е оправдание за такова престъпление\", казва Мими Ставрева, майката на жертвата.\n\r\nДен след убийството бащата на Никол - Любомир Йончев, пристигна от Лондон, където живее от няколко години. Пред \"24 часа\" той споделя, че в 16:18 ч на 20 август ѝ праща съобщение по мобилен чат. Вижда, че детето го е прочело, но не отговаря, което било абсолютно необичайно.\r\n\"Имахме планове, Никол искаше да отидем в Дубай. Бяхме решили всяко лято да пътуваме. Само ако знаех, че това лято ще ни е последно. Бях готов да легна до нея в гробищата\", каза той.\r\nПрокуратурата твърди, че трети човек в кабината не е имало.\r\n\"Беше направено и невъзможното, за да се изследва обстоятелство за трети човек. Иван е разказал това и по време на психиатрично-психологическото изследване. Самите вещи лица го изключват като вероятност, но го отразяват като негова позиция\", казва набюдаващият прокурор Ангел Ангелов от Бургаската окръжна прокуратура.\r\n\"Безспорно се доказа от всички други доказателства, че са били двамата с Никол в асансьора, той е посегнал да я прегърне или да я целуне, но тя го е отблъснала\", каза още прокурор Ангелов.\r\nТой определя версията на Иван за трети човек като защитна реакция: \"Нормално е като всяко дете с такава психика да търси някакво оправдание. Измислил е това, но в делото няма никакви доказателства. Изключително внимателно е разследвано в тази посока. Делата, при които извършителите са непълнолетни, са особени. Те се разследват от специално подготвени хора, събира се много голям обем доказателствен материал относно личностната характеристика на подсъдимия, в случая на Иван, както и на родителите му. Жалкото е, че изобщо има такова дело\".\r\nЗам.-апелативният прокурор на Бургас Йовита Григорова допълва, че дела, при които подсъдимите са непълнолетни, се работят приоритетно и заради спецификата, и заради широкия обществен отзвук.", "date": "2018.09.25", "title": "Миг преди смъртта... Никол звъняла на майка си. А Иван и до днес отрича!"}
{"url": "https://www.dnes.bg/notifikacii/2018/09/25/trymp-se-hvali-s-uspehi-v-oon-se-smeiat-toi-niama-problem.388805", "text": "В речта си пред Общото събрание на ООН днес президентът на САЩ Доналд Тръмп изтъкна успехите на страната, постигнати по време на досегашния му мандат. Той се похвали пред световните лидери, събрали се на високия форум в Ню Йорк, че американската икономика \"преживява бум както никога досега\" и че за по-малко от 2 години в Белия дом неговото правителство е свършило повече от почти всяко друго досега, предаде Асошиейтед прес.\r\nДумите му предизвикаха смях и шумно оживление сред присъстващите десетки държавни глави и делегати в залата. \"Не очаквах такава реакция, но няма проблем\", отвърна Тръмп.\r\nСпоред него САЩ сега са \"по-силна, по-сигурна и по-богата страна\", отколкото преди той да встъпи в длъжност през януари 2017 година. \"Ние защитаваме Америка и американския народ, защитаваме също и света\", отбеляза президентът. Тази администрация отстоява американския суверенитет и не желае \"да управлява, да контролира и да бъде хегемон в глобален мащаб\", продължи той.\r\n                \n                САЩ зачитат правото на всяка страна да спазва своите обичаи, вяра и традиции и никога няма да поучават другите страни как да живеят, работят и каква религия за изповядват, но очакват и другите страни \"да зачитат американския суверенитет в замяна\", подчерта Тръмп.\r\nПрезидентът на САЩ предупреди европейските страни да не бъдат зависими от руските енергоносители, предадоха световните агенции.\r\n\"Германия ще стане тотално зависима от руската енергия, ако не промени курса си незабавно\", каза Тръмп, похвалвайки Полша за разработването на алтернативни тръбопроводи, информира ДПА.\r\nДа се разчита на само един чуждестранен доставчик на енергоносители, означава страната да стане уязвима (...) затова приветстваме страни като Полша, заради излизането им от редиците на участниците в строителството на Балтийския газопровод (Северен поток 2), за да не зависят повече от Русия, заяви Тръмп, цитиран от ТАСС. \r\nТой също така порица ОПЕК, заявявайки, че цените на петрола трябва да се понижат.\r\nСАЩ са станали най-големият износител на енергоносители в света, заяви американският президент, допълвайки че Америка е готова да доставя петрол, природен газ и въглища. По думите му \"страните от ОПЕК, както обикновено, обират целия останал свят\".\r\n\"Защитаваме много от тези страни безплатно, а в замяна от тях получаваме високи цени на петрола, това не е хубаво\", подчерта Тръмп. \"Искаме те да спрат да повишават цените и да започнат да ги понижават\", каза той.\r\nПрезидентът на САЩ нарече Иран \"корумпирана диктатура\", ограбваща иранския народ, за да плаща за агресия в чужбина. \"Иранското ръководство сее хаос, смърт и разрушение\", каза Тръмп на ежегодното събрание. \"Те не зачитат съседите си, нито границите, нито суверенните права на страните\", добави той.\r\nТръмп направи сравнение между отношенията на САЩ с Иран и подобрилите се, по думите му, отношения със севернокорейския лидер Ким Чен-ун. Той похвали държавния ръководител на КНДР за това, че е спрял ядрените опити и ракетните изпитания и е върнал част от тленните останки на загинали американски военнослужещи през Корейската война.\r\nТръмп поиска от страните по света да се присъединят към САЩ в изолирането на Иран, предаде Асошиейтед прес. Той добави, че е предприел кампания на \"икономически натиск\", за да лиши Иран от парите, които са му нужни, за да осъществява \"кървавия си дневен ред\" на хаос и кръвопролитие в Сирия и Йемен.\r\nТой отбеляза оттеглянето на САЩ тази година от споразумението за иранската ядрена програма между Техеран и световните сили и връщането на американските икономически санкции.\r\nТръмп заяви, че на режим, който скандира \"смърт за Америка\" и заплашва Израел с унищожение, не трябва да се позволява да се сдобива със средства за изстрелване на ядрена бойна глава.\r\nПред репортери преди речта на Общото събрание Тръмп каза, че няма да се срещне с иранците, докато не променят подхода си, допълва Ройтерс.\r\nПрезидентът на САЩ Доналд Тръмп похвали днес от трибуната на ООН \"смелата\" си инициатива за мир със Северна Корея, предаде Франс прес. Тръмп обаче предупреди, че международните санкции срещу Пхенян ще останат \"в сила до освобождаването на Корейския полуостров от ядрено оръжие\".\r\nПреди една година, от същата трибуна, президентът на САЩ нападна остро севернокорейския лидер Ким Чен-ун и заплаши Северна Корея с \"пълно унищожение\", припомни АФП.\r\nДнес Тръмп вече не нарича Ким \"Човека ракета\", посланието му е различно и носи благодарност, отбеляза Асошиейтед прес.\r\nПред Общото събрание Тръмп каза, че оценява стъпките, предприети от Ким за освобождаване на Корейския полуостров от ядрено оръжие. Американският президент посочи, че \"реактивните снаряди и ракетите вече не летят\" от Северна Корея и не заплашват съседите й.\r\nНезависимо от похвалите на Тръмп, американската администрация каза, че Пхенян се движи мудно към изпълнение на целите, поставени на срещата на върха в Сингапур, посочва АП.\r\nСАЩ повече няма да толерират несправедливи търговски споразумения, които разрешават на страни да продават продуктите си на дъмпингови цени в Америка, да субсидират стоките си, да вземат на прицел сектори на американската икономика и да манипулират валутата си, за да спечелят нечестни предимства, каза още той.\n\r\nТръмп заяви, че изпитва голямо уважение към китайските лидери, но американският дисбаланс в търговията с Пекин \"не може да бъде толериран\".\r\nВашингтон вчера въведе в сила мита върху вноса на китайски стоки за 200 млрд. долара, на което Пекин отговори с мита върху американски стоки за 60 млрд. долара, припомня АП. (БТА)", "date": "2018.09.25", "title": "Тръмп се хвали с успехи, в ООН се смеят. Той: Няма проблем!"}
{"url": "https://www.dnes.bg/cars/2018/09/25/idva-li-dominaciia-na-elektromobilite-eto-7-te-prichini-zashto.388758", "text": "Дали годините на автомобилите с двигатели с вътрешно горене са преброени?\r\nСпоред Том Рафтъри от списание Forbes, вече можем да изброим седем причини, поради които бензиновите и дизелови двигатели съвсем скоро ще станат част от историята. Все още сме в началото на масовия преход към електромобилите, но той ще се случи много по-скоро отколкото всички очакват, смята експертът.\r\nЕто 7 конкретни причини, които вероятно ще осигурят надмощието на електрическите коли в бъдеще.\n\r\n\r\nКитай е най-големият автомобилен пазар в света и там има изискване за всеки производител, който присъства на пазара, да предлага поне 10% от колите си със задвижване с \"нова енергия\" (т.е електрическо). Тези 10% са изискването до 2019, за 2020 процентът скача на 12, а до 2020 вече трябва да са 25%. В резултат на това големите играчи на китайския пазар много бързо откриха електрификацията. Tesla също е тук – с разрешително за местно производство, но без местен партньор плюс договорка с Шанхай за строежа на първата гигафабрика за батерии извън Щатите.\n                    \n                    \n                \r\n\r\nПрез 2010 година цената на 1 киловатчас мощност на батерия струваше 1000 долара. До 2017 година тази цена падна до 200 долара и ще продължи да пада. Прогнозите на Илон Мъск са, че до 2 години 1 киловатчас ще струва 100 долара. Точно цената от 100 долара за киловатчас мощност се смята за точката, при която цените на електромобилите и конвенционалните автомобили ще се изравнят. Накратко, до 2020 година цените на батериите ще са спаднали с 90 процента и ще продължат да падат.\n\r\n\r\nПритесненията за пробега с едно зареждане на батериите продължават да се топят. Пробегът на литиево-йонните батерии расте с 5 до 8% на година, през 2020 година вече се очакват повече масови модели с пробег около 1000 километра. А това е напълно съизмеримо с постиженията на икономичните дизелови модели.\r\nТова е точно обратното на мнението, което се е наложило в обществото. Изследване на батериите, използвани при моделите S и X на Tesla показва, че след 270 000 пробег батериите са запазили 91% от оригиналния си капацитет. С други думи, на 30 000 километра се губи 1 процент от капацитета на батерията. Засега обаче няма достоверни данни за това как се представят батериите, използвани от другите производители на масови електромобили.\n\r\n\r\nНай-малкото защото са по-семпли. Задвижващата система на един автомобил с бензинов или дизелов мотор съдържа над 2000 движещи се части, докато при електромобилите тази бройка е около 20. А анализ на данните от сервизното обслужване на определена бройка електромобили в Щатите показва, че обикновено те имат нужда от по-евтини и редки ремонти.\n\r\n\r\nЕдва ли ще намерите място на света с изключително евтин петрол и много скъп електрически ток. За последните 12 месеца цената на петрола се покачи с 50% и нивата на цените му се влияят от твърде много политически фактори. Докато електроенергията е евтин консуматив и може да се добива и от възобновяеми източници.\n\r\n\r\nЕлектромобилите и хибридите вече са най-бързо продаваните коли на някои пазари. И тази тенденция ще продължи. А що се отнася до срива на цените на бензиновите и дизелови коли, то той ще започне с една мисъл: Защо да си купувам конвенционален автомобил, чиято цена след 3-4 или 5 години ще е много по-ниска? И това ще постави началото на края.\r\n", "date": "2018.09.25", "title": "Идва ли доминация на електромобилите? Ето 7-те причини защо"}
{"url": "https://www.dnes.bg/politika/2018/09/25/finansoviiat-ministyr-nepreklonen-za-diferenciran-dds.388788", "text": "Оставам непреклонен за диференциран Данък добавена стойност. Това обяви министърът на финансите Владислав Горанов по повод настояване от различни браншови съюзи и организации за промяна на налога за хляба.\r\n\"Така е записано в данъчните закони, ако се направят промени ефектите ще са краткосрочни, и само ще се обърка данъчното законодателство\", подчерта той, цитиран от .\r\nГоранов се надява, че с корекции в тавана на пенсиите ще се премахне несправедливостта във формулата и съобщи, че се обсъждат промени в тази посока. Той напомни, че това пълното отпадане на тавана няма да се случи през 2019 г.\r\n\"Действащото законодателство предвижда увеличаване на тавана на сегашните пенсии и отпадане на при новоотпуснатите пенсии\", посочи финансовият министър.", "date": "2018.09.25", "title": "Финансовият министър непреклонен за диференциран ДДС"}
{"url": "https://www.dnes.bg/notifikacii/2018/09/25/prez-pochivnite-dni-kat-debne-otne-blizo-200-knijki.388793", "text": "Продължават проверките на полицията в рамките на ежедневния засилен контрол по пътищата на страната. \r\nВ последния работен ден на миналата седмица и трите почивни дни полицейските екипи са проверили 18129 моторни превозни средства и 23965 души, съобщиха от МВР.\r\nИздадени са 6160 фиша, 2631 акта за установени административни нарушения, констатирани са 8581 случая на превишена скорост и са издадени 397 заповеди за принудителни административни мерки.\r\nОтнети са 194 свидетелства за управление на МПС заради неплатени задължения по ЗДвП. По време на осъществените проверки на място на гражданите са връчени общо 956 електронни фиша.\r\n ", "date": "2018.09.25", "title": "През почивните дни: КАТ дебне, отне близо 200 книжки"}
{"url": "https://www.dnes.bg/stranata/2018/09/25/dete-ot-omurtag-se-razbolia-ot-marsilska-treska.388797", "text": "Дете от Омуртаг е заболяло от марсилска треска. Това е първият случай от 12 години насам, съобщи Тодорина Филева от Регионалната здравна инспекция в Търговище пред БТА.\r\nМомчето на две години и осем месеца вероятно е било ухапано от заразен кърлеж, преносител на заразата.\r\nЛекарите успяват да поставят точната диагноза навреме, тъй като около мястото на ухапването се появява специфично черно петно - тъканта некротира. Лекувано е в Шумен, откъдето изпращат информация за случая на здравните инспектори в Търговище.\r\nЛечението с антибиотици е започнало навреме и заболяването е протекло без усложнения.\r\nСлучаят не трябва да притеснява обществеността и медицинските специалисти, категорични са от РЗИ. \r\n ", "date": "2018.09.25", "title": "Дете от Омуртаг се разболя от марсилска треска"}
{"url": "https://www.dnes.bg/eu/2018/09/25/nai-chestiiat-problem-pesticidite-troviat-hranata-na-bylgarina.388796", "text": "Следи от пестициди са най-честият проблем в менюто на българина. За това съобщава Европейската комисия в годишен доклад за работата на системата й за ранно предупреждение за безопасност на храните и фуражите.\n\r\nСпоред доклада българските власти са осведомили Брюксел за 109 случая на опасни храни. 77 пъти е ставало дума за следи от пестициди, 15 за микотоксини и в 10 случая за опасни добавки и оцветители.\n\r\nПестицидите изглеждат основно български проблем с най-високо съотношение в целия ЕС. След нас е само Италия, където пестицидите саа трети по важност риск при храните. Като резултат плодовете и зеленчуците са най-често сигнализирания вид храна от българските власти към европейските партньори през миналата година. \n                    \n                    \n                \r\nПо брой задействания на системата за предупреждение за плодове и зеленчуци България е инициатор на най-много предупреждения в целия ЕС - 84. Следват 14 сигнала, задействани за опасни ядки и семена. В 55 случая на пестициди, нотифицирани от България, става дума за внос на сладки чушки от Турция.\n\r\nКато цяло ЕС страда най-вече от салмонела от пилешко (най-често прясно) и от високите нива на живака при рибата меч. Следват афлатоксините, откривани в ядките и фипронилът в яйцата - най-големият единичен скандал през миналата година. \r\nЗавишени нива на фипронил в яйцата, произлизащ от почистване на птицеферми със забранени вещества в Белгия и Холандия, обхвана цяла Европа, включително и България, където бе открит заразен внос на яйчен прах. \n\r\nСалмонелата е най-често докладваният патоген в храната в ЕС (207 случая и 473 от внос). Месото и месните продукти, както и яйцата, преобладават като повод за тревога. Листерията, откривана основно в пушени риби и сирене, eшерихия коли - в морски продукти и нововирус в стридите, са също често срещани болестотворни бактерии в храните.\n\r\nТежките метали са намирани основно в риба от Испания. Италия е нотифицирала най-много случаи с високо съдържание на живак в риба меч, съобщава докладът. Други тежки метали, които се намират в рибните продукти са живак и кадмий. \r\nАлергените, най-често са съобщавани в мляко, глутен, соя и ядки, откривани предимно в зърнени и тестени продукти.\n\r\nЗа първа година рисковете от вносни храни са по-големи от тези от европейските. Бразилия, Турция и Китай са страните, от които са внесени най-голяма част от продуктите, които след това са сигнализирани като опасни. Следват ги Индия и САЩ.\n\r\nОт 3832 случая, докладвани през системата за ранно предупреждение на ЕС, 942 са представлявали сериозен здравен риск за хората, 1588 са внос, спрян на границата като опасен.", "date": "2018.09.25", "title": "Най-честият проблем: Пестицидите тровят храната на българина!"}
{"url": "https://www.dnes.bg/science/2018/09/25/kym-bezkraia-i-otvyd-tatiana-na-15-g-sledvashtiiat-roden-kosmonavt.388760", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\n\"Сама се научих да се боря за това, което искам\", казва 15-годишната Татяна, която може да се превърне в следващия български космонавт, който ще погледне земята отвисоко и, може би, ще докосне звездите.\r\nМомичето се запознава с астрономията благодарение на баба си, с която разучават небесните съзвездия.\r\nТогава Татяна и нейните приятелки започват всяка година да опъват спални чували на поляната и да гледат в небесния танц на падащите Персеиди.\n\n\r\nИ така един ден, заедно с родителите си, решава да опита да спечели стипендия за космическия обучителен център за деца на НАСА \"Space Camp\". И успява. Така, с още няколко деца, заминава за Турция в преследване на мечтата си.\r\n                    \n                    \n                В \"Space camp\" децата се разделят на тематични отбори и се състезават със знания.  Тя получи и специален медал от НАСА, за най-добър лидер.\r\nТехнологията на оценяване е тайна и включва наблюдение, а не само за енциклопедични знания.", "date": "2018.09.25", "title": "Към безкрая и отвъд: Татяна, на 15 г. – следващият роден космонавт?"}
{"url": "https://www.dnes.bg/stranata/2018/09/25/pyrvi-sluchai-u-nas-myj-pochina-ot-zapadnonilska-treska.388802", "text": "84-годишен мъж от ямболското село Ботево е починал от западнонилска треска, съобщиха от Регионалната здравна инспекция в Ямбол.\r\nОсновен преносител на заболяването са комарите. Възрастният мъж е лекуван една седмица в Ямболското инфекциозно отделение, поясни д-р Наташа Капсъзова от Регионалната здравна инспекция, предаде БНР.\r\n“Намерен е в къщи неконтактен, в безпомощно състояние. Мозъчният оток в началото е причина да се изпратят пробите за изследване в София, след което са се доказали антитела срещу западнонилска треска“, обясни д-р Капсъзова.\r\nПо думите й мъжът не е пътувал в рискови държави и няма видими данни за ухапване от комари.\r\nВ началото на септември на всички здравни специалисти в Ямболска област беше препоръчано да не изключват от диагнозите си западнонилската треска, тъй като регионът е рисков.", "date": "2018.09.25", "title": "Първи случай у нас: Мъж почина от западнонилска треска"}
{"url": "https://www.dnes.bg/zvezdi/2018/09/25/antoniia-petrova-chaka-bebe-ot-batinkov.388792", "text": "Антония Петрова и Ивайло Батинков вдигнаха своята луда гръцка сватба само три месеца след като се запознаха в началото на лятото. Сега предстои още един ритуал с повече хора. Но няма да има църковен брак, тъй като и двамата не харесват ритуала в църква, независимо, че са вярващи.\n\r\n\"Три месеца след запознанството ни с Ивайло Батинков се оженихме. Може би и по-рано щеше да се случи, но ни трябваше време в организацията. Оженихме се на 17 юни. Дори на поканата имаше закачка, че сме решили да отпразнуваме три месеца от познанството си с луда, гръцка, плажна сватба.\r\nПървоначално искахме да бъде с най-близките хора, но те се оказаха 50 души. Идеята ни беше да бъде малка сватба, защото аз много вярвам в енергиите и смятам, че няма как да имаш 300 приятели, които да ти мислят доброто“, каза Антония в \"Папараци“.\n                    \n                    \n                \r\nИзглежда прекрасно, много е харизматичен и интелигентен, хвали Петрова своя съпруг.\n\r\nДвамата очакват първото си дете, като според слуховете тя ще роди през февруари. Самата Антония не потвърди, но и не отрече.\r\nВижте още новини за звездите в ", "date": "2018.09.25", "title": "Антония Петрова чака бебе от Батинков?"}
{"url": "https://www.dnes.bg/obshtestvo/2018/09/25/nov-glavsek-obsyjdame-5-6-trudno-e-prizna-bivshiiat.388803", "text": "Кой ще е новият главен секретар на МВР, след като Младен Маринов стана вътрешен министър, още се обсъжда.\r\n\"Аз съм човек, който казва това, което с 99% сигурност ще се случи. Още се обсъждат кандидатурите за главен секретар. Наистина ми е трудно, защото екипът, който ръководех, е от изключителни професионалисти и всеки би могъл да е успешен главен секретар. Мога да ви кажа, че са 4,5,6\", каза министър Маринов пред журналисти в Благоевград.\n\r\nЗаедно с кмета Атанас Камбитов той откри обновената сграда на Областната дирекция по проект за 1,5 млн. лв., предаде .\n\r\nМаринов посочи, че нуждите на министерството по отношение на материално-техническата база са големи и ще настоява за повече пари, които да се дават поетапно.\r\n                    \n                    \n                \"Започваме от екипировката, автомобилите, средствата за лична защита, компютрите за разследващите полицаи и администрацията. Обещавам, че ще направя всичко възможно да насоча средства към проблемните места. Постоянно се срещаме с финансовия министър, но за да искаме, трябва да допринасяме и бюджетът да се пълни. Поели сме ангажимент да свием максимално контрабандата, сивата икономика, за да има постъпления, които да се инвестират в сигурност\", допълни Маринов.\r\nДо 10 дни ще се предоставят нови автомобили по европейска програма за Гранична полиция и Областните дирекции, които имат външна граница за ЕС. Ще се купуват бронежилетки, нови униформи. По отношение на срещата си със синдикатите министърът каза, че е диалогичен човек и приема основателни критики. \"Трябва обаче и обратен процес. За да убедим обществото, че трябва да се повиши заплащането и статутът на полицая, трябва да даваме услугата, което очакват от нас. За да имаме очи да искаме, трябва да дадем сигурност\", категоричен е Маринов.\r\nНе виждал нищо нередно в системата да работят пенсионери. \"След като един човек е дал труда си толкова години и има право на пенсия, нека го направи. Може да продължи и да си изпълнява служебните задължения. В МВР има доста места, които не търпят хора, които не си изпълняват задълженията. Там, където е динамична обстановката, центробежната сила изхвърля тези, които мързелуват\", допълни той. Категоричен е, че по отношение на кадрите кризата е преодоляна, а сега се набляга на обучението.\n\r\nОсвен справяне с битовата престъпност, друг приоритет е киберсигурността. Нивото на службата, която гарантира киберсигурност, е вдигнато и вече е отдел с допълнително бройки.\r\n\"Има затруднение с кадрите, защото това е специфична дейност. Те трябва да са изключително подготвени хора, на които навън им предлагат много високи заплати. Тези момчета, които в момента работят, заслужават адмирации, защото за ниските заплати, които взимат в сравнение с това, което взимат техните колеги навън, човек трябва да има дълг към родината, за да работи тази работа\", похвали ги министърът.", "date": "2018.09.25", "title": "Нов главсек? Обсъждаме 5-6, трудно е, призна бившият "}
{"url": "https://www.dnes.bg/notifikacii/2018/09/25/medicinsko-chudo-5-g-s-paraliza-i-nakraia-na-kraka.388784", "text": "Пет години след нещастен инцидент с моторна шейна 29-годишният Джаред Чиннок ще проходи отново.\r\nСлед като катастрофира, мъжът е парализиран от кръста надолу, съобщават от свеновните агенции. Благодарение на новаторски метод в областта на медицината, Джаред ще стъпи отново на краката си.\r\nВ гърба му е имплантиран електрод, който стимулира нервите на гръбначния мозък. Той става първият пациент на клиниката \"Мейо\", който се подлага на процедурата. Благодарение на иновативния метод днес 29-годишният мъж може да измине около 100 метра с проходилка – нещо, което изглеждало като недостижимо в представите му в продължение на 5 години.  \r\nМъжът се е подложил на 113 рехабилитации през годината, а усилията на лекарите накрая успяват да го изправят на крака.\r\n                \n                Имплантът е поставен в епидуралното пространство на гръбначния стълб, точно под пострадалата при инцидента зона.\r\nТъй е свързан със стимулатор, поставен в коремната област, който има безжична връзка с външно управление. Днес мъжът може да стъпи на краката си и да върви, макар и с помощ. Когато електростимулаторът е изключен, Джаред отново става неподвижен.", "date": "2018.09.25", "title": "Медицинско чудо: 5 г. с парализа и накрая – на крака! "}
{"url": "https://www.dnes.bg/obrazovanie/2018/09/25/biurokraciia-i-metodi-ot-minaliia-vek-prepyni-kamynite-na-shkoloto.388772", "text": "Има недостиг от 4000 учители. С пенсионирането на големите поколения от 50-те и 60-те се очертава още по-голяма дупка, чийто пик, според министър Красимир Велчев, ще е след десетина години. Освен ако дотогава не намалеят в съответната пропорция и децата, така че да спадне и нуждата от училища (казал оптимистът). Да не говорим, че средната възраст на все още работещите учители е вече твърде висока, посочва Ивайло Дичев в коментар за \"\".\n\r\nЕдва ли този факт ще учуди някого: вече няма сфера, в която да не липсват хора. Няма заварчици, няма медицински сестри, няма студенти. Сериозното увеличение на заплатите вероятно ще привлече хора, но бум май никой не очаква. Впрочем най-интересната констатация в целия този дебат беше, че средното образование е станало далеч по-конкурентно от висшето.\r\n                    \n                    \n                За добри средни училища тече яростна битка, докато университетите приемат куцо и сакато. Заслужава внимателно да се обследва тази тема - аз бих почнал от родителските амбиции, но не ще да са само те. Факт е, че престижните средни училища нямат проблем; липсват учители само там, където няма ресурс да се предложи нещо – в ромските гета и в неплатежоспособни общини.\n\r\nАко се вгледаме в структурата на липсващите бройки, ще видим, че основно няма учители по информатика, английски, физика, математика – т.е. все \"сериозни\" сфери, където младият човек може да намери по-интересна реализация. Литератори, историци, философи – които по-трудно се пласират на трудовия пазар, се хващат със съответно по-голяма охота да даскалуват. Дали това може да се поправи като се накарат ВУЗ-овете да подготвят повече от дефицитните специалности аз не знам. Защото проблемът не е, че ги няма, а че другаде им е по-интересно да работят. Значи трябва професията да стане по-интересна.\n\r\nНай-тежка е работата в малки населени места, където един 25-годишен човек просто няма какво да прави. Политически трудно е решението за \"окрупняване\" на училищата, т.е. концентрирането им в по-големи места, защото популистите почват да пищят, че се обезлюдявала страната. Макар че и на учениците вероятно ще им е по-интересно да учат в по-голям град. Скоро писаха за с. Врачеш, където нямало деца, защото родителите предпочитали да запишат децата си в Ботевград, който се намира на смешните 3 километра от селото. Що се отнася до учителите, те спокойно могат да пътуват, ако не искат да се заселват в места без дискотеки и театри. Споменатото Врачеш е на 41 км от София, разстояние, което в Германия или САЩ милиони работещи изминават всеки ден без проблем. Важното е младият учител да не се чувства уловен завинаги в капана на селото, където са го изпратили.\n\r\nОт започнали работа тук-там чувам и за нередни неща. Понеже бюджетът не стигал, един бил уволняван преди ваканцията и преназначаван в началото на учебната година; друга пък трябвало да поеме без пари часовете на директора. Но да оставим отделните случки. Представете си един млад човек, който попада в далечно място с феодални порядки, местни котерии, форми на омерта. Прословутото уважение към учителя, загубата на което окайваме непрестанно, е функция именно на местничеството – дошлият отвън тръгва от най-ниското стъпало и това, разбира се, няма защо да му се харесва. Местните също са подозрителни към самоуверения нов колега.\n\r\nБюрокрацията в училището е феноменална. За всеки урок трябва да се попълни план предварително и да се получи одобрение. Описваш основните понятия, основните ресурси, които използваш, основните компетентности, които обаче са различни от основните компетенции. Годишен план, срочен план, седмичен план, план за часа... Кариерното развитие, което би трябвало да мотивира учителите, се движи по стълбица, която е по-подходяща за казарма, отколкото за творческа професия. Добавете към това загубата на всякакви средства за налагане на ред и авторитет. Не можеш да изключиш ученика, защото училището е на ръба с бройката; ако му пишеш лоша бележка, най-много да ти зашлеви шамар, той или родителите му. Наистина отношението на медиите към учителите в последните години е доста по-добро - обществото взе да взима тяхната страна в конфликтите. Но усещането за безпомощност не си отива. Дрънкаш някакви неща, те си пипат телефоните и се щипят.\n\r\nНай-сложната тема тук е промяната в самия начин на учене, към който не иска и не иска да се адаптира нашата образователна система. Огромно е количеството на задължителните неща, които трябва да се покрият, зазубрят и възпроизведат в тестова форма. Наместо да научи децата с удоволствие да четат и анализират, учителят трябва да мине по задължителни произведения, теми, ключови думи. Наместо да развие интерес към устройството на света и законите, които го движат – задачки за алдехиди и кетони. За да Ви скандализирам, ще кажа и че правописът, който у нас все още се води върховен критерий на образованост, днес вече не разграничава грамотни и неграмотни, защото и едните, и другите имат спелчек на компютрите си.\n\r\nЕдин млад човек би се чувствал много по-добре, ако го освободят от всичките тези програми и задължителности и му дадат свободата да работи с децата така, както ще им е интересно - пък нека после да проверяват уменията им да се справят с проблеми. Днес всички ние сами търсим информация, когато се хванем да правим нещо. Кога за последен път прочетохте учебник по работа с Paint или Open Office? Наместо да влезе в този дух на времето, нашата система се държи за 20 век и не се пуска – учебници, уроци, домашни. Дете скоро попитало учителката защо трябва да знаят как се прави 10-процентов разтвор от нещо си. Отговорът хвърлил мост към практиката: ами представете си, че слагате кисело зеле. Е, питам, как би направил кисело зеле уважаемият читател - като свали от тавана тетрадката си по химия? Или просто ще погледне в интернет?\n\r\nПроблемно-ориентирано обучение, а не запълане на часове\r\nАко трябва да ида по-нататък, струва ми се, че дори специализацията на учителите днес вече започва да изглежда прекомерна. Какво пречи историк да преподава география, географ да говори за биологическото разнообразие, учител по рисуване да ги обучава как се правят видеоклипове? Компетентността в тази професия все повече е в способността да увличаш, да организираш изследователска работа заедно с децата – а не в това да подготвиш едни уроци, които да повтаряш години наред. Добре е да вървим в посоката, която се обсъжда напоследък в Германия – проблемно-ориентирано обучение (а не, за да си попълват часовете онези, които нямат достатъчно, както се случва у нас!). Например дават на дадена група задача да разработят план за сметище на града. Размишляват откъм географията, екологията, химията, може да се появи етически проблем, който да разглеждат от философска гледна точка. В подобни проекти, разбира се, трябва да участват и външни експерти, което е допълнителен плюс.\n\r\nОбаче? Подобна голяма свобода на учителя рискува да застраши държавно-бюрократичните устои на образованието.  Ще повлече други форми на оценяване, ще подкопае сакралните представи за тестове. Затова и няма да я дочакаме скоро.\r\n \r\n", "date": "2018.09.25", "title": "Бюрокрация и методи от миналия век... Препъни камъните на школото"}
{"url": "https://www.dnes.bg/stranata/2018/09/25/golemiiat-daritel-ignat-kanev-triabva-vsichki-da-pomagame.388780", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\n“България има нужда от всяка една помощ и от всеки един човек. То е като при пирамидата - трябва всички да помагаме и да строим”, призова в Русе големият канадски бизнесмен от български произход и дарител Игнат Канев.\n\r\nТой присъства на официалното откриване на новото отделение по трансфузионна хематология в Университетската болница \"Канев\" в Русе, изградено изцяло с 300 000 лева, дарени от фондация \"Игнат Канев\". През миналата година бе открито и ново педиатрично отделение към лечебното заведение. Ремонтът бе осъществен отново с финансовата подкрепа на фондация \"Игнат Канев\", която дари 500 000 лева.\n                    \n                    \n                \r\n\"Искам да благодаря за уважението, което показахте към мен и моето семейство. Гордея се, че съм от този район на света. България може и без мен, но е удоволствие да се помогне на ония, които имат най-голяма нужда\", каза Игнат Канев, цитиран от БТА. Дарителят допълни, че ще продължи да помага на болницата, която бе наименувана на неговата фамилия в края на миналата година.\n\r\nНачалникът на отделението по трансфузионна хематология д-р Биляна Цветанова обясни, че е безспорен комфортът - и за персонала, и за кръводарителите в новото отделение, а това е от голямо значение. По думите й между 350 и 400 са кръводарителите средно на месец - толкова били и нуждите за кръвопреливане.\n\r\n\"Тази нужда постоянно расте. Малко са и хората, които даряват кръв безвъзмездно\", отбеляза със съжаление д-р Цветанова.\r\n ", "date": "2018.09.25", "title": "Големият дарител Игнат Канев: Трябва всички да помагаме!"}
{"url": "https://www.dnes.bg/obshtestvo/2018/09/25/borisov-kym-erdogan-miryt-nai-dobrata-diplomaciia.388806", "text": "Премиерът Бойко Борисов и турският президент Реджеп Тайип Ердоган обсъдиха задълбочаването на двустранното сътрудничество и приноса на Турция за овладяване на мигрантския поток по българската граница. Двамата разговаряха в рамките на 73-тата сесия на ООН в САЩ, съобщиха от правителствената пресслужба.\r\nБорисов и Ердоган оцениха високо положителното икономическо активизиране на отношенията между двете страни в областта на туризма, енергетиката и транспорта през последните години.\n\r\nПо време на срещата българският премиер подчерта, че Турция остава освен наш непосредствен съсед, и важен партньор в областта на миграцията и борбата с тероризма.\r\nПрезидентът на Турция изрази благодарност към Бойко Борисов за провеждането на срещата на върха между ЕС и Турция във Варна на 26 март. По думите на турския президент срещата във Варна дава положителна насока на развитие в отношенията между Анкара и Брюксел.\r\n                    \n                    \n                Българският министър-председател подчерта важността от споразумението между ЕС и Турция за всички европейски държави и посочи, че мирът и диалогът са най-доброто средство на дипломацията.", "date": "2018.09.25", "title": "Борисов към Ердоган: Мирът - най-добрата дипломация!"}
{"url": "https://www.dnes.bg/zvezdi/2018/09/25/rita-ora-s-panik-ataki-ot-sreshti-pobyrkvam-se.388762", "text": "Рита Ора призна, че мрази да ходи на срещи, защото това ѝ причинява тревожност и безпокойство. Изпълнителката на \"Anywhere\" заяви, че се чувства нервна, особено на първите срещи, когато трябва да се говорят само общи приказки и не толкова дълбоки неща.\r\nТя посочи, че не харесва и сайтовете и приложенията с цел запознанство.\r\n\"Срещите ме побъркват. Тревожа се доста. Не искам никакъв натиск. По-добре е да пийна малко. Просто ми се струва странно, затова малко питие е най-лесният начин да се отпусна\", каза певицата пред \"The Official Vodafone Big Top 40 with Marvin Humes\".\r\n27-годишната звезда призна, че доста често мъже се опитват да се свържат с нея в социалните мрежи и \"да си опитат късмета\".", "date": "2018.09.25", "title": "Рита Ора с паник атаки от... срещи: Побърквам се!"}
{"url": "https://www.dnes.bg/zvezdi/2018/09/25/djystin-teru-prizna-djenifyr-anistyn-skuchna.388798", "text": "Дженифър Анистън и Джъстин Теру се разделиха в края на миналата година като сами обявиха решението си в началото на тази. \r\nТова е един от малкото напоследък случаи, в които холивудски знаменитости се разделят мирно, без скандали и грозни лични подробности. Двамата успяха да съхранят приятелството си, както и да запазят връзката си само за себе си и всъщност никой от тях до този момент не е коментирал случилото се.\r\n \r\nЗатова и започнаха да се появяват слухове какво е накарало Джъстин и Джен да стигнат до това крайно решение. Сред тях бяха, че двамата са се разделили, защото така или иначе живеели на различни места. Също така се заговори, че Анистън има отново близки отношения с Пит, който тогава вече не бе с Анджелина Джоли.\r\n \r\nНай-сетне Джъстин реши да сподели пред New York Times какви са причините за края на любовта му с Джен.\r\n \r\n\"Не се убивахме, всичко при нас бе толкова мирно, че чак скучно. И двамата преживяхме болката, останахме с разбити сърца, но успяхме да запазим приятелството си и се гордеем с това\", обясни Теру пред изданието.\r\n \r\nДогадките на пресата за относителните причини за развода той коментира така: \"Всичко е напълно раздуто. Нищо глобално не се е случило. Това беше просто поредица от събития, при които краят бе неизбежен. Но това не са толкова големи събития, за които се пише в пресата\".\r\n \r\nНа въпрос дали сега се среща с някого, Теру реши да не отговаря и обяснил, че вече е казал достатъчно. Той и Джен бяха заедно около седем години.\r\n \r\n\r\n ", "date": "2018.09.25", "title": "Джъстин Теру призна, Дженифър Анистън – скучна!"}
{"url": "https://www.dnes.bg/obshtestvo/2018/09/25/decata-jertvi-na-bolnite-roditelski-ambicii.388807", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Понякога родителите не позволяват на своите деца да поемат по собствения си път и да се реализират в областта, в която искат. \n\r\nТака младежите в един момент стават жертва на болните амбиции на родителите си, а това може да доведе, според психолози, до редица последствия върху психическото здраве. \n\r\nКак да ориентираме правилно децата, без да налагаме своето мнение - в предаването \"Директно\" коментират Елица Костова, предприемач в сферата на образованието и психологът Младен Владимиров.\n\r\n\"Детето трябва да е щастливо и да има здравословен социален живот. То трябва да се развива социално и емоционално. Не е нужно всяко дете да стане вундеркинд\", каза в предаването Елица Костова. \n                    \n                    \n                \r\nМладен Владимиров пък коментира, че пътят на младежите се определя от баланса между неговите професионални влечения и насоките на родителите. \n\r\n\"Всеки е добър в нещо различно. Родителят трябва да даде на детето си да експериментира - да задоволи своето любопитство и там, където то се разочарова, да не натиска повече. Там, където му хареса обаче, където прояви интерес - да продължи да налива и да дава\", коментира още Владимиров. \n\r\nСпоред събеседниците в студиото много родители се стремят да оползотворят времето на децата си, като ги запишат на всевъзможни курсове, вместо да безделничат и да играят навън. Как обаче се отразява това на психиката им?", "date": "2018.09.25", "title": "Децата - жертви на болните родителски амбиции? "}
{"url": "https://www.dnes.bg/notifikacii/2018/09/25/syveti-za-uspeh-ot-nai-bogatiia-chovek-v-sveta-djef-bezos.388800", "text": "Единствената специализирана бизнес телевизия у нас – Bloomberg TV Bulgaria, ще предложи на зрителите си вълнуваща история за успеха в интервю с основателя на компанията за кибертърговия Amazon – Джеф Безос. Наскоро състоянието му мина границата от 150 млpд. долара и така Безос стана най-богатият човек в съвременната история, посочи рейтингова класация на милиардерите, изготвена от агенция Bloomberg. \n\r\nКак успява да превърне Amazon от продавач на книги в глобален играч, предлагащ всякакъв вид стоки? Каква е ролята на интуицията във вземането на бизнес решения и ще имаме ли скоро космическа инфрастукруктура – отговорите на тези и още любопитни въпроси гледайте в специалното интервю на Bloomberg LP с Безос, което Bloomberg TV Bulgaria ще излъчи на 26 септември, от 22:00 часа.\r\n                \n                Въпреки че цената на акциите на Amazon е скочила със 70% от началото на годината, Джеф Безос се стреми да не отделя време за размисли за дневната стойност на книжата. Предпочита да живее в бъдещето. „Трябва да правите точно това – да гледате 2-3 години напред в бъдещето. А и защо трябва да решавам по 100 неща на ден? Ако взимам по 3 добри решения на ден, това е напълно достатъчно. И трябва да са възможно най-добри“, казва Безос. \n\r\nСолидните финансови ресурси, с които разполага, не умопомрачават Джеф Безос. Той измерва успеха с влиянието на проектите си върху света. „Бих предпочел хората да говорят за изобретателя Джеф Безос или предприемачът Джеф Безос или бащата Джеф Безос. Тези неща са много по-важни за мен. Ако погледнете финансовия успех на Amazon и нейните акции, аз притежавам 16% от Amazon, а компанията струва приблизително 1 трлн. долара. Това значи, че в продължение на 20 години сме изградили 840 млрд. долара богатство за други хора, а това е страхотно и така трябва да бъде“, казва още Безос. \n\r\nИницииатор на филантропска програма за безплатно предучилищно обучение за деца и притежател на американския вестник The Washington Post, начинанията на Безос с поглед напред във времето и пространството не спират дотук. Безос е основател и притежател и на аерокосмическата компания Blue Origin, която създава тайно, а по-късно представя на обществеността. Всяка година влага в Blue Origin милиарди от личните си средства с цел да създаде космически кораби за многократна употреба. „Това е най-важният ми проект, в който вярвам много силно. Бих искал да има 1 трилион души в слънчевата система. Така бихме имали 1000 души като Айнщайн и Моцарт“, споделя Безос в интервюто. \n\r\nНе пропускайте интригуващия разговор с Джеф Безос на 26 септември от 22:00 часа в ефира на Bloomberg TV Bulgaria. \r\n ", "date": "2018.09.25", "title": "Съвети за успех от най-богатия човек в света Джеф Безос"}
{"url": "https://www.dnes.bg/obrazovanie/2018/09/25/uchenici-zariazvat-chinovete-shte-sportuvat-v-81-su.388777", "text": "Баскетбол, футбол, тенис и още спортове ще заменят учебните часове, които приковават децата върху чиновете в класните стаи.\r\nТова ще бъде възможно на 29 септември - Европейският ден на спорта в училище. \r\nИнициативата има важна задача: Да насърчи физическата активност сред децата. \r\nИдеята е в събитието да се включат колкото се може повече хлапета и така да се повиши физическото възпитание и спорт в учебните заведения.\r\nУ нас събитието се координира от сдружение  \"BG Бъди активен\", а едно от столичните училища - 81 Средно училище \"Виктор Юго\" отправи покана за участие като направи и клип. \r\nВсеки, който иска да се присъедини, може да го направи в двора на учебното заведение. Началото е 9:30 часа. \r\n", "date": "2018.09.25", "title": "Ученици зарязват чиновете: Ще спортуват в 81 СУ!"}
{"url": "https://www.dnes.bg/akoshtete-vqrvaite/2018/09/25/gleda-vi-v-ochite-sigurni-znaci-che-vi-haresva.388460", "text": "Срещнали сте мъж, към когото сте привлечени, но сте сигурни дали изпитва същото към вас?\r\nЕзикът на тялото понякога издава скрити знаци, че отсрещната страна изпитва влечение към нас.\r\nОт дългите, приятните и задълбочени разговори, до физическата близост, която осъществява, макар и да не ви докосва... Кои са знаците, че той е привлечен към вас?\r\nНеговите зеници са разширени. Вгледайте се в очите на мъжа срещу вас. Дилатацията е реакция, която се появява в мозъка, когато сте привлечени от нещо.\r\nТой се усмихва широко. Мъжете рядко могат да скрият, когато се чувстват наистина щастливи в компанията на жена. Ако той се усмихва с цялото си лице, означава, че го привличате.\r\n                    \n                    \n                Той облизва устните си. Когато сте привлечени от някого, устата ви произвежда допълнително слюнка, в отговор на това бързо облизваме устните си. Ако той го прави деликатно, означава, че не сте му безразлична.\r\nГледа ви в очите. Ако той около 80% от времето, в което сте заедно, докато разговаряте ви гледа в очите, означава, че е привлечен от вас.\r\nПоема дълбоко въздух, когато ви види. Прави го, за да изглежда по-добре, защото си мисли, че по този начин изглежда по-добре и от друга страна, защото се притеснява от срещата с вас. Всичко се случва на подсъзнателно ниво, разбира се.\r\n\r\n ", "date": "2018.09.25", "title": "Гледа ви в очите... Сигурни знаци, че ви харесва"}
{"url": "https://www.dnes.bg/notifikacii/2018/09/25/arestuvaha-u-nas-chernogorec-obiaven-za-izdirvane.388755", "text": "Мъж от Черна гора, обявен за издирване от Интерпол, е заловен в България, съобщават от прокуратурата.\r\nПредраг Кнежевиц е трябвало да излежи остатък от 8 месеца ефективна присъда за опит за убийство.\r\nМъжът е заловен у нас и с решение на съда е задържан за 40 дни, с оглед постъпване на молба от властите в Черна гора за неговата екстрадиция.", "date": "2018.09.25", "title": "Арестуваха у нас черногорец, обявен за издирване"}
{"url": "https://www.dnes.bg/politika/2018/09/25/gazyt-skacha-s-8-parnoto-i-toplata-voda-syshto-nagore.388753", "text": "\n\r\nПовишаването на цената на природния газ за битови и бизнес потребители ще бъде с не повече от 8%, увери шефът на КЕВР доц. Иван Иванов след открито заседание за обсъждане на заявлението на \"Булгаргаз\" утвърждаване на цената на синьото гориво от 1 октомври.\n\n\r\n\"Булгаргаз\" поиска скок от 14 на сто. \r\n\"Цената на услугата се формира не само от самата цена на природен газ, но и от задължително заплащане на достъп, пренос, разпределение и снабдяване. По този начин всеки, който ще плаща за доставен природен газ, ще плаща с 8% повече, а не с 13.89%\", каза Иванов.\r\n                    \n                    \n                Планираното увеличение на природния газ ще се отрази на цените на парното и топлата вода, като се очаква между 3 и 9 на сто да се повишат сметките за топлинна енергия. Увеличението ще е различно за различните градове.\r\nПромяна в цената на парното от 1 октомври не се очаква в Русе, Перник, Сливен и Габрово, защото топлофикациите в тези градове работят на въглища.\r\nОкончателното решение за цената на природния газ ще бъде взето на 28 септември на закрито заседание на КЕВР. \r\n\"Преди 4 години цената на природния газ беше стигнала космическите нива от 733 лева на 1000 куб./м. Към момента с притеснение ще отбележа, че цената на суровия петрол продължава да бъде много висока, но в крайна сметка не мога да направя никаква конкретна прогноза за последното изменение на цените, което трябва да настъпи преди Нова година. Надявам се събитията в международен план да не доведат до по-нататъшно повишаване\", уточни Иванов.\r\nПо думите му може да има както повишение, така и намаление на цените и това зависи от фактори извън България. \r\n\"Ако например САЩ се върнат в Иранската сделка, веднага ще има намаление на цените на суровия петрол, но за момента няма такива нагласи. Дори и да има повишение на цената на природния газ и се задържи в рамките на 5%, цените на топлинна енергия няма да бъдат повишавани\", обясни той.\r\nИначе Иванов се похвали, че регулаторът е намерил буфер и към момента цената на тока няма да скача.", "date": "2018.09.25", "title": "Газът скача с 8%, парното и топлата вода също нагоре"}
{"url": "https://www.dnes.bg/zvezdi/2018/09/25/zaklinaniia-magii-tormoz-bionse-veshtica.388748", "text": "Бившата барабанистка на Бионсе - Кимбърли Томпсън, твърди, че певицата е вещица, пишат от Mirror. \r\nТомпсън дори опитала да си извади ограничителна заповед, защото смятала, че Бионсе използвала магия, за да убие котката ѝ. Кимбърли посочва, че двете са работили заедно 7 години.\r\nБарабанистката казва, че Бионсе подслушвала нейни телефонни разговори, проследявала съобщенията ѝ, контролирала финансите ѝ, според The Blast. \r\nТомпсън твърди още, че изпълнителката на \"Best Thing I Never Had\" е започнала унизителна кампания срещу нея.\r\nКампанията включвала черна магия, магически заклинания за сексуален тормоз. Кимбърли смята, че Бионсе е убила котката ѝ чрез магии.\r\n ", "date": "2018.09.25", "title": "Заклинания, магии, тормоз... Бионсе – вещица?"}
{"url": "https://www.dnes.bg/obshtestvo/2018/09/25/tavanyt-za-pensiite-pada-vypros-na-spravedlivost.388750", "text": "Според социалния министър Бисер Петков въпросът с отпадането на тавана на всички пенсии има не само финансова страна, но е въпрос и на справедливост.\r\nТой коментира предложение на пенсионерските организации за отпадане на тавана на всички пенсии, а не само на новоотпуснатите, което ще се разглежда утре в социалната комисия.\r\nВ отговор на въпрос възможно ли е отпадането на тавана за всички пенсии, министър Петков каза, че всичко е възможно, въпросът е дали това би било справедливо и добре прието от обществото, защото действителните размери на някои от пенсиите, които са ограничени от таван, е доста висок.\n\n\n\n\r\n                    \n                    \n                \"Друг е въпросът доколко обществото ще приеме, че тези пенсии са справедливо изчислени\", допълни още Бисер Петков.\r\nТой подчерта, че за времето преди 1997 година няма регистър на осигурените и не е тайна, че съществуват и опити за измама чрез представяне на неверни документи.\r\nМинистърът припомни, че в КСО е записано, че таванът пада за новоотпуснатите пенсии от началото на 2019 година и се запазва, или по-скоро се повишава, нивото за отпуснатите до края на тази година. Това е норма, която беше приета през 2015 година и предстои да влезе в сила в началото на 2019 година.\r\nЗа старите таванът ще се увеличи от 910 на 1040 лева. За новоотпуснатите от 2019 година няма да има таван.\r\nМинистърът подчерта, че ще участва в дискусията утре, но на този етап предвиденото е това, което е заложено в Кодекса за социално осигуряване.", "date": "2018.09.25", "title": "Таванът за пенсиите пада – въпрос на справедливост!"}
{"url": "https://www.dnes.bg/index/2018/09/25/seid-i-behchet-tatko-i-sin-s-edna-liubov-i-strast-motorite.388739", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nСлед като научава, че ще става баща, Сеид и съпругата му заминават за Холандия, където живеят и до днес. Синът им - четиригодишният Бехчет, или Бехи, израства като холандски гражданин, знае три езика, а на 6 месеца за пръв път хваща тенис ракета. Определено обаче наследява една друга страст на баща си – тази към моторите.\n\r\n\"Децата на неговите години подражават на родителите си, за него аз съм като супергерой\", разказва Сеид пред , като допълни, че Бехи вече си има и собствен мото екип, пригоден специално за него.\r\nЗасега Сеид и семейството му остават в Холандия, но всяка година не пропускат да се върнат в България.\r\n                \n                Той коментира и актуалната ситуация с множеството катастрофи на мотористи у нас.\n\r\n\"Преди да сложим лозунга \"Пази моториста\", е редно всеки да кара с разум, да пази себе си и околните. Инфраструктурата тук е един от най-големите проблеми. В Холандия навсякъде мотористите са с предимство. А глобите, дори за минимални нарушения на пътя, започват от 100 евро\", обясни Сеид.\r\n ", "date": "2018.09.25", "title": "Сеид и Бехчет: Татко и син с една любов и страст – моторите!"}
{"url": "https://www.dnes.bg/stranata/2018/09/25/pet-tir-a-v-plamyci-na-parking-krai-aitos.388763", "text": "Пет ТИР-а са засегнати от пожар в Айтос. От полицията и противопожарната служба потвърдиха информацията. \r\nЩетите се уточняват. Колите били паркирани на изхода на Айтос в посока Карнобат на паркинг за товарни автомобили.\r\nТази нощ горя и шивашки цех в айтоското село Карагеоргиево. Наскоро е правен освежителен ремонт на сградата. Засегнат е покривът и оборудването.\r\nПротивопожарната служба снощи се бори и с пламъците, които лумнаха във вилната зона над бургаския квартал Банево. \r\nТам местността е гориста. Вятърът бе много силен и имаше опасения от разрастване на пожара. \r\n ", "date": "2018.09.25", "title": "Пет ТИР-а в пламъци на паркинг край Айтос"}
{"url": "https://www.dnes.bg/sofia/2018/09/25/tih-trud-i-buren-ogyn-krai-letishteto-goriaha-gumi.388747", "text": "\n\r\nПожар избухна в двора на предприятието \"Тих труд\", на столичния бул. \"Асен Йорданов\".\r\nГъстите облаци дим и пожарът, за който ви съобщихме по-рано днес, са заради запалени употребени автомобилнигуми в дъното на двора на текстилното предприятие.\n\r\nОгънят се е разразил близо до паркирани автомобили и запустял парцел, обрасъл с дървета и храсти. На 100 метра от огнището на пожара се намират и две бензиностанции.\r\nЗаради бързата намеса на пожарникарите е предотвратено разпространяването на стихията, която можеше лесно да се разрасне заради силния вятър в столицата.\r\nПомещенията в двора на предприятието \"Тих труд\" са отдадени под наем на различни фирми. Тече разследване кой и как е запалил употребените автомобилни гуми, както и кой ги е струпал там. \r\n ", "date": "2018.09.25", "title": "\"Тих труд\" и бурен огън край летището: Горяха гуми"}
{"url": "https://www.dnes.bg/temida/2018/09/25/benchev-aut-ot-zam-shefskoto-miasto-na-obshtinarite.388768", "text": "Общинският съвет в Бургас освободи от поста зам.председател бизнесмена Бенчо Бенчев.\r\nГласуването бе в негово отсъствие по предложение на БСП, които преди месец и половина оттеглиха доверието си от него след обвиненията за помагачество на Димитър Желязков-Очите.\n\n\r\nЗа отстраняването на Бенчев гласуваха 29 души, двама бяха против и трима се въздържаха, съобщи.\r\nСлед отрстраняването на зърнения бос, червените останаха без група в местния парламент, тъй като според правилника му за съставянето й се изискват петима души.\r\n\"Не поставяме под съмнение личните качества на Бенчев, но грешките в политиката се санкционират със снемане на политическото доверие. Това може да се случи на мен и на всеки от нас\", заяви водачът на социалистите адвокат Евгений Мосинов.\r\n                    \n                    \n                Бенчев е обвиняем за лично укривателство и незаконно притежание на боеприпаси. Скандалът с него излезе, когато се оказа, че е бил с Димитър Желязков в Солун и го е отвел с един от автомобилите си в Турция, докато Очите бе издирван с червена бѝлетина.\r\nВ периода от 2 до 4 август Бенчев му е предоставил стая в хотел \"Рамада\" на неговото име.\n\r\n\n\r\n\n\r\n ", "date": "2018.09.25", "title": "Бенчев аут от зам.-шефското място на общинарите"}
{"url": "https://www.dnes.bg/zvezdi/2018/09/25/zlatnata-liubomira-kazanova-kaza-da-bulka-e.388751", "text": "Любомира Казанова мина под венчило. Този уикенд грацията от предходния ансамбъл по художествена гимнастика каза \"Да\" на своя любим Александър Александров. Кумува ѝ нейната приятелка и бивша съотборничка Християна Тодорова.\r\n \r\n\"Толкова много любов имаше на тази разкошна сватба... Да са живи и здрави и дълги години да са толкова влюбени!\", написа Илиана Раева във Facebook. Тя качи снимки от сватбата и уточни, че шаферки на красавицата са били Михаела Маевска, Ренета Камберова, Цветелина Найденова, Снежана Дечева.\r\n \r\n\"Много красота, много звезди в очите, много щастие и усмивки имаше днес! И в най-важния ден от живота на Буба, пак бяха заедно, една до друга, обичащи се както винаги... Наистина много красота... във всичко... А двамата младоженци... просто прелест...\", коментира още Раева.\r\n \r\nСватбата на олимпийската медалистка от Игрите в Рио през 2016 година бе уважена още от Ина Ананиева, която бе треньорка на Любомира, гимнастичките Невяна Владинова и Катрин Тасева, представители на Българска федерация по художествена гимнастика и други.\r\n \r\nЛюбомира и Александър са заедно от няколко години, като едно от нещата, които ги свързва, е любовта към спорта. Тя е гимнастичка, дъщеря на олимпийския медалист Милко Казанов. Той е гребец и се състезава за Азербайджан. Затова и в украсата на сватбата присъстваха елементите палки и гребла.\r\n \r\n", "date": "2018.09.25", "title": "\"Златната\" Любомира Казановa каза \"Да\". Булка е!"}
{"url": "https://www.dnes.bg/world/2018/09/25/premieryt-na-shveciia-izgubi-vot-podava-ostavka.388769", "text": "Премиерът на Швеция Стефан Льовен загуби днес парламентарен вот на доверие и ще трябва да подаде оставка, предаде Ройтерс.\r\nПарламентарните избори на 9 септември не излъчиха ясен победител, като левоцентристкият блок на Льовен спечели 144 депутатски места - с едно повече от десноцентристкия Алианс. Така след 4 години със Стефан Льовен начело, Швеция остава без водеща политическа сила и не е ясно кой ще оформи следващото правителство.\n\r\nАнтиимигрантската партия \"Шведски демократи\" (ШД), която има 62 депутати, също гласува за отстраняване на премиера, но не е известно дали ще подкрепи евентуално правителство на Алианса.\n\n                    \n                    \n                \r\nАнализатори смятат, че председателят на Риксдага (парламента) ще възложи на Улф Кристершон, лидер на Умерената коалиционна партия, най-голямата формация в десноцентристкия Алианс, да състави ново правителство. Алиансът обаче няма мнозинство и ще има нужда от подкрепата или на \"Шведските демократи\", или на някоя от левоцентристките формации.\n\r\nЛидерът на националистите от ШД Джими Окесон повтори днес, че партията му ще сваля всяко правителство, което не й дава думата по имиграцията, здравеопазването, пенсиите и борбата с престъпността. \"Ако Улф Кристершон иска да е премиер, това може да стане само с моя помощ\", каза по телевизията Окесон.\n\r\nАлиансът, който освен Умерената партия включва още либерали, центристи и християндемократи, е заявил, че няма да преговаря с ШД, отбелязва Ройтерс.\n\r\nАгенцията посочва, че председателят на Риксдага има право на четири опита за съставяне на ново правителство на Швеция. Ако ситуацията се запази патова, в страната трябва да се състоят нови избори в срок до три месеца.\n\r\nЕдин нов вот обаче няма да промени съществено разпределението на силите, така че може да бъдат постигнати някои компромиси.\n\r\nИзгубилият вота на доверие Льовен ще оглавява временен кабинет до създаването на ново правителство.", "date": "2018.09.25", "title": "Премиерът на Швеция изгуби вот, подава оставка"}
{"url": "https://www.dnes.bg/stranata/2018/09/25/burnoto-more-potopi-lodka-dvama-ribari-se-udaviha.388757", "text": "Двама рибари са се удавили снощи в морето между курортното селище \"Елените\" и нос Емине.\r\nМъжете са влезли в морето с дървена лодка, за да извадят мрежи с риба в района.\r\nКметът на Св. Влас Иван Николов съобщи пред БТА, че инцидентът е станал около 20:30 ч., когато е имало силен вятър и морето е било изключително бурно.\r\nЛодката се е напълнила с вода и е била потопена. В нея е имало още един рибар, който е успял да се спаси, другите двама обаче не са могли да реагират и са се удавили.\r\nЗагиналите са от Свети Влас. Те са били на 65 и на 55 години.", "date": "2018.09.25", "title": "Бурното море потопи лодка, двама рибари се удавиха "}
{"url": "https://www.dnes.bg/muzika/2018/09/25/vesela-boneva-vajno-e-da-predizvikame-horata.388749", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПевицата Весела Бонева продължава да използва лирика и глас, за да показва на света красотата на България. \"Моят зов\" - това е най-новият проект на певицата. Песента е по музика на Светлин Къслев, а текстът е на Александър Корабов.\r\n\"Аз правя това, което е в моето сърце. Водещият елемент е именно това - да чувстваме публиката, да я караме да настръхва. Има го и контраста - някои от кадрите са с природата на България, а други са с предприятия и фабрики\", отбеляза Веси Бонева в \"България сутрин\".\r\nПо думите ѝ е много важно да пазим България чиста за следващите поколения.\r\n\"Когато ние правим посланието си открито, хората се вдъхновяват и правят крачка. Важно е да предизвикаме хората и обществото да действат\", допълни още изпълнителката пред.", "date": "2018.09.25", "title": "Весела Бонева: Важно е да предизвикаме хората!"}
{"url": "https://www.dnes.bg/politika/2018/09/25/premier-prezident-ministyr-koi-triabvashe-da-otide-v-niu-iork.388759", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПървото ръкостискане на българския премиер Бойко Борисов и президента на САЩ Доналд Тръмп е факт, а моментът бе увековечен със снимки и видео. Това се случи на 73-тата сесия на Общото събрание на ООН в Ню Йорк, където Борисов ръководи българската делегация.\n\n\r\nПремиерът изнесе и реч, свързана с основната тема на общия дебат: \"ООН за всички хора: Глобално лидерство и споделени отговорности за мирни, равнопоставени и устойчиви общества\".\r\n\n\r\nСпоред бившия посланик на България в САЩ Елена Поптодорова спорът, който се разрази у нас между президент и премиер за това кой да отиде в Ню Йорк за форума, е по-скоро вътрешнополитически проблем и не е станал известен на международната сцена.\r\n                    \n                    \n                \"За тези събрания на ООН може да бъде изпратен и държавен глава, и премиер, и външен министър. Това е процедурната страна на въпроса, по-важно е какво ще прозвучи от тази трибуна\", категорична бе Поптодорова пред .\r\nПо думите ѝ Тръмп няма да се откаже от любимата си тема - за важността на суверенитета на една държава, а напълно е възможно президентът на САЩ пак да скандализира с някоя своя реч.\r\nМнението на международния анализатор проф. Владимир Чуков е, че Общото събрание на ООН е по-скоро територия за държавен глава или външен министър.\r\n\"Караниците между премиера и президента са вътрешнополитически проблеми. Борисов, появявайки се в Ню Йорк, прави нов анонс. Президентът и премиерът трябва да си преценят сферите на влияние\", настоя той.", "date": "2018.09.25", "title": "Премиер, президент, министър... Кой трябваше да отиде в Ню Йорк?"}
{"url": "https://www.dnes.bg/stranata/2018/09/25/masov-boi-30-se-nalagat-s-kamyni-i-shisheta-v-loveshko.388767", "text": "Масово меле с камъни и стъклени шишета в ловешко село доведе до ареста на 8 души, съобщиха от МВР.\r\nСбиването станало снощи между близо 30 души. Участниците в мелето били обитатели на две къщи в ловешкото село Баховица. \r\nЗапочнали да се бият с камъни и стъклени бутилки, а на място веднага са изпратени патрули на районното управление в Ловеч. \r\nЗаради инцидентът са задържани 8 души и е образувано досъдебно производство. Не е ясно каква е причината за започване на масовия бой, пише . \r\nЗадържан е и още един мъж в Троян, който буйствал и нападнал полицейски служител. 22-годишният хулиган бил във видимо нетрезво състояние. \r\nОтказал да изпълни полицейско разпореждане, отправил заплахи и обиди към органите на реда. Скъсал пагоните и наранил ръцете на един от полицаите. \r\n ", "date": "2018.09.25", "title": "Масов бой – 30 се налагат с камъни и шишета в Ловешко"}
{"url": "https://www.dnes.bg/snimka-na-denia/2018/09/25/prognozata-ne-e-dobra-gradusite-sutrin-padat-do-1-2-c-chakat-se-slani.388764", "text": "През нощта над по-голямата част от страната ще бъде ясно. Вятърът ще се ориентира от североизток. Минималните температури ще са от 1-2 градуса на места по високите полета на Западна България, където ще се образуват и слани, до 10-12 градуса по Южното Черноморие, .\r\nУтре ще бъде предимно слънчево, но хладно. В следобедните часове ще има временни увеличения на облачността. Ще духа умерен, в югоизточната половина на страната и временно силен североизточен вятър и с него нахлуването на студен въздух ще продължи. \r\nМаксималните температури ще са между 14-19 градуса, в София - около 14 градуса.\r\n                \n                По Черноморието ще е слънчево с повече облаци в крайните южни райони, където са възможни слаби валежи. Ще духа умерен и временно силен север-североизточен вятър. Максималните температури ще са между 16-19 градуса. \n\r\nТемпературата на морската вода е 22-23 градуса. Вълнението на морето ще е 3-4 бала, след обяд в крайните южни райони временно ще се усили до 5 бала.\r\nНад планините ще е предимно слънчево. Около и след обяд ще има временни увеличения на облачността, но ще е без валежи. Ще духа умерен и силен североизточен вятър.\r\nМаксималната температура на височина 1200 метра ще е около 5 градуса, на 2000 метра - около минус 2 градуса.\r\nПрез нощта срещу четвъртък вятърът ще отслабне, в отделни райони в Западна България ще стихне. \r\nВ четвъртък и петък ще бъде слънчево, с временни увеличения на облачността, предимно висока. \r\nСутрин ще е студено, на места ще има условия за слаби слани. \r\nДневните температури ще се повишават, по-чувствително през втория ден, когато вятърът ще се ориентира от изток-югоизток.", "date": "2018.09.25", "title": "Прогнозата не е добра: Градусите сутрин падат до 1 - 2°C, чакат се слани! "}
{"url": "https://www.dnes.bg/stranata/2018/09/25/700-goreshti-izvora-u-nas-a-samo-8-obshtini-gi-izpolzvat.388716", "text": "Само 8 общини у нас използват минералната вода за отопление въпреки 700-те извора у нас. Това сочат данните на Министерството на екологията, околната среда и водите (МОСВ), цитирани от \"Монитор\". \n В Сапарева баня, където са най-горещите извори, с геотермална енергия се топлят обществени сгради.\n\r\nВ Сандански, освен за отопление на един от хотелите в града, горещата вода се прилага в оранжерии.\n\r\nКметството в Стралджа също топли обществени сгради, както и това в Петрич и Нова Загора, Общината във Велинград пък има проект, чиято цел е да се осигурява нормална температура в три читалища, музей и общинска болница. \n\r\nАйтос и Благоевград вкарват минералната вода в оранжерии. Обикновено става дума за отглеждане на цветя и растения за нуждите на озеленяване на съответното населено място. \n                    \n                    \n                \r\nТова са общините, които вече са успели да вкарат природния ресурс в местната икономика. \n\r\nНа територията на страната има 102 находища на минерална вода изключителна държавна собственост 37 извори пък са общинска собственост. Отделно 42 кметства управляват 63 находища по договор с държавата.\n\r\nБългария е една от най-надарените с минерални извори страни в Европа. \n\r\nЕдва 25% от този ценен ресурс обаче се използва ефективно.", "date": "2018.09.25", "title": "700 горещи извора у нас, а само 8 общини ги използват!?"}
{"url": "https://www.dnes.bg/zvezdi/2018/09/25/katrin-zita-djouns-na-49-uelska-prelest-v-kinoto.388496", "text": "\n\r\nНа днешния 25 септември рожден ден празнува една от най-популярните и обичани британски актриси – Катрин Зита – Джоунс. Родена през 1969 година в уелския град Суонзи, тя печели световна известност в участието си във филми като \"Маската на Зоро\", \"Клопка\", \"Трафик\", \"Чикаго\", \"Терминалът\" и други.\n\r\nПрез 2003 година печели \"Оскар\" за участието си в мюзикъла \"Чикаго\".\n\r\n\n\r\nТя е родена в семейството на собственик на сладкарска фабрика и шивачка.\n\r\nЕдва на 15 години Катрин се мести в Лондон с идеята да стане актриса. Две години по-късно я приемат в хора за мюзикъла \"42nd Street\".\n                    \n                    \n                \r\nПрез 1998 година търсачката Yahoo! я определя като „най-търсената актриса в интернет“.\n\r\nПрез март 2003 г. бременната Катрин Зита-Джоунс печели Оскар за участието си в музикалния филм Чикаго.\n\r\nНа 11 ноември 2000 година Катрин Зита-Джоунс се омъжва за популярния актьор Майкъл Дъглас. Двамата имат 2 деца – син Дилън Майкъл Дъглас и дъщеря Карис Зита Дъглас.\n\r\nЛюбопитно е, че Катрин Зита-Джоунс и Майкъл Дъглас имат рожден ден на една и съща дата.\n\r\nГовори перфектно английски, френски и испански език.\n\r\nБила е фаворитка за главната женска роля във филма \"Мистър и Мисис Смит\". В крайна сметка обаче ролята е дадена на Анджелина Джоли.\r\n ", "date": "2018.09.25", "title": "Катрин Зита – Джоунс на 49: Уелска прелест в киното"}
{"url": "https://www.dnes.bg/usa/2018/09/25/moje-i-taka-s-bebe-na-obshtoto-sybranie-na-oon.388718", "text": "Новозеландската премиерка Джасинда Ардърн, която през юни стана втората правителствена ръководителка, която роди бебе, докато е на власт, се превърна в хит в Общото събрание на ООН, където се появи с отрочето си, предаде БТА като се позова на Франс прес.\n\r\nТридесет и осем годишната Ардърн доведе със себе си тримесечната си щерка Нийв на срещата на върха, посветена на Нелсън Мандела и на мира, на която имаше представители на 130 държави. Премиерката остави бебока, с биберон в устата, в ръцете на партьора си Кларк Гейфорд, докато произнесе речта си. Тя беше 67-ият оратор. После взе бебето в ръцете си и го целуна под разчувствания поглед на другите членове на новозеландската делегация.\n                    \n                    \n                \r\nСъщевременно в Туитър Гейфорд качи снимка с баджа, предоставен от ООН на бебето, на който пишеше просто: \"Първото бебе на Нова Зеландия\".\n\r\nПо-рано днес в интервю за телевизия Ен Би Си Ардърн през смях каза, че й се е сторило толкова трудно да се ръководи една страна, колкото и да се наглежда бебе на три месеца в продължение на 17-часов полет, колкото е полетът от Нова Зеландия до Ню Йорк.\n\r\nОсвен участието си в ООН Ардърн участва и в конференция за климатичните промени, след като през април обяви забрана на нови офшорни въглеводородни сондажи.\n\r\nПреди Ардърн пакистанката Беназир Бхуто роди, когато беше премиерка през 1990 г.\r\n ", "date": "2018.09.25", "title": "Може и така: С бебе на Общото събрание на ООН!"}
{"url": "https://www.dnes.bg/stranata/2018/09/25/pojaryt-v-tec-sliven-ovladian-veche-niama-opasnost.388719", "text": "Пожарът, който избухна вчера в двора на ТЕЦ-Сливен, вече е овладян и локализиран, съобщи областният управител Чавдар Божурски.\n\r\nОгънят тръгна снощи от бали със слама в двора на дружеството, използвани за изгаряне на отпадъци.\r\nБалите горят и сутринта, но няма опасност за сградите, работата на ТЕЦ-а не е спирала.\r\nПожарът е локализиран благодарение на усилията на екипи на пожарната и служители на горските стопанства.\r\nПо данни на bTV са се запалили около 14 тона бали. Силният вятър вчера допълнително разпалваше огъня.\r\nНяма пострадали хора.\r\nПо същото време е избухнал и втори пожар – в складовете на завод \"Динамо”.", "date": "2018.09.25", "title": "Пожарът в ТЕЦ - Сливен овладян, вече няма опасност"}
{"url": "https://www.dnes.bg/snimka-na-denia/2018/09/25/igrite-na-vremeto-ot-30-v-ponedelnik-na-15-vyv-vtornik.388720", "text": "Във вторник вятърът ще отслабне, но ще остане умерен от северозапад. \n\r\nВ сутрешните часове на места в източните райони все още ще превалява, но валежите бързо ще спрат, а облачността навсякъде ще намалее до слънчево. \n\r\nМаксимални температури предимно между 15° и 20°, в София около 15°.\n\r\nАтмосферното налягане е по-високо от средното за септември - ще продължи да се повишава,  от НИМХ- БАН.\n\r\nНад Черноморието преди обяд облачността ще е значителна и на места все още ще превалява дъжд, но до обяд и там валежите ще спрат и облачността ще намалее до слънчево време. Ще духа умерен север-северозападен вятър. \n                \n                \r\nМаксимални температури на въздуха: 18°-20°. Температурата на морската вода е 24°. Вълнението на морето ще бъде 2-4 бала.\n\r\nВ планините ще духа силен северозападен вятър. Ще бъде предимно слънчево с повече облаци преди обяд. \n\r\nПрез деня температурите ще се понижават и след обяд на 1200 метра ще бъде около 5°, а на 2000 метра - минус 1 - минус 2°.", "date": "2018.09.25", "title": "Игрите на времето: От 30° в понеделник на 15° във вторник"}
{"url": "https://www.dnes.bg/bulgaria/2018/09/25/slanata-shte-ubie-chushki-i-domati-liutenicata-po-solena.388721", "text": "Сланата ще убие и чушките, и доматите, предупреди Валери Велев от Националния съюз на градинарите в Българияпред \"Труд\". \n Той алармира, че има дефицит на продукцията от чушки тази година, която е с 60% по-малко спрямо 2017 г.\n\r\n\"С 40% по-малко площи със зеленчука са засадени тази година, а 20% от продукцията беше засегната от дъждовете и градушките\", коментира Велев. \n\r\nПо думите му секторът страда от липсата на работна ръка, тъй като при чушките няма как да се механизира всичко, те се берат и обработват на ръка, а това оскъпява производството им. Има и проблем със субсидиите на тези земеделци, което прави отглеждането на чушки в страната ни нерентабилно.\n                    \n                    \n                \r\n\"Зелето и салатата ще оцелеят след сланата, но другите зеленчуци – няма\", допълни той.\n\r\nСпоред бюлетина на Държавната комисия по стоковите борси и тържища (ДКСБТ) за изминалата седмица домашната лютеница ни излиза с 30% по-скъпо тази есен спрямо миналата. Цената на чушките на едро се е повишила с 30%, като стойностите им на пазара тази седмица беше 1,23 и 1,45 лв. за килограм на едро. На дребно цената не пада под 1,70 лв., дори на борсите в по-големите градове.\n\r\nВ сравнение през изминалата година цените са били съответно 0,94 и 1,18 лв. за килограм на едро. Междувременно и оранжерийните и вносните домати поскъпват през тази седмица с 8,6 и 11% до 2,28 и 1,60 лв. за килограм на едро.\n\r\nВ сравнение с 2017 г. цените са били с 32% по-ниски – по около 1,55 лв. за кг. \n\r\nВ сезона на зимнината корнишоните държат цена от 1,35 лв. за килограм на едро или с 14 стотинки по-скъпо за килограм, спрямо 2017 г. Цената на зелето се е повишила с 4,5% на седмична база в края на септември до 0,70 лв. за килограм на едро.", "date": "2018.09.25", "title": "Сланата ще убие чушки и домати, лютеницата - по-солена"}
{"url": "https://www.dnes.bg/index/2018/09/25/receptata-dnes-liubimoto-tiramisu-na-reichyl-rei.388468", "text": "\r\n1 пакет бишкоти\r\n125 мл еспресо или инстантно кафе\r\n50 мл ликьор с вкус на кафе или шоколад\r\n200 г маскарпоне\r\n70 г пудра захар\r\nнатурално какао на прах\r\n¼ ч.л. канела на прах\r\n \r\n\r\n \r\nВ купа комбинирайте кафето и ликьора. Отделно разбийте с помощта на миксер маскарпонето и захарта. Потопете няколко бишкоти в кафеената смес и ги сложете на дъното на подходяща купичка или висока чаша. Дори и бишкотите да се счупят, не се притеснявайте.\r\n \r\nВърху тях сложете от крема, а след това отново прибавете напоени бишкоти. Завършете с крем. В сито или ситна цедка сложете какаото и канелата. Поръсете обилно всички чаши. Десертът трябва да се стегне за около 30-40 минути в хладилник.\r\n\r\n", "date": "2018.09.25", "title": "Рецептата Dnes: Любимото тирамису на Рейчъл Рей "}
{"url": "https://www.dnes.bg/notifikacii/2018/09/25/trymp-i-makron-na-4-ochi-za-siriia-i-tyrgoviiata.388722", "text": "Президентите на САЩ и на Франция Доналд Тръмп и Еманюел Макрон обсъдиха въпроси, свързани с международната сигурност, в това число и ситуацията в Сирия, а също и търговията между САЩ и ЕС, предаде ТАСС, като се позова на съобщение на Белия дом, публикувано след срещата на двамата лидери.\n\r\nСред обсъжданите теми е била и тази за противопоставянето на заплахите от страна на Иран, а също така и тази за създаването на справедливи условия за търговия между САЩ и ЕС. Двамата лидери са обсъждали и плановете на Тръмп да посети през ноември Париж и да присъства на церемонии, посветени на столетието от края на Първата световна война. Двамата президенти са потвърдили своята привързаност към тясната координация на действията за противопоставяне на глобалните предизвикателства, се казва в съобщението на Белия дом, пише БТА.\n\n\n                \n                \r\nТръмп и Макрон са в Ню Йорк за сесията на Общото събрание на ООН. Срещата между тях се състоя в голям хотел в Манхатън, допълва Франс прес. Тя е продължила час и по време на нея двамата президенти са се опитали да постигнат съгласие по пораждащи разногласие въпроси между САЩ и Франция, пояснява източник от Елисейския дворец.\n\r\nВ срещата участваха и вицепрезидентът на САЩ Майк Пенс и топ дипломатите на двете страни. Тръмп и Макрон на два пъти си стиснаха ръце пред камерите в началото на разговорите.\n\r\nТук сме, за да постигнем резултати, каза Макрон, визирайки общата сигурност, борбата с тероризма и Близкия изток.\n\r\nСпоред хора от антуража на Макрон има разногласия между Париж и Вашингтон по определени теми, но те са по-скоро разногласия по подхода и методите, отколкото по целите. Те допълват, че за разлика от миналата година тази година няма нови поводи за конфронтация между двете страни.\r\n ", "date": "2018.09.25", "title": "Тръмп и Макрон на 4 очи: За Сирия и търговията"}
{"url": "https://www.dnes.bg/akoshtete-vqrvaite/2018/09/25/test-kakvo-triabva-da-promenite-v-jivota-si.388461", "text": "В природата има картини, които ни карат да се чувстваме невероятно. Чрез тях успяваме да преоткрием себе си, да се заредим с нови и положителни емоции. \r\nТова върху което се фокусираме до голяма степен е отражение на нашия вътрешен свят. Днес споделяме един забавен тест.\r\nПред вас има 4 красиви планини. Изберете тази, която най-много ви впечатлява и вижте какво разкрива.\r\n\r\nНапоследък сякаш сте отегчени от рутината на ежедневието. Искате да постигнете повече успехи и знаете, че животът може да ви предложи много интересни и вълнуващи неща. От друга страна все още има нещо вътре във вас, което като че ви пречи да се чувствате свободни.\r\n                    \n                    \n                Сега си представете, че сте седнали на тази красива планина, сами с мислите ви. Какви ще са те, какво ще ви накара да се развълнувате? Съсредоточете се върху тези положителни мисли. Може би мислите за някого или за нещо, което искате да ви се случи?\r\n", "date": "2018.09.25", "title": "Тест: Какво трябва да промените в живота си?"}
{"url": "https://www.dnes.bg/notifikacii/2018/09/25/srednoshtna-gonka-iz-studentski-potrosheni-patrulki-kiko-spipan.388726", "text": "Автокрадецът Геоги Воденичаров-Кико е заловен при кражба на луксозна кола в столичния кв. \"Витоша\". \r\nЗаедно с него бил и другаря му Светослав Петков-Лъвицата, който обаче успял да избяга на ограните на реда, пише \"\".\r\nДвамата бандити посегнали в 4 през нощта на BMW 740, паркирано пред кооперация. \r\nДвамата отворили колата и тръгнали да бягат с нея, когато били спрени от полицаите. \r\nКико ударил краденото BMW-то в патрулка, но бързо бил заловен. Лъвицата, който е топавтокрадец в София, духнал с тяхното BMW. \r\nПолицията го гонила из целия Студентски град, а той потрошил няколко патрулки. Накрая успял да избяга на униформените.\r\nСветослав Петков-Лъвицата е обявeн за издирване. Срещу него има 2 дела в Софийската районна прокуратура. Кико също има висящо производство там.\r\n ", "date": "2018.09.25", "title": "Среднощна гонка из Студентски: Потрошени патрулки, Кико – спипан!"}
{"url": "https://www.dnes.bg/politika/2018/09/25/boiko-borisov-ot-oon-cenni-sme-na-sasht-v-borbata-s-narkoticite.388725", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        България е много ценена в Съединените щати, а в борбата срещу контрабандата на цигари страната ни е в първите места по задържани трафиканти.\r\nТова заяви премиерът Бойко Борисов пред журналисти по време на Общото събрание на ООН в Ню Йорк, предаде Bulgaria ON AIR.\n\r\n\"Аз съм против легализация на каквато и да е дрога, защото виждате колко проблеми имаме с пътната безопасност заради алкохол или \"мека дрога\", заяви Борисов.\r\n\"България по-твърда от сега не може и да бъде, ние сме рекордьори по задържане на синтетични наркотици\", подчерта премиера.\r\nБойко Борисов изтъкна още, че когато идва в Съединените щати винаги среща приятели.\r\n ", "date": "2018.09.25", "title": "Бойко Борисов от ООН: Ценни сме на САЩ в борбата с наркотиците!"}
{"url": "https://www.dnes.bg/stranata/2018/09/25/v-silistra-na-protest-trafik-a-trotoari-niama.388724", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         \r\nВъзрастни хора и майки с децата си излязоха на протест в Силистра заради липсата на тротоар по една от улиците с най-интензивен автомобилен трафик в града, предаде. \r\nСпоред жителите преди време общината съборила около 20 къщи, за да построи жилищен блок. Градежът обаче не се състоял, но пък донесената и натрупана пръст заличила наличния тогава тротоар.\r\nПротестиращите твърдят, че неведнъж са подавали жалби за липсата на тротоар до общината, но безуспешно.", "date": "2018.09.25", "title": "В Силистра на протест: Трафик, а тротоари – няма!"}
{"url": "https://www.dnes.bg/sofia/2018/09/25/pojar-v-raiona-na-bul-briuksel-v-sofiia.388731", "text": "Огромен черен дим се издига от място, близо до Разклона за Летище \"София\", забеляза репортер на Dnes.bg. \r\nВсе още няма информация какво се е запалило, нито дали има пострадали.\r\nКъм мястото пътуват линейка и полицейска кола. Пожарен автомобил също беше забелязан. \r\nГъстите облаци дим се носят от вятъра и затрудняват видимостта. Призоваваме шофьорите да бъдат особено внимателни в този район. \r\n ", "date": "2018.09.25", "title": "Пожар в района на бул. \"Брюксел\" в София"}
{"url": "https://www.dnes.bg/notifikacii/2018/09/25/sled-spor-sys-zukyrbyrg-shefove-na-instagram-si-trygvat.388728", "text": "Съоснователите на социалната мрежа Instagram, която е притежавана от Facebook Inc, обявиха, че подават оставки и че са готови да започнат нова глава в живота си, предаде Bloomberg.\r\nПричините за оттеглянето на Кевин Систром и на Майк Крийгър остават неизвестни. В изявление Систром казва, че той и Крийгър ще напуснат в идните няколко седмици. Систром беше главен изпълнителен директор на мрежата, а Крийгър - главен технологичен директор. Двамата работеха заедно от 2010 г. Те са уведомили мениджърския екип на Instagram и на Facebook за решението си също в понеделник. Първи за решението им писа New York Times.\r\nFacebook засега не е коментирал новината.\r\nКевин Систром и Майк Кригър, които са в компанията след придобиването на Instagram от Facebook през 2012 г., успяха да запазят марката и продукта, независими от Facebook. Напоследък обаче са били разочаровани от необичайното повишаване на ежедневното участие на Марк Зукърбърг в оперативната дейност, чийто бизнес сега е по-зависим от бъдещия растеж на Instagram.\r\n                \n                Без основателите Instagram вероятно ще стане по-тясно интегриран във Facebook, което ще го превърне по-скоро като продуктово подразделение на по-голяма компания, отколкото отделно приложение, твърдят източници на Bloomberg.\r\nInstagram, придобит от Facebook през 2012 г. за 1 млрд. долара, има над 1 милиард месечно активни потребители и 2 милиона рекламодатели. Мрежата отчете бърз ръст чрез добавяне на нови функции, като съобщения и кратки видеоклипове. През 2016 г. тя добави възможността за публикуване на слайдшоута, които изчезват след 24 часа - копие на популярната функция stories на Snapchat.\r\nInstagram е най-бързо разрастващият източник на приходи на компанията майка, но в световен мащаб има 4 милиона по-малко месечни рекламодатели от Facebook. Тъй като Instagram показва повече реклами, средната цена на реклама в цялото семейство на приложения на Facebook е намаляла по-рано през тази година след предната година на възход. Новият закон за онлайн неприкосновеността на личния живот в Европа също засегна цените.\r\nВъпреки че Facebook преживя тежки скандали, свързани с неприкосновеността на личния живот, фалшивите новини и намеса в изборите, брандът на Instagram остана незасегнат и продължава да расте бързо. Facebook, който почти няма накъде да расте, зависи все повече от приложението за споделяне на снимки за своето бъдеще. \r\n ", "date": "2018.09.25", "title": "След спор със Зукърбърг – шефове на Instagram си тръгват"}
{"url": "https://www.dnes.bg/health/2018/09/25/6-zamestiteli-na-kraveto-mliako.388459", "text": "Една от най-често консумираните млечни храни е прясното краве мляко. Докато за някои хора, консумацията му не създава неразположения, други трябва да търсят алтернативи. В следващите редове споделяме няколко здравословни заместители, които да опитате.\r\n\r\nСъстоящо се предимно от въглехидрати, оризовото мляко е с ниско съдържание на протеини и мазнини. Въпреки че обикновено се произвежда от кафяв ориз, млякото няма фибри и не е с плътна консистенция. То е естествено по-сладко от други немлечни напитки и е най-малко вероятно да причини алергии.\r\n\r\nИма гъста текстура и приятен вкус, но обикновено се добавя към смутита, ястия, при приготвяне на сосове, десерти. Съдържа малко повече наситени мазнини от кравето мляко, около 5 грама на чаша.\r\n                    \n                    \n                Кокосовото мляко не съдържа соя и глутен, което го прави подходящо за тези хора, които страдат от алергии към глутен и животински млечни продукти. В една чаша от него се съдържа още калий, около 80 калории, 1 г протеин, 100 мг калций. \r\n", "date": "2018.09.25", "title": "6 заместители на кравето мляко"}
{"url": "https://www.dnes.bg/top-novini/2018/09/25/plosyk-danyk-vs-podohodno-oblagane-koe-da-izberem.388730", "text": "Плоският данък вече носи негативи и ние предлагаме той да се осъвремени, настоя президентът на КНСБ Пламен Димитров.\r\nПредложението на синдиката е да се въведе необлагаем минимум от 510 лв. – какъвто и доход да има един човек, като тази сума да е необлагаема.\r\nПредлагат също да се вдигне таванът, върху който се начисляват осигурителни вноски, който в момента е 2600 лв.\r\nПо думите на Димитров плоският данък не е довел до свиване на сивия сектор. По повод 10 години от въвеждането на плоския данък синдикатът организира дискусия \"За\" и \"Против\" този налог.\r\nОтносно очакваното поскъпване на живота след поредното увеличение на цените на газа Димитров прогнозира пред bTV, че издръжката на живот на 4-членно семейство – двама родители с две деца, ще стане 2400 лв.\r\n\"Това означава, че всеки един от родителите трябва да взима чисто по 1200 лв., а 75% от домакинствата нямат такъв доход\", пресметна лидерът на КНСБ.", "date": "2018.09.25", "title": "Плосък данък vs. подоходно облагане. Кое да изберем?"}
{"url": "https://www.dnes.bg/stranata/2018/09/25/rusnacite-i-ukraincite-ne-se-stiskat-1-3-ot-morskite-ni-imoti-tehni.388717", "text": "Българи търсят все по-скъпи вили и апартаменти край морето. С близо 15% са нараснали средните бюджети за покупка на ваканционен имот у нас през 2018 г. Ако през изминалата година купувачите са разполагали средно с около 50 хил. евро, то през настоящата средствата, които са склонни да отделят за \"втори морски дом\", доближават 60 хил. евро, сочат данни от пазарно проучване на фирма за недвижими имоти, цитирано от \"Труд\".\n\n\r\nСпоред експерти клиентите са склонни да платят по-висока цена, в замяна на по-високо качество продукт с включени допълнителни услуги. Купувачите търсят имоти с добавена стойност, които освен пълноценна почивка им осигуряват и възможност за възвръщаемост на инвестицията.\n                    \n                    \n                \r\n\"Изискванията на клиентите вече надхвърлят характеристиките на имота и все повече касаят факторите извън него – заобикаляща среда, допълнителни услуги, достъп и сигурност. Затова голяма част от тях избират затворени комплекси\", пояснява Теофил Петров, изпълнителен директор в компанията. \r\nНай-търсени са апартаментите с една спалня и с площ около 55-60 кв.м, а купувачите държат на добрата гледка – към морето или вътрешен двор, както и на наличието на тераса.\n\r\nПрез 2017 г. цените на ваканционните имоти се задържаха почти без промяна спрямо предходната въпреки нарастващото търсене и покупките още на етап \"на зелено\". През този сезон ръстът е умерен в рамките на 10-15%. \n\r\nЦените на апартаментите с една спалня в Созопол варират между 50 хил. и 60 хил. евро, а в Поморие такъв тип имоти се предлагат за между 30 хил. и 40 хил. евро. \n\r\n\"Някои от по-заможните клиенти се насочват към покупка на къща, където цените достигат 180-200 хил. евро. Тази опция им позволява по-голямо спокойствие\", уточнява Екатерина Желяпова, търговски директор направление ваканционни имоти в компанията.\n\r\nИнтересът на българите към имоти край морето се задържа висок.\n\r\nОбемът на продажби на ваканционни имоти през изминалата 2017 г. нарасна с 20% спрямо предходните две години, отчитат от компанията.\n\r\nПрез настоящата година присъствието на българските купувачи става все осезаемо и има по-голяма тежест на ваканционния пазар. Интересът на родните клиенти се задържа висок.\n\r\n\"За сънародниците ни желанието да имат втори дом не е нещо ново. В съвременния динамичен свят то просто се трансформира от познатите ни в миналото \"вили на морето\" в инвестиция в жилище в затворен комплекс, където ангажиментът за грижата за имота е оставен на друг, а за собственика остава удоволствието от почивката\", казва Теофил Петров.\n\r\nБългарските клиенти разчитат основно на собствени средства при покупката на ваканционни имоти. Най-често използват спестявания или доходи от работа в чужбина.\n\r\nЕдиници са случаите, при които сделките се финансират с банков кредит. По-голямата част от настоящите собственици купуват единствено за лично ползване. Под 50% от клиентите решават да отдават имота си под наем като възвръщаемостта на инвестицията достига 5-6% на годишна база.\n\r\nОт Русия и Украйна са 1/3 от клиентите за пазара на ваканционни имоти.\n\r\nРускоговорящите клиенти запазват добрите си позиции на пазара на имоти. Делът на купувачите от Русия и Украйна не се повлиява от разрастването на българския пазар и представлява над 1/3 от всички клиенти. Те се интересуват основно от класически ваканционни имоти за лично ползване. Част от тях избират жилища от градски тип, тъй като планират трайно установяване в България.\n\r\n\"Руските граждани традиционно избират България за покупка на втори дом, но конкуренцията на страната в международен план не бива да се пренебрегва. При клиентите, които разполагат с по-големи бюджети, изборът се разширява и със страни като Кипър и Испания, където средата е сходна, както и характеристиките на предлаганите имоти, но цените са по-високи\", пояснява Теофил Петров.\n\r\nЗа по-малко от две години гражданите от Израел се превърнаха в трети основен пазар за ваканционни имоти у нас. \n\r\n\"Клиентите от Израел са привлечени от ниските цени на туристическите услуги и след няколко посещения на Черноморието немалка част се превръщат от туристи в купувачи\", коментира Екатерина Желяпова, търговски директор направление ваканционни имоти в компанията.\n\r\nПредпочитания за покупка на ваканционен имот у нас проявяват и граждани на все повече различни страни от Западна и Централна Европа. Макар да не могат да се откроят със сериозен дял при покупките, интересът им е показателен за потенциал, който може да се развие занапред.\r\n\"Броят на държавите, чиито граждани се интересуват от \"втори дом\" у нас, се увеличава. С това се разкриват нови перспективи за популяризиране на българския ваканционен пазар и отвъд традиционните клиенти от Германия, Чехия и Великобритания\", допълва Теофил Петров.", "date": "2018.09.25", "title": "Руснаците и украинците не се стискат, 1/3 от морските ни имоти – техни"}
{"url": "https://www.dnes.bg/zvezdi/2018/09/25/vanko-1-se-mahna-ot-vip-a-kulagin-i-plachkov-se-sbili.388733", "text": "Рапърът Ванко 1 се раздели с VIP Brother, след като призна, че здравето му е разклатено. Снощи той помоли да напусне.\r\n\"Искам да изляза, за да мога да се лекувам. И до болници бях, прегледаха ме. Наистина не се чувствам добре\", призна Иван Главчев.\r\nГолемият брат уважи желанието му, а по този начин се спасиха номинираните за изгонване - Диона, Веселин, Ричард, Ева, Наско и най-долюбваният - Кулагин.\r\nНапрежението между Плачков и гримьорът пък е ескалирала и се стигна до физическа агресия. Тази вечер ще станат ясни подробностите, както и какви ще са последствията. \r\nСнощи се изповяда и Ваня Костова, която разкри своята гледна точка за раздялата си с \"Тоника\". \r\n                    \n                    \n                \"Бях принудена да напусна, бях много дълбоко наранена и засегната. По-малко от едно денонощие след това бях диагностицирана с диабет. Бях наранена от Гого, който каза от името на всички колеги, че моето поведение е проблемно и колегите не са щастливи с присъствието ми във формацията. Това бе преди наш съвместен концерт с Ал Бано\", разказа Костова.\r\nКолегите й се дразнели, че на големи концерти си позволявала импровизации, които държали в напрежение останалите и ги карало да се чувстват глупаво. \r\n\"Страдам само когато стане дума за това\", призна изпълнителката.\r\nДиона пък призна след въпрос на Кулагин, че е от ромски произход и не се срамува от това.\r\nНоминираните за изгонване влезнаха в битка на знания в поредната порция \"Краезнание\". Освен, че трябваше да покажат своите знания, Съквартирантите се бореха и за пари към изтънелия бюджет в Къщата. Веселин се справи най-добре, като успя да отговори правилно на 4 въпроса. \r\nВтори се класираха Ева и Ричард, които отговориха правилно на по три въпроса. Единствено Кулагин не успя да отговори правилно на нито един въпрос. С успеха си Веселин добави 30 лева към бюджета на Къщата за следващата седмица, който беше 66 лева. ", "date": "2018.09.25", "title": "Ванко 1 се махна от VIP-а, Кулагин и Плачков се сбили?"}
{"url": "https://www.dnes.bg/notifikacii/2018/09/25/po-prigodeni-sme-za-studovete-ima-li-risk-za-zdraveto-ni.388729", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nТемпературите паднаха рязко само за 24 часа в цялата страна. Тези амплитуди крият рискове за човешкото здраве. По данни на Световната здравна организация, между 30 и 50% от хората проявяват здравословни реакции при смяна на времето.\r\nКардиологът проф. Младен Григоров обясни, че в медицината има понятие, което се нарича метеотропизъм. То се отнася до това как се повлиява организмът от резки промени на времето.\n\r\n\"Бих казал първо, че това в никакъв случай не е такава промяна, която да предизвика някакви остри реакции. Доколкото разбрах тази сутрин температурата е 6 градуса, тоест далеч от това, което би могло да предизвика такава реакция\", каза проф. Младен Григоров в студиото на \"България сутрин\".\r\n                \n                Той допълни още, че трудно може да се говори за профилактика, защото няма как да се влияе на природата. \r\nПроф. Григоров обаче беше категоричен, че е типично за хората от нашите географски ширини и за техния организъм да понасят по-добре студовете и да сме по-пригодени за тях, отколкото за жегите.\r\n\"До известна степен фатални могат да станат при температури много над зоната на комфорт. 23-24 градуса - това е точно температурата на зоната на комфорт за организма\", допълни още кардиологът пред .", "date": "2018.09.25", "title": "По-пригодени сме за студовете! Има ли риск за здравето ни?"}
{"url": "https://www.dnes.bg/football/2018/09/25/1-na-fifa-luka-modrich-izprevari-ronaldo-i-salah.388734", "text": "Полузащитникът на хърватския национален отбор по футбол и на Реал (Мадрид) Лука Модрич спечели наградата \"Футболист на годината\" на ФИФА за 2018 година.\n\r\n33-годишният плеймейкър Модрич помогна на родината си да стигне до финала и беше избран за най-добър играч на Мондиал 2018 в Русия. Освен това той спечели Шампионската лига с тима на Реал Мадрид. Хърватинът победи в спора за отличието португалската звезда на Ювентус Кристиано Роналдо и египетския национал на Ливърпул Мохамед Салах. Модрич получи наградата от президентът на Световната футболна федерация (ФИФА) Джани Инфантино на церемония в Лондон, на която бяха обявени всички годишни награди на централата.\n\r\n\"Голяма чест е за мен да бъда тук сред вас с тази специална награда. Искам да поздравя Мохамед и Кристиано за стархотните сезони, които направиха. Тази награда не е само моя - тя е за съотборниците ми в Реал Мадрид и за тези в националния отбор на Хърватия, както и за всички треньори, с които съм работил. Този трофей е и за моето семейство, без което нямаше да съм този човек и този играч, в който съм се превърнал. Благодаря и на моите фенове по целия свят за страхотната подкрепа, която ми оказват. Това означава много за мен. Благодаря и на всички, които са гласували за мен\", каза Модрич, след като получи приза от Инфантино.\n                    \n                    \n                \r\nБразилката националка Марта спечели за шести път наградата на ФИФА за номер 1 на годината при дамите. 32-годишната бразилка има още още пет трофея - между 2006 и 2010 година.\n\r\nДидие Дешан, който изведе Франция до световната титла на Мондиал 2018 в Русия, беше избран за носител на приза за \"Най-добър треньор\" за 2018 година. Той получи наградата от легендарния мениджър на Арсенал - Арсен Венгер. Останалите двама номинирани за отличието бяха селекционерът на Хърватия Златко Далич и бившият треньор на Реал Мадрид Зинедин Зидан. Французинът Рейналд Педрос, който спечели трофея в Шампионската лига с Олимпик Лион и дубъл във Франция, беше избран за \"Най-добър треньор\" за годината при жените.\n\r\nВратар номер 1 на ФИФА за 2018 година стана белгийският национал Тибо Куртоа, който през лятото премина от Челси в Реал (Мадрид). Нападателят на Ливърпул Мохамед Салах спечели наградата \"Ференц Пушкаш\" за най-красив гол на последните 12 месеца.\n\r\nВ идеалния отбор на ФИФПро за 2018 година попаднаха Давид Де Хеа (Испания/Манчестър Юнайтед), Дани Алвеш (Бразилия/Пари Сен Жермен), Рафаел Варан (Франция/Реал Мадрид), Серхио Рамос (Испания/Реал Мадрид), Марсело (Бразилия/Реал Мадрид), Лука Модрич (Хърватия/Реал Мадрид), Н'Голо Канте (Франция/Челси), Еден Азар (Белгия/Челси), Лионел Меси (Аржентина/Барселона), Килиан Мбапе (Франция/Пари Сен Жермен), Кристиано Роналдо (Португалия/Ювентус).\n\r\nС наградата за феърплей беше отличен германският нападател Ленарт Ти от Венло, който помогна на болен от левкемия човек. Преотстъпеният от Вердер Бремен нападател дари кръв, за да помогне на лекарите да създадат стволови клетки, които могат да спасят човешки живот.\n\r\nНа церемонията в Лондон беше почетена паметта на капитана на Фиорентина Давиде Астори, който почина от сърдечен удар на 4 март тази година. Беше припомнена и историята на 12-те момчета от тайландския отбор по футбол, които бяха спасени от наводнена пещера след уникална спасителна операция през юли.\n\r\nГолемите отсъстващи на церемонията бяха Меси и Роналдо, което породи доста критики.\r\n\r\n ", "date": "2018.09.25", "title": "№1 на ФИФА: Лука Модрич изпревари Роналдо и Салах"}
{"url": "https://www.dnes.bg/stranata/2018/09/25/vetrovete-u-nas-normalni-polezni-chistiat-vyzduha.388732", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Ветровете, които причиниха сериозни щети в Западна и Централна Европа достигнаха и България. На някои места у нас хората наблюдаваха жълтеникави облаци - вихрушка, която отнемаше от видимостта на шофьорите.\n\r\n\"Това е нещо съвсем естествено. Случва се 2-3 пъти, 10 пъти годишно...\", подчерта климатологът проф. Георги Рачев пред  и посочи няколко случая с ветрове над 100 км/ч през 2018 г. у нас.\n\n\r\n\"Такъв ни е климатът, а и релефът понякога дава възможност за допълнително усилване на вятъра. Хубавото е, че няма пострадали хора, но паленето на огън в такова време е убийствено!\", обясни проф. Рачев.\r\n                    \n                    \n                Той отбеляза, че силните ветрове са много полезни през тази част на годината, защото ще изчистят въздуха. Климатологът каза още, че хората трябва да се подготвят спрямо природата, за да имат възможност да преодолеят това, което може да се случи.\r\nТемпературата в глобален мащаб се повишава, посочи проф. Рачев и цитира авторитетно изследване, което показва, че лятото на 2018 г. е най-топлото, откакто съществуват метеорологични наблюдения в Европа. По думите му повишението на градусите е много сериозно.\r\n\"Дъждовното и влажно време създаде усещането за студено време. Юни и юли бяха по-топли от нормалното. Като включим и август месец, лятото в България си отива с над един градус над нормалното. Това ще доведе до много качествена реколта. Ще извадим една от най-хубавите реколти на слънчоглед\", поясни климатологът.\r\nПроф. Рачев очаква нормални октомври и ноември по отношение на температурите.\r\n ", "date": "2018.09.25", "title": "Ветровете у нас – нормални. Полезни, чистят въздуха!"}
{"url": "https://www.dnes.bg/rusia/2018/09/25/moskva-dostavia-chadyr-za-asad-pritesneniia-za-izrael.388736", "text": "Русия ще достави в Сирия \"чадър за Башар Асад\", пише \"Известия\" и анализира \"последиците за региона\".\n\r\nМосква ще достави на Сирия противоракетни системи С-300, съобщи вчера руският министър на отбраната Сергей Шойгу, седмица след като министерството обвини Израел, че косвено е причинил на 17 септември свалянето на руския военен самолет в Сирия, при което загинаха 15 руски военнослужещи. Русия твърди, че израелската армия я е уведомила за своя операция твърде късно и че израелски изтребители са използвали руския самолет като щит срещу сирийските ракети. Израел отрича.\n\r\nРуските средства за ПВО са прехвърлени в Сирия, за да бранят от атаки използваната от руските сили въздушна база Хмеймим и други техни обекти. Инцидентът с Ил-20, станал жертва на съюзнически огън, явно не се вписва в тази схема, констатира \"Известия\".\n\n\n\n\n                    \n                    \n                \r\nОсвен това Москва явно не е имала желание да прикрива сирийски обекти - руската операция в страната, започнала през 2015 г., със сигурност не бе предприета, за да въвлече федерацията в конфликт с Израел, посочва вестникът.\n\r\nОсвен с комплекси С-300, Русия ще снабди командните пунктове на сирийската ПВО с нови автоматизирани системи за управление. Това е ключово решение, защото силите на сирийската ПВО ще бъдат свързани в единна система, войските на страната ще получават данни в реален времеви мащаб, ще избягват стрелбата \"по свои\" и ще отразяват по-ефективно израелските атаки, се казва в статията.\n\r\nСъбитията напомнят според \"Известия\" ситуацията от 1983 г. - съветската операция \"Кавказ-2\", когато Москва вкарва в Сирия голяма групировка средства за ПВО, управлявана от съветски командни пунктове. Това увеличи загубите на израелските ВВС и палубната авиация на САЩ и Франция, в крайна сметка ги принуди да спрат за момента атаките срещу сирийска територия, напомня изданието.\n\r\nСпоред \"Известия\" Русия ще използва занапред в Сирия и системи за радиоелектронна борба, които се очаква рязко да намалят ефективността на далекобойните оръжия със сателитно или радиолокационно насочване и така да затруднят по-специално атаките на израелски самолети. Новите системи за ПВО формално ще са собственост на Сирия, но ще бъдат управлявани от руски военни съветници. Така Дамаск ще може по-ефикасно да отразява въздушните удари, без да въвлича Русия пряко в конфликта - както и Съветския съюз през 1983 г., заключава всекидневникът.\n\r\n\"В израелските медии цари паника заради доставките на руски С-300 за Сирия\", пише \"Московский комсомолец\".\n\r\n\"Отсега нататък Израел ще трябва два пъти да си помисли, преди да атакува пак\", отбелязва цитираният в материала израелски в. \"Аарец\". Дали \"кошмар очаква Израел\", се пита местната телевизия \"Девети канал\" според РИА Новости.\n\r\nРазполагането на С-300 в Сирия ще стане сериозна заплаха за израелските ВВС, подчертава \"Росийская газета\".\n\r\nСпоред специализираното издание \"Милитари уоч магазин\" намерението на Русия застрашава сигурността на Израел, защото със системите С-300 \"сирийците ще могат да свалят самолети не само в своето въздушно пространство, но и в небето на Тел Авив. Сега обаче, когато израелската провокация предизвика унищожаването на самолет от Въздушно-космическите сили на Русия и гибелта на руски военни, сигурността на Израел престана да бъде фактор, възпиращ доставките на С-300\", обяснява московският официоз.\n\r\nОще не се знае какво ще предприеме в тази връзка Израел, отбелязва \"Росийская газета\".\n\r\nИзраелският премиер Бенямин Нетаняху заяви вчера в разговор по телефона с руския президент Владимир Путин, че предоставянето на С-300 на Сирия ще означава риск от ескалация в региона, напомня \"Комсомолская правда\".\n\r\n\"САЩ се изплашиха от доставки на руски С-300 в Сирия\", изтъква \"Аргументи недели\". Държавният департамент заяви, че нараства рискът от ескалация в бездруго опасната обстановка. Вашингтон вижда рискове и за силите на САЩ и съюзниците им, провеждащи в Сирия операции срещу \"Ислямска държава\", посочва изданието.\n\r\nЗатварянето на небето над Сирия крие риск от голяма война, предупреждава в заглавие \"Независимая газета\", който вижда в тази стъпка на Москва \"послание и към Тел Авив, и към Вашингтон\".\n\r\nАко Москва осигури безполетна зона над сирийската територия, контролирана от Дамаск, това ще означава Иран и Хизбула да останат с развързани ръце, защитени от руските средства за радиоелектронна борба, ПВО и от зенитните С-300, предоставени от Кремъл на Башар Асад. Тел Авив никога няма да се примири с подобно развитие и ще действа светкавично. Освен това израелските експерти получиха навремето С-300, продаден от Русия на Гърция - имаха възможност да проучат комплекса и да вземат мерки, за да защитят своята авиация, се казва в статията.\n\r\nСпоред видни политолози новите стъпки на Москва в Сирия са на първо място послание към САЩ и страните, чиито военни кораби и самолети са участвали в ракетни удари по Сирия - отмъщение за предполагаемата употреба на химически оръжия от Башар Асад срещу въоръжената опозиция.\n\r\nМосква вече уведоми западните си партньори, че знае за подготвяна имитация на химическа атака в провинцията Идлиб, която да предизвика нов ракетен обстрел, посочва вестникът. Той вижда в изявлението на руския министър на отбраната отговор \"срещу поредното изпращане на военни кораби\" в региона от страна на Вашингтон и ред държави членки на НАТО.\n\r\n/БТА/", "date": "2018.09.25", "title": "Москва доставя \"чадър за Асад\": Притеснения за Израел!? "}
{"url": "https://www.dnes.bg/notifikacii/2018/09/25/diamantite-riadko-ukrashenie-za-bylgarkite-zashto.388735", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Всички сме чували известната максима, че диамантите са най-добрите приятели на жените. Тя важи почти буквално за Нури Димитрова - единствената жена, оценител на диаманти в България.\r\nПрофесията ѝ е изключителна рядкост, не само в България, но и в световен мащаб, защото освен изключително отговорна, понякога тя отнема десетки часове и дни анализи.\r\n\"Първото нещо, което трябва да направим, когато клиент ни донесе камък за изследване, е да проверим дали наистина това е диамант\", казва Нури пред .\r\nСледва определен алгоритъм от последователни стъпки в изследването му, като всеки диамант трябва да отговаря на общо десет характеристики и да притежава сертификат.\r\n                \n                \"Най-често хората се подвеждат по блясъка, който при този вид камъни е изключително специфичен\", споделя Нури, определяща себе си като творец.\r\nСлучаите с фалшиви диаманти при нея са рядкост, но тя е категорична, че диамантите отдавна не са рядко срещано украшение за много българки.\r\nИ макар че сме чували хиляди неща за бижута, струващи милиони долари, Нури казва, че най-безценни за нея си остават тези, в които има изображения, така както ги е създала природата.\r\n ", "date": "2018.09.25", "title": "Диамантите – рядко украшение за българките! Защо?"}
{"url": "https://www.dnes.bg/sofia/2018/09/25/vijte-kyde-niama-da-ima-voda-na-26-septemvri-v-sofiia.388744", "text": "На 26 септември 2018 г. (сряда), във връзка с подмяна на спирателен кран на ул. \"Георги Измирлиев“, жк. \"Гоце Делчев“, се налага спиране на водоподаването от 10:00 до 19:00 часа на клиентите на \"Софийска вода\", живеещи в: бл. 1Е, бл. 2Е; бл. 3Е; бл. 4Е; бл.231, бл. 232, бл. 233, бл. 234, бл. 235, бл. 236,бл. 237, бл. 238, бл. 239, бл. 240 бл. 241, бл. 151, бл. 50Е, бл. 51Е, бл. 52Е, бл. 24Е, бл. 25Е,  бл. 10, 43 ДГ \"Талант\", 121-во СОУ \" Георги Измирлиев\".\n\r\nПри продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на адрес: бл. 235 вх. К.\n                    \n                    \n                \r\nНа 26 септември 2018 г. (сряда), във връзка с монтаж на водомер до бл. 208, жк. \"Бъкстон“, се налага спиране на водоподаването от 10:00 до 18:00 часа на клиентите на \"Софийска вода\", живеещи в: бл. 208  от вх. Е до вх. К-  висока зона.\n\r\nПри продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на адрес: зад бл. 208.\n\r\nНа 26 септември 2018 г. (сряда), във връзка с реконструкция на уличен водопровод на ул. \"Васил Левски“, с. Негован, се налага спиране на водоподаването от 09:00 до 20:00 часа на клиентите на \"Софийска вода\", живеещи в района на: ул. \"Лъката“, ул. \"Белите брези“, ул. \"Врачанска“, ул. \"Васил Левски“.\n\r\nПри продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на адрес: ул. \"Лъката“ ъгъла с ул. \"Бели брези“.\n\r\nНа 26 септември 2018 г. (сряда), във връзка с подмяна на сградно водопроводно отклонение на ул. \"Малина“, с. Волуяк, се налага спиране на водоподаването от 09:30 до 14:30 часа на клиентите на \"Софийска вода\", живеещи в района на: ул. \"Малина“.\n\r\nПри продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на адрес: ул. \"Малина“ ъгъла с ул. \"Зорница“.\n\r\nНа 26 септември 2018 г. (сряда), във връзка с подмяна на сградно водопроводно отклонение на ул. \"Софийска“, с. Световрачене, се налага спиране на водоподаването от 09:30 до 14:30 часа на клиентите на \"Софийска вода\", живеещи в района на: ул. \"Софийска“ от ул. \"Синчец“ до ул. \"Чавдар войвода“.\n\r\nПри продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на адрес: ул. \"Софийска“ ъгъла с ул. \"Синчец“.\n\r\nНа 26 септември 2018 г. (сряда), във връзка с подмяна на сградно водопроводно отклонение на ул. \"Асен Игнатов“, с. Бусманци, се налага спиране на водоподаването от 09:30 до 19:30 часа на клиентите на \"Софийска вода\", живеещи в района на: ул. \"Асен Игнатов“ от ул. \"Вучко Игнатов - Даскала“ до ул. \"Родината“.\n\r\nПри продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на адрес: ул. \"Асен Игнатов“ №12.\n\r\nРемонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.\n\r\nЗасегнатите от прекъсването на водата, могат да получат повече информация от Телефонния център на “Софийска вода\" АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx.\n\r\n“Софийска вода\" АД предварително се извинява на своите клиенти за причинените временни неудобства!\n\r\nИнтернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.\r\n ", "date": "2018.09.25", "title": "Вижте къде няма да има вода на 26 септември в София"}
{"url": "https://www.dnes.bg/stranata/2018/09/25/uchenici-na-kosym-ot-padashtata-fasada-na-mola-v-blagoevgrad.388737", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nБурният вятър в Благоевград предизвика срутване на фасадата на мола в града. Сградата се намира в центъра и наскоро бе ремонтирана. За щастие няма пострадали при вчерашния инцидент.\n\r\n\"Вятърът беше много силен. Решихме да влезем в мола, но бяхме изгонени от охраната, като ни беше казано, че пречим там където сме застанали. Излязохме, но таванът започна да тропа и влязохме вътре отново. 30 секунди по-късно всичко се срути, започна да мирише на пушек\", разказаха ученици от Езиковата гимназия в града пред камерата на .\n\n\r\n                    \n                    \n                Пред входа на мола е била струпана огромна част от фасадата на сградата и те не са могли да излязат оттам. След това учениците успешно напускат мола през кафето, което е до главния вход.\n\r\nОбластният управител на Благоевград Бисер Михайлов предупреди, че има опасност от падане на нови отломки от източната част на фасадата. По думите му районът е напълно обезопасен, а граждани няма да бъдат допускани около обекта.\n\r\nКъм момента са предприети всички действия за безопасността на гражданите, увери той и прозова хората да не палят огън на открито, защото заради сушата и силния вятър опасността от пожар е огромна.\n\r\n\"Община Благоевград не носи отговорност, няма права и задължения по стопанисването. Концесионерът е наел строителна и надзорна фирма, имало е въвеждане в експлоатация. Органите ще кажат кой носи отговорност\", посочи зам.-кметът на Благоевград Иво Николов за зрителите на \"България сутрин\".\n\r\n\"Фасадата беше много красива и емблематична за Благоевград. Предполагам, че концесионерът ще направи всичко възможно да я възстанови по най-бързия начин\", добави той.", "date": "2018.09.25", "title": "Ученици на косъм от падащата фасада на мола в Благоевград"}
{"url": "https://www.dnes.bg/politika/2018/09/25/hliab-mliako-sirene-pechalbata-na-tyrgovcite-pod-noja.388740", "text": "Заради очакваното поскъпване на хляба с 15% от ВМРО искат да се фиксира печалбата на търговци и производители на основните хранителни продукти.\n\n\n\n\r\nЛидерът на партията и министър на отбраната Красимир Каракачанов обясни, че предложенията на експертите на политическата формация са предложили да бъде изготвена социална кошница с основни хранителни продукти,  чийто цени да бъдат следени от държавата.\r\nТя трябва да включва храни от първа необходимост като хляб, кисело мляко, прясно мляко, краве сирене, краве масло, кашкавал тип \"Витоша\", пилешко и свинско месо, 10 бр. яйца, брашно и олио от български производители.\r\n                    \n                    \n                Идеята е този пакет от храни да имат ясно разписани ставки за печалба на производител и търговец – мярка, която ще гарантира балансирани крайни цени, обясни Каракачанов в социалната мрежа Facebook.\r\n\"От дългите дебати по медиите останах силно учуден, че, например, производителите на хляб имат печалба от 5 ст., а търговците достигат до 30 ст. за един брой. С оглед на този дисбаланс, който производителите твърдят, че съществува и в другите сектори, ние - Патриотите от ВМРО, предлагаме да се постигне договорка за максимална ставка на печалба на определени хранителни стоки. Маржът за търговците да не може да бъде по-висок от този на производителите\", допълва той.\r\nСпоред него по този начин ще се спре безразборното повишаване на цените от търговците и като краен ефект ще се понижат цените на храните в тази социална кошница.\r\nОт ВМРО смятат, че ценообразуването трябва да се контролира от Комисията за защита на потребителите.\r\nДо средата на 2006 г. в сила беше старият Закон за защита на потребителите и за правилата за търговия, в който разпоредбите на  чл. 59 ал. 3 даваха възможност на Министерски съвет по изключение да определя задължителни правила за образуване и прилагане на цените на някои стоки и услуги, припомня Каракачанов.\r\nВ сега действащия ЗЗП обаче тази точка не фигурира така че той се нагърбва със задачата да инициира разговори с представители на всички сектори на хранителния бранш, синдикатите и коалиционните ни партньори с цел постигането на консенсус по този така важен за хората проблем.\r\nСпоред него подобни бързи действия ще донесат по-голяма социална сигурност и ще облекчат семейния бюджет на домакинствата.", "date": "2018.09.25", "title": "Хляб, мляко, сирене... Печалбата на търговците – под ножа!"}
{"url": "https://www.dnes.bg/stranata/2018/09/25/vsichko-e-vyzmojno-da-izkachish-vryh-botev-s-cerebralna-paraliza.388742", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         \r\n18-годишно момиче с детска церебрална парализа се изкачи на 2376 метра надморска височина. В експедицията от Златица до връх Ботев на Теодора Юрукова помагат повече от 40 души от 4 различни Планински спасителни служби.\r\nИзкачването е организирано от брат ѝ по повод рождения ѝ ден и се е състояло на 17 септември. \r\nРумениге Юруков успява да качи сестра си до върха с помощта на хората от планинската спасителна служба в Карлово, Сопот, Пирдоп, Калофер, а в подножието на самия връх взема нещата в свои ръце.\r\nПреди 14 години диагнозата детска церебрална парализа шокира семейството. От тогава борбата е ежедневие. \r\n                    \n                    \n                Състоянието на Теодора е отчайващо, но днес момичето вече може да говори и да движи ръцете си. С подкрепа успява дори да направи и няколко крачки. За да успее да проходи обаче, не трябва да се спира рехабилитацията, предаде.\r\nРехабилитацията струва 4400 лв. на месец, но семейството няма тези пари. Досега те са се справяли с помощта на приятели. След като навършва пълнолетие, Теодора остава с пенсия от 234 лева.\r\nБанкова сметка на името на Теодора: IBAN : BG94FINV91501016394407, BIC: FINVBGSF, за Теодора Тодорова Юрукова или на Рay pal: tedi_urukova@abv.bg.\n\r\n ", "date": "2018.09.25", "title": "Всичко е възможно: Да изкачиш връх Ботев с церебрална парализа!"}
{"url": "https://www.dnes.bg/stranata/2018/09/25/15-godishna-podkara-kola-zabi-se-v-dyrvo-i.388741", "text": "Трима младежи са пострадали, след като управляван от 15-годишно момиче автомобил се е блъснал в крайпътно дърво на път край Нова Загора, съобщиха от полицията в Сливен.\r\nНа 23 септември, в 19:00 часа, от телефон 112 е получен сигнал за настъпило пътно произшествие на пътя за село Загорци, община Нова Загора. \r\nНа място е изпратен полицейски екип, който е установил, че лек автомобил \"Ситроен\", управляван от непълнолетно 15-годишно момиче от Нова Загора, се е ударил в крайпътно дърво на кръстовище на пътя за село Загорци. \r\nОт произшествието са пострадали водачката и двама пътници в автомобила - момчета на 18 години, също от Нова Загора. \r\nПострадалите са откарани в МБАЛ-Сливен за оказване на медицинска помощ. По случая е образувано досъдебно производство.", "date": "2018.09.25", "title": "15-годишна подкара кола, заби се в дърво и..."}
{"url": "https://www.dnes.bg/obshtestvo/2018/09/25/sivata-ikonomika-u-nas-30-v-evrosyiuza-11-na-sto.388746", "text": "Делът на сивата икономика в България е около 30 процента, каза лидерът на КНСБ Пламен Димитров на конференция \"Неформална икономика и недеклариран труд - международни, европейски, национални измерения и добри практики\" , организирана от синдиката.\n\n\r\nПо думите на Димитров, когато се изследва сивата икономика, важна е методиката, която се ползва за измерването на недекларирания труд. \n\r\nТой цитира данни, според които недекларираният труд в ЕС в частния сектор средно за страните е 11,6 процента, докато данните на Световната банка за сивата икономика показват, че тя е средно 18 процента. \r\n\"Около 25 милиарда губи ЕС заради компании, които оперират в сивия сектор. Не е за подценяване финансовият ефект от липсата на вноски - както в данъчната, така и в осигурителната система\", каза Пламен Димитров. \r\n                    \n                    \n                В България сивата икономика се мери по специфичен индекс, изработен от АИКБ, КНСБ е партньор. Според него тя е около 30%. \r\nПо оценки на КНСБ средно между един и два милиарда лева годишно се губят от осигурителни вноски, които не се внасят. \r\nНад 60 процента от заетите в световен план /над два милиарда души/ са в неформалната икономика. \r\nЛидерът на КНСБ отбеляза, че на европейско ниво се говори за борба с недекларирания труд, а на глобално ниво - за формализиране на неформалната икономика, като при формализирането има и стимули, и санкции, докато при другия подход повече санкции.\r\nПрезидентът на КНСБ припомни и тезата на синдиката, че плоският данък не е довел до изсветляване на икономиката в България.", "date": "2018.09.25", "title": "Сивата икономика у нас 30%, в Евросъюза – 11 на сто"}
{"url": "https://www.dnes.bg/notifikacii/2018/09/25/ubiha-sypruga-na-nataliia-gurkova-v-iuar-razstrelian-na-svetofar.388754", "text": "Съпругът на Наталия Гуркова Джордже Михалевич е бил убит в ЮАР снощи в град Бедфордвю, недалеч от Йоханесбург. Екзекуцията е станала на светофар в града.\r\nСвидетели разказват, че двама мъже на мотор са следвали автомобила, спрели са точно до него и са произвели два изстрела срещу водача, през страничното стъкло. След което са избягали.\r\nПървоначално самоличността на жертвата не била обявена, но по-късно в социалните мрежи се появи информация, че жертвата е Джордже Михалевич – съпруг на мис България Наталия Гуркова, съобщава \"България днес\".\r\nДжордже Михалевич е известен бизнесмен, за който се смята, че има връзки с подземния свят. Той управляваше бизнес с диаманти в Африка и от години семейството живее в Йоханесбург.\r\n                \n                Полицейският говорител в Бедфордвю, Андре де Жардер обяви: \"Жертвата е спряла на светофара до Клоуф и Ван Бюрен роуд. Докато е чакал на светофара, до него е спрял един мотор с две лица, които са го застреляли през прозореца. Разследването продължава\".\r\nКапитан Андре де Жардер каза пред TimesLIVE, че жертвата току що била обядвала в ресторант в Бедфордвю и е била на път към дома си, когато е била нападната. Мотоциклетът е бил марка \"Кавазаки\".\r\n\"Не можем да кажем колко точно изстрели са били произведени, нито колко точно са уцелили шофьора. След това той е продължил да кара колата си още 100 метра, излязъл е и е паднал на земята\", разкри още капитанът от местната полиция.\r\nОт полицията заявиха, че въпреки съмненията за ръка на подземния свят в покушението, мотивите за него все още не са известни.\r\nИнформацията за това, че разстреляният човек е именно Михалевич бе разпространена първо в Twitter от местната разследваща журналистка Манди Уинър. Тя направи това чрез пост в социалната мрежа. В профила си журналистката припомня, че се е срещала с Михалевич в Сандтън Голд и Борсата за диаманти преди години, когато той е въртял бизнес с Караджич.\r\nМихалевич е бил харизматичен мъж и винаги е твърдял, че бизнесът му е чист и законен. С Наталия Гуркова имат две деца.", "date": "2018.09.25", "title": "Убиха съпруга на Наталия Гуркова в ЮАР. Разстрелян на светофар!"}
{"url": "https://www.dnes.bg/obshtestvo/2018/09/25/sled-botsvana-i-peru-ikonomicheskata-ni-svoboda-niska.388765", "text": "България се нарежда на 46-то място от 162 държави и територии, включени в \"Икономическа свобода по света: годишен доклад 2018\", изготвен от канадския институт \"Фрейзър\" и разпространен за България от Института за пазарна икономика (ИПИ).\n\r\nДокладът представя картината през 2016 г. - последната година, за която към този момент има налични официални данни за всички страни, отчитат от ИПИ.\n\r\nХонконг и Сингапур отново са на челните две позиции, а Топ 10 попадат още Нова Зеландия, Швейцария, Ирландия, САЩ, Грузия, Мавриций, Великобритания, Австралия и Канада.\n\r\nИзследването измерва икономическата свобода (свободния избор, конкурентните пазари, защитата на собствеността, върховенството на правото и т.н.), анализирайки политиките и институциите в 162 държави. Представянето на държавите се изразява в резултат от 0 до 10 т., като 10 т. съответства на максимална икономическа свобода.\n                    \n                    \n                \r\nДокладът доказва, че по-високата икономическа свобода води до по-високи доходи на човек от населението; по-голям дял на доходите на най-бедните 10 на сто от населението; по-малък дял на хората в бедност; по-дълга продължителност на живота; по-добра защита на гражданските свободи; по-бърз икономически растеж.\n\r\nРезултатът на България в тазгодишното изследване е 7,41 т. от максималните 10 точки (при 7,40 т. в миналогодишното), което нарежда страната отново на 46-то място. Ботсвана и Перу са непосредствено преди България с по-висок резултат, а Уганда и Монголия – след нас. \n\r\nТова означава, че за една година икономическата свобода в България е нараснала с едва 0,01 т., което трудно може да се интерпретира като чувствителен напредък, коментират от Института.\n\r\nОт там уточняват, че мястото на България е обусловено от оценката на икономическата свобода по няколко показателя - размер на правителството (7,02 т.) - тук България получава максимални точки за плоския данък, но общият резултат е намален заради размера на правителствените разходи и на държавните трансфери и субсидии. Съдебна система и право на собственост (4,83 т.) - България продължава да получава най-ниска оценка именно за тази група показатели, като по-лошото е, че тя отново се влошава, изтъкват от Института. \n\r\nОсновните причини за това според ИПИ са ниските оценки за независимостта и безпристрастността на съда, както и за доверието в полицията. От всичките 42 индикатора в индекса най-ниските оценки за поредна година са именно за независимостта и безпристрастността на съда - с по 3,33 т. от максималните 10 т. в тазгодишното издание. Достъп до сигурни и стабилни пари (9,44 т.) - в тази категория България от години получава най-високата си оценка. Валутният борд продължава да гарантира стабилни пари, а инфлацията остава сравнително ниска (към 2016 г.). \n\r\nСтраната отново получава максималния брой точки за възможността за свободно поддържане на банкови сметки в чуждестранна валута.\n\r\nПрез 1990 г. резултатът на България е по-нисък основно заради големия размер на правителството, тежкото регулиране на икономиката и пречките пред международната търговия. Стойностите на тези компоненти се подобряват значително през годините на прехода, благодарение най-вече на членството на страната в ЕС, отварянето на пазарите и установяването на пазарна икономика. \n\r\nСъщевременно, обаче, докато през 1990 г. по компонента \"Съдебна система и право на собственост\" България получава най-високия си резултат от 7,25 т., стойността му рязко започва на намалява и през 2005 г. вече е под 5 точки, превръщайки се в най-проблемната област за страната.", "date": "2018.09.25", "title": "След Ботсвана и Перу! Икономическата ни свобода – ниска"}
{"url": "https://www.dnes.bg/akoshtete-vqrvaite/2018/09/25/oven-ribi-zodiite-koito-sa-nai-samotni.388766", "text": "\r\nСтроги са към себе си и често критикуват другите. На хората не им е приятно постоянно някой да ги кара да се чувстват виновни, затова избягват да са около девите. Тези зодии остават сами и дори не могат да се насладят на собствената си компания, защото обвиняват и себе си. Трябва да са по-мили.\n\r\n\r\nИма моменти, в които те не могат да се разкрият пред другите и да позволят да са уязвими. Тази отдръпнатост причинява липса на интимност и заради нея козирозите трудно създават връзки. Трябва да не се страхуват да покажат себе си, никой няма да ги помисли за слаби.\r\nИзживяват самотата много тежко и се опитват да я преборят. Превръщат негативните чувства в изкуство, разсейват се със свои хобита. Мечтаят, фантазират, за да не мислят за самотата. Много често се разочароват от хора, които са ги предали и затова затварят сърцето си и се изолират вкъщи.\r\nОвните може да са много активни, но вътрешно често се чувстват сами и самотни. Животът им е забързан, имат грижи и се чувстват така сякаш са изгубили истинската връзка и истинския контакт с хората. Имат и периоди, в които си мислят, че всички са ги предали. По принцип обичат да са сред хора, но имат черни дни, в които не искат да виждат никого.\r\n                    \n                    \n                ", "date": "2018.09.25", "title": "Овен, Риби... зодиите, които са най-самотни"}
{"url": "https://www.dnes.bg/politika/2018/09/25/zatvor-i-za-proizvoditelite-na-falshiv-alkohol-i-cigari.388781", "text": "\n\r\nСлед зрелищната акция и ареста на собственика на \"СИС индустрийс\", \"Винпром - Карнобат\" и \"Топаз мел\" Миню Стайков за участие в организирана престъпна група за продажба на акцизни стоки без бандерол, властите се сетиха, че има пропуски в Наказателния кодекс и производителите на фалшив алкохол и цигари реално не са преследвани от закона.\n\n\r\nТекстовете в НК в момента на предвиждат затвор до една или до три години, ако престъплението е извършено повторно, за всеки който продава или държи на склад акцизни стоки без бандерол. За производителите обаче няма нито дума.\r\n                    \n                    \n                Това обаче щяло да се промени. \r\n\"Поставили сме срок до края на следващата седмица промените в Наказателния кодекс да бъдат на вниманието на народните представители\", увери  министърът на правосъдието Цецка Цачева във връзка с контрола на производството на акцизни стоки и необходимите в тази връзка промени в акцизното законодателство.\r\nТя допълни, че още днес експертна група в Министерство на правосъдието заедно с представители на прокуратурата и на Министерството на финансите ще изработят промени в чл. 234 на НК, който предвижда наказателна отговорност за лица, които продават или държат на склад акцизни стоки без бандерол, но не и за лицата, които произвеждат такива.\r\nСпоред финансовия министър Владислав Горанов парламентът трябва максимално бързо да започне разглеждането на законодателните промени, които да преодолеят празнотите в НК във връзка с незаконното производство на акцизни стоки. \r\nГлавният прокурор Сотир Цацаров също коментира темата: \"За мен тези пропуски в законодателството не са констатирани сега. Сега имаме възможност да сме чути. За мен това не е нещо ново. Въпросът е идеите, намеренията и волята да са облечени в подходяща законодателна техника\".\r\nСпоред него процентът на условните присъди не може да бъде мерило за наказателното производство, въпреки че 63% от присъдите по данъчни престъпления са именно условни.\r\n\"Законът е предвидил възможността за неосъждани лица да се постановя условно осъждане. Това е нещо обичайно. Не ми се иска да тълкувам въпроса защо в закона има условно осъждане. Това осъждане е въпрос на правна техника и това има своето значение\", обясни Цацаров.", "date": "2018.09.25", "title": "Затвор и за производителите на фалшив алкохол и цигари"}
{"url": "https://www.dnes.bg/usa/2018/09/25/iran-popari-mechtata-na-trymp-i-pompeio-za-sreshta.388770", "text": "Али Акбар Велаяти, високопоставен съветник на иранския върховен лидер аятолах Али Хаменей, заяви днес, че предложението на САЩ за среща с ръководството на Иран няма да бъде прието, предаде Ройтерс, като се позова на агенция ИРНА.\r\n\"Мечтата на Тръмп и Помпейо никога няма да се осъществи\", каза лаконично Велаяти.\n\n\r\nТой заяви това в отговор на зададен въпрос за предложението на американския президент Доналд Тръмп и държавния секретар Майк Помпейо за среща с иранските лидери. \r\nМиналата седмица Доналд Тръмп заяви, че би обмислил предложение за среща с президентите на Турция и Иран, стига да получи предложение. \r\n\"В случай, че Рохани поиска среща, то президентът ще обмисли дали би искал такава да се състои\", обясни постоянният представител на САЩ в ООН Ники Хейли. \r\n ", "date": "2018.09.25", "title": "Иран попари мечтата на Тръмп и Помпейо за среща"}
{"url": "https://www.dnes.bg/notifikacii/2018/09/25/promoutyr-na-kobrata-rano-ili-kysno-shte-se-bie-s-djoshua.388773", "text": "Кубрат Пулев отново не беше споменат сред възможните претенденти за световната титла по бокс в тежка категория от шампиона Антъни Джошуа.\n\n\r\nАнгличанинът защити успешно три от поясите в кралската дивизия на феноменална галавечер в Лондон. Пред 70 000 фенове на стадион \"Уембли\" той нокаутира руснака Александър Поветкин в седмия рунд.\r\nНепосредствено след успеха Джошуа начерта своите планове. Той се консултира със своя мениджър Еди Хърн дали трябва да прави защити на своите титли срещу официалните претенденти. Кубрат Пулев има шанса да стане такъв, ако победи Хюи Фюри на 27 октомври в зала \"Арена Армеец\". Той ще бъде в своето право да предизвика Джошуа за пояса на Международната боксова федерация (IBF).\r\n                \n                Когато Джошуа разбра, че може сам да избира своя съперник, той посочи непобедения американец Дионтей Уайлдър. \r\nВторият вариант на британеца е неговият сънародник Дилиън Уайт. Следващата среща на шампиона ще бъде на 13 април, отново на стадион \"Уембли\".\r\n\"Ако Кубрат спечели срещу Хюи Фюри, ще натиснем докрай, за да се бием за титлата\", обясни мениджърът и промоутър на Кубрат Ивайло Гоцев. \r\n\"Не е тайна, че търсим мач с Джошуа. Рано или късно тази среща ще се проведе. Хората на Джошуа са в добра позиция и затова манипулират всички останали\".\r\nГоцев смята, че Джошуа си е направил тренировка срещу Поветкин. \"Срещата беше интересна, но Джошуа игра като на спаринг\", анализира мача Ивайло Гоцев пред \"България днес\".\r\n\r\n ", "date": "2018.09.25", "title": "Промоутър на Кобрата: Рано или късно ще се бие с Джошуа"}
{"url": "https://www.dnes.bg/obshtestvo/2018/09/25/i-lovdjiite-na-protest-blokiraha-dunav-most.388774", "text": "Ловджии протестираха днес по обяд в района на ГКПП \"Дунав мост\" - Русе срещу готвена заповед от земеделското министерство, с която се забранява груповия лов на дива свиня по поречието на Дунав.\n\r\nНедоволните от евентуалното ограничение блокираха за половин час движението на кръговото кръстовище в района на граничния пункт.\n\n\n\r\nСпоред Десислав Маринов от ловната дружинка в русенското село Николово, рискът от болестта африканска чума по свинете може да се намали, но трябва да се ловува. Опитите за индивидуален лов са безуспешни. \r\nПо думите му дивите свине мигрират денонощно и за тях река Дунав не е препятствие.\r\n                    \n                    \n                Любомир Димитров от ловната дружинка в Горно Абланово, коментира пред БТА, че ако в даден район не се ловува, то прасетата ще се съберат там, тъй като търсят тихи и спокойни места, а им предстои и размножителен  период. \r\nТой обясни, че ако заповедта бъде издадена, тя ще засегне около 220 ловни дружинки по цялото поречие на Дунав.\r\nС ловджиите се срещна и областният управител на Русе Галин Григоров, който подкрепи исканията им.\r\n\"Проектът на заповедта няма да реши проблема. Няма никаква възможност да бъде намалена популацията на дивите прасета, ако няма гонки или групов лов с кучета. Сега е моментът ловът да бъде разрешен\", каза Григоров и допълни, че вече е водил разговори с отговорните институции по темата.\r\nПо думите му всички мерки за евентуалното навлизане и разпространение на болестта африканска чума по свинете в Русенско са предприети.\r\nГригоров посочи, че в община Сливо поле стопаните са разбрали за риска от опасното заболяване и всички домашни прасета са били заколени. \r\nОбластният управител очаква това да бъде предприето и в останалите общини в региона.", "date": "2018.09.25", "title": "И ловджиите на протест, блокираха \"Дунав мост\""}
{"url": "https://www.dnes.bg/politika/2018/09/25/elektoratyt-za-da-vyrvi-bylgariia-brak-bez-smetka-gerb-bsp.388771", "text": "При извънредни парламентарни избори ГЕРБ би получила подкрепата на 24,1% от избирателите, БСП - 20%, ДПС - 6,2%, Обединени патриоти - 4,7%. Това показват данните от последното национално представително изследване на СОВА ХАРИС върху електоралните нагласи.\r\nПод 4-процентовата бариера за парламента остават \"Демократична България\" с 1,5% подкрепа, \"Воля\" - с 0.8%, АБВ - с 0,4%, СДС - с 0.3%.\n\r\nЗа друга партия или коалиция ще гласуват 1.2%.\r\n25,3% все още не са решили за кого да гласуват, а 12,6% са посочили, че няма да гласуват на парламентарни избори. Без отговор са 3 на сто.\r\nСпоред социолозите изследването им показва високо ниво на мобилизация на привържениците на левицата.\r\n                    \n                    \n                \"Обаче с твърдата си политическа линия БСП провокира привържениците на големия си опонент. Мобилизацията сред симпатизантите на ГЕРБ също е висока и по същество съотношението на силите от последните парламентарни избори се запазва. Тези, които одобряват ГЕРБ, са около 31% от гласоподавателите при 26% одобрение за БСП\", коментират от СОВА ХАРИС.\r\nИмащите доверие на лидера на управляващите Бойко Борисов са 32%, а тези, които имат доверие на лидера на опозицията Корнелия Нинова, са 26%.\r\n\"При това съотношение на силите нито една от двете страни не може да направи решителни крачки. Подкрепата, която получават, им позволява да блокират действията на опонента, но не и да наложат собствена политическа линия\", коментират социолозите.\r\nСпоред тях, за да се проведат радикални реформи в подредбата на държавата ни, е необходимо управляващият субект да има подкрепата на поне около 2 милиона активни граждани.\r\n\"Логически това може да стане или с консенсус между водещите политически сили (ГЕРБ и БСП – бел.ред.), или с появата на нов проект, който съществено да размести политическите пластове\", заключават от СОВА ХАРИС.\r\n------------------------------------------------", "date": "2018.09.25", "title": "Електоратът: За да върви България – брак без сметка ГЕРБ+БСП"}
{"url": "https://www.dnes.bg/rusia/2018/09/25/rusiia-jalko-che-ukraina-skysa-dogovora-za-drujba.388776", "text": "Русия съжалява, че Украйна реши да скъса договора за дружба между двете страни. Това заяви днес високопоставен руски дипломат, цитиран от ТАСС.\n\r\n\"Украйна реши да не продължава големия договор с Русия, естествено силно съжаляваме за това. При все че договорът бе рамков, той даваше тон за всички останали споразумения\", каза пред журналисти Андрей Руденко, директорът на Второ управление за Общността на независимите държави в руското министерство на външните работи.\n\r\nВчера Русия получи официална нота от Украйна по повод непродължаването на Договора за дружба, сътрудничество и партньорство с Русия от 1997 г.\n\r\n\"Това е формален отчет, според който от 1 април договорът губи сила\", отбеляза днес Руденко.\n                    \n                    \n                \r\n\"В тази нота се аргументират много подробно всички нарушения от страна на Русия, подчертавам, именно на всички съществени положения от договора (...) Този договор е нарушен фундаментално от Русия, затова не може да бъде продължен\", каза на 21 септември украинският външен министър Павло Климкин.\n\r\nСпоред него става дума за следните нарушения: въоръжена агресия срещу Украйна, хибридна война, икономически натиск и нарушения на правата на украински граждани.\n\r\nДоговорът за приятелство между Русия и Украйна бе подписан през май 1997 г. и влезе в сила през април 1999 г. за срок от десет години с автоматично подновяване за следващи десетгодишни периоди, ако няма възражение от някоя от страните. През октомври 2018 г. изтича срокът, в който страните трябва да заявят дали имат намерение да продължат договора или да го разтрогнат, отбелязва ТАСС.\r\n(БТА)", "date": "2018.09.25", "title": "Русия: Жалко, че Украйна скъса договора за дружба!"}
{"url": "https://www.dnes.bg/obshtestvo/2018/09/25/satomi-ot-karavelovo-iaponkata-vliubena-v-bylgariia.388789", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nЯпонка вече 14 години живее в карловското село Каравелово. Жената от Токио е избрала подбалканското селце заради спокойствието и чистия въздух.\r\nЯпонката споделя, че вече е усвоила готвенето на традиционните български ястия.\r\nУ нас тя идва със съпруга си, който обаче напуска този свят преди две години. Сега японката Сатоми има нов спътник в живота си, разказва .\r\nХобито на двамата е да пеят и свирят. Сатоми вече знае над 30 наши песни и казва, че по този начин й е по-лесно да учи български език.\r\nСатоми е убедена, че ще остане да живее в България до края на дните си.", "date": "2018.09.25", "title": "Сатоми от Каравелово – японката, влюбена в България"}
{"url": "https://www.dnes.bg/crime/2018/09/25/izzeha-tiutiun-za-23-000-leva-v-rusensko.388794", "text": "\n\r\nМитничари са открили 115 кг тютюн в автомобил в Русенско, съобщиха от митницата в крайдунавския град. \r\nПри проверката на главен път Русе-Бяла е установено, че шофьорът не притежавал документи, удостоверяващи плащането, начисляването или обезпечаването на дължимия акциз. Тютюнът е конфискуван, като проби от него са изпратени за лабораторен анализ. \r\nПазарната му цена е около 23 000 лева. \r\nПо случая е образувано досъдебно производство.", "date": "2018.09.25", "title": "Иззеха тютюн за 23 000 лева в Русенско"}
{"url": "https://www.dnes.bg/akoshtete-vqrvaite/2018/09/25/sedmicata-v-liubovta-kakvo-chaka-vsiaka-zodiia.388775", "text": "\r\nВъзползвайте се от всяка подходяща възможност да направите нещо хубаво за половинката си. Малко помощ при изпълнение на ежедневните задължения, подаръче във вида на смешна дрънкулка или друга мила дреболийка би била приятна изненада, предизвикваща трепет. Всяка проява на разбиране и готовност за съдействие ще бъде възприета като доказателство за силата на чувствата ви. Освен това ще бъде възнаградена с взаимност. Действайте по същия начин, ако все още нямате приятел/ка, но се опитвате да привлечете нечие внимание.\r\n \r\n\r\n \r\nНе досаждайте на приятел/ката си. Опитайте се да не навлизате в личното пространство и да не задавате натрапчиви въпроси. Желанието ви да контролирате положението ще направи лошо впечатление, ще стресира половинката ви и той/тя може да ви изолира, за да си спести евентуални обвинения.Най-добрият начин да докажете чувствата си е доверието. Съмненията са червеят, който пречи и разяжда любовта от вътре. Само с доверие ще спечелите сърцето дори на личност, която ви изглежда недостъпна. \r\n \r\n\r\n \r\nПривлекателни сте и изведнъж ще установите, че популярността ви расте. Многобройните комплименти и покани за срещи може да ви подействат главозамайващо. Не се увличайте, защото не е изключено да става дума за интрига, в която някой се опитва да ви въвлече с цел да разруши връзката ви.Даже и да не сте във връзка не се опитвайте да „въртите на малкия си пръст“ кандидат-гаджетата. Приемайте срещи само с онези, които наистина са ви симпатични и усещате, че имате общи интереси. Ще присъствате на парти, където ще преживеете вълнуващи емоции. \r\n \r\n\r\n \r\nКогато сте в добро настроение наблюдавайте половинката си. Ако той/тя е в лошо, опитайте се да предадете оптимизма си, но без излишна настоятелност. Нека просто разбере, че има подкрепа, съчувствие, че сте готови да помогнете с каквото трябва. Когато сте в лошо настроение е най-добре за известно време да се усамотите, да премислите нещата и чак тогава да обсъждате с него/нея причините за песимизма си. Ще ви е много по-лесно да приемете чуждото мнение, дори и да не сте съгласни с него.За нямащите приятел/ка предстои пътуване и ново запознанство. Връзката може да е кратка, но ще е запомняща се.\r\n \r\n\r\n \r\nПочти ежедневно ще ви се иска да останете за известно време насаме с приятел/ката си. Първоначално желанието ви може да бъде възприето с усмивка, но ако прекалите може да предизвикате отдръпване. Не настоявайте, а питайте. Може би половинката ви има други идеи за свободното време, свързано с талантите, интелектуалните или спортните си предпочитания. Не се обиждайте, ако откаже предложение за среща. Приемете го като „време за себе си“.В края на седмицата нямащите приятел/ка ще участват в някакво публично мероприятие, свързано с много смях, музика и куриози. Не е изключено мечтата им за романтично преживяване да се осъществи точно тогава.\r\n\r\n", "date": "2018.09.25", "title": "Седмицата в любовта: Какво чака всяка зодия?"}
