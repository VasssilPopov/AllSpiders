{"url": "https://www.dnes.bg/za-da-se-razbirame/2018/08/19/introvertite-tezi-maistori-na-liubovnite-sreshti.385352", "text": "Повечето интроверти подхождат с разбиране към хората, с които общуват. Те винаги правят добро впечатление, защото вниманието, което отделят на събеседника си, е впечатляващо ласкателно. \r\nТова им помага и в срещите. С интроверт е лесно да се подхване разговор, защото той умее да влиза под кожата и да разбира състоянието на човека отсреща. Често общуването с такива личности е преживяване, което оставя доста материал за размисъл след края на срещата. \r\n \r\nСпоред едно проучване на приложението за запознанства Plenty of Fish (POF), проведено в САЩ на над 2000 американци, показва, че интровертите имат някои предимства в срещите и любовта пред екстровертите. \r\n \r\nСпоред изследването, 75% от интровертите и 72% от екстровертите имат сходни очаквания, когато става дума за онлайн срещи. Но когато срещите са на живо, интровертите имат значителен успех. \r\n\r\n\r\n\r\n\r\n \r\nТези вглъбени личности са интересни за човека, с когото се срещат не само, защото са загадъчни, но и защото винаги успяват да зададат точните въпроси, с които да скъсят мигновено дистанцията. \r\n \r\nОще на първата среща интровертът знае от пръв поглед какъв е темпераментът на партньора му и какво да очаква от него. Съответно въпросите са съгласувани с тази дълбока интуиция, което им дава точка в тяхна полза. \r\n \r\n\r\n \r\nАко двама души се надпреварват кой да изпъкне, създаването на връзка е трудно още от самото начало. С интровертите е лесно, защото те в никакъв случай не се стремят към светлините на прожекторите.\r\n\r\n", "date": "2018.08.19", "title": "Интровертите – тези майстори на любовните срещи"}
{"url": "https://www.dnes.bg/akoshtete-vqrvaite/2018/08/19/znacite-che-e-po-dobre-da-se-razdelite-za-dylgo.385335", "text": "Обикновено, когато мислите за раздяла, се натъжавате. Раздялата се свързва с разбити сърца, с депресираща музика, с ядене на нездравословна храна и прекаляване с алкохолните натипки… Но само защото раздялата е тъжен в момент от живота, не означава, че е нещо лошо като цяло.\n\r\nВсъщност има ситуации, при които слагането на край на връзката, наистина ще ви накара да се чувствате по-добре, а в дългосрочен план и по-щастливи.\n\r\nВ края на краищата най-важното нещо е вашето емоционално благополучие. А ето и знаците, че е време да се измъкнете от нездравословната си връзка:\r\n                    \r\n                    \r\nОчевидно тук става въпрос за партньор, който се оказва сериен измамник и… редовно ви изневерява. Възможно е половинката ви да не ви кръшка, но по друг начин периодично да ви причинява емоционални тревоги и проблеми (свързани с финансови въпроси, лъжи, зависимости и т.н.). В този случай най-добре е да се оттървете от тази връзка, колкото се може по-бързо.  \n\r\n\n\r\nЕстествено и нормално е да се карате от време на време с половинката си. Съвсем различно е, ако партньорът ви ви дразни непрекъснато и дори не можете да търпите дишането му. Ако всичко, което прави или не прави вашият партньор ви нервира, то вие вече не обичате този човек и е безсмислено да живее така. По-добре е просто да прекратите връзката, отколкото да агонизирате.\r\nВижте още по темата в", "date": "2018.08.19", "title": "Знаците, че е по-добре да се разделите... за дълго"}
{"url": "https://www.dnes.bg/stranata/2018/08/19/futbolen-talant-no-na-ti-s-matematikata-zaminava-da-uchi-v-angliia.385468", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nУспехът няма възраст! 17-годишно момче, което тренира във великотърновския \"Етър\", спечели стипендия да завърши средното си образование в престижна британска школа.\n\r\nСтоил Стефанов е една от 70 футболни надежди от цял свят, поканени да заминат и да тренират в страната на футбола – Англия.\n\r\nСтоил започва да тренира в детската школа на \"Етър\" в първи клас, защото най-голямата му мечта е да стане футболист. Признава, че никога не си е представял, че това може да стане реалност.\r\nПреди няколко месеца бащата на Стоил разбира, че представители на английската футболна академия ще търсят млади таланти у нас. Освен умения с топката обаче, младите футболисти трябвало да покажат завидни знания по математика и английски. Това обаче не е предизвикателство за Стоил, които е пълен отличник в спортното училище във Велико Търново.\r\n                    \r\n                    \r\nИзмежду всички кандидати покана да заминат в Англия и стипендия за две години получили Стоил и още четири българки момчета. Футболната академия обаче поема само 50 процента от необходимата сума за престой и обучение там.\n\r\nСемейството е успяло да събере сумата за първата година на Стоил в Англия, но се надяват добри хора да им помогнат с набавянето на парите за следващата година.\r\n\r\n ", "date": "2018.08.19", "title": "Футболен талант, но на \"ти\" с математиката! Заминава да учи в Англия"}
{"url": "https://www.dnes.bg/sofia/2018/08/19/liato-e-v-centyra-na-sofiia-ostavat-bez-topla-voda.385469", "text": "\"Топлофикация София\" ЕАД напомня на своите клиенти от централна градска част, че в периода 20 - 29 август ще бъде извършен преглед и профилактика на производствените съоръжения в ТЕЦ \"София\", съобщиха от дружеството.\n\r\nВ тази връзка, през посочения период ще бъде спряно подаването на топла вода към сградите, които се намират в карето между следните улици и булеварди: \n- бул.\"История славянобългарска\", ул.\"Индустриална\", бул.\"Данаил Николаев\", ул.\"Проф. Милко Бичев\", бул.\"Евлоги и Христо Георгиеви\", бул.\"Янко Сакъзов\", бул.\"Васил Левски\", бул.\"Цар Освободител\", ул.\"Крум Попов\", ул.\"Цанко Церковски\", ул.\"Иглика\", бул.\"Пенчо Славейков\", бул.\" Е.И.Тотлебен\", ул.\"Йоаким Кърчовски\", ул.\"Добруджански край\", бул.\"М.Д.Скобелев\",ул.\"Опълченска\", бул.\"Мария Луиза\", бул.\"Рожен\", бул.\"История славянобългарска\".\r\n                    \r\n                    \r\nВ същия период без топлоподаване ще бъдат и потребителите от кварталите:\r\n\"Зона Б-5\", \" Зона Б-18\", \"Зона Б-19\", \"Света Троица\", \"Фондови жилища\" и \"Банишора\", квартал \"Илинден\" - блокове с номера 1, 2, ,3, 4, 243 и сградите в района на ул.\"Зографски манастир\", ул.\"Л.Весов\", ул.\"Хисаря\" и ул.\"Цар Симеон\"\n\r\nИнформацията за сроковете на спиране на топлата вода и засегнатите квартали е публикувана   и във Фейсбук - . \n\r\nЗа времето на ремонтите на клиентите няма да бъдат начислявани сметки за топла вода и това ще бъде отразено на отделен ред в месечните съобщения, отчитат от дружеството.", "date": "2018.08.19", "title": "Лято е! В центъра на София остават без топла вода"}
{"url": "https://www.dnes.bg/notifikacii/2018/08/19/bravo-nevi-sys-srebro-na-lenta-ot-svetovnata-kupa-v-minsk.385471", "text": "Невяна Владинова спечели сребърен медал на лента на финалите на отделните уреди на турнира от Световната купа по художествена гимнастика в Минск, Беларус.\n\r\nБългарката, която игра с последен стартов номер, представи много добре своята композиция и получи оценка от 18.200 точки. Така Владинова завоюва сребърното отличие.\r\nПобедителка на лента стана Александра Солдатова (Русия) с 18.600 точки, а трета е Катарина Галкина (Беларус) със 17.850.\n\r\nНевяна Владинова се представи силно и на другите два финала, където се класира пета на обръч с 18.650 точки и четвърта на бухалки с 19.250 точки. Тя не беше финалистка единствено на топка.\n\r\nДругата българка Катрин Тасева допусна неточности в изпълнението на лента и с оценка от 17.200 точки остана седма.\r\nТасева се класира четвърта на обръч с 18.850 точки, четвърта на топка с 19.400 точки и осма на бухалки със 17.850 точки, след като имаше изпускане.\n\r\nПри ансамблите Италия спечели титлата в съчетанието с пет обръча с оценка 22.800 точки. На второ място е Русия с 22.100 точки, а на трето Беларус с 21.150 точки. Българският ансамбъл отказа участие в турнира заради контузия на Елена Бинева.", "date": "2018.08.19", "title": "Браво! Неви със сребро на лента от Световната купа в Минск"}
{"url": "https://www.dnes.bg/notifikacii/2018/08/19/silen-trus-udari-indoneziiskiia-ostrov-lombok.385472", "text": "Земетресение с магнитуд 6,9 разтърси индонезийския остров Ломбок, съобщи Геофизическият институт на САЩ, цитиран от Асошиейтед прес.\r\nЕпицентърът е бил на дълбочина 20 км и на около 5 км южно от град Белантинг в източната част на острова.\r\nНе е издадено предупреждение за цунами.\r\nПо-рано днес трус със сила 6,3 удари острова, на който при земетресение по-рано този месец загинаха над 430 души.", "date": "2018.08.19", "title": "Силен трус удари индонезийския остров Ломбок"}
{"url": "https://www.dnes.bg/mish-mash/2018/08/19/beibi-bum-v-us-bolnica-16-sestri-zabremeniaha-ednovremenno.385460", "text": "\r\nВ интензивното отделение на болница в Аризона има истински бейби бум, защото 16 медицински сестри се готвят да родят в рамките на 3 месеца от октомври до януари, съобщи Скай нюз.\n\r\nЖените от болницата „Дезърт медикъл сентър“ в Меса, близо до Финикс, уверяват, че не са се наговаряли и дори не са осъзнавали колко много от тях са в деликатно положение, докато не се включили в група за бъдещи майки в социалната мрежа Facebook.\n\r\nКолегите на бременните жени им помагат, като поемат грижите за пациенти с болести или лечения, които може да са опасни за тях или бебетата им.\r\n                    \r\n                    \r\nРъководството обаче е изправено пред истинско предизвикателство и вече се готви за отсъствието на толкова многобройна част от персонала. Те ще бъдат заменени от медицински сестри на временни договори по време на 12-седмичния им отпуск. \n\r\n\"Измислихме този план, за да почиваме по празниците\", шегува се Джолийн Гароу от бременната група. Тя добави, че другите сестри вече малко са отегчени от разговорите между бъдещите майки и не им се слуша повече за подути крака и бебета, отбелязва БТА.", "date": "2018.08.19", "title": "Бейби бум в US болница: 16 сестри забременяха едновременно"}
{"url": "https://www.dnes.bg/notifikacii/2018/08/19/agresiven-pacient-vilnia-i-troshi-v-speshnoto-v-pernik.385473", "text": "Мъж нанесе сериозни материални щети в един от кабинетите на спешното отделение в Перник, съобщава bTV.\r\nПри агресията му няма пострадали лекари.\r\nСлед побой мъжът постъпва за преглед в отделението. По-късно обаче се връща с искане описаните наранявания да бъдат променени.\r\nПолучава отказ от медиците, което води до агресивното му поведение. Първо обръща кушетката, чупи прозореца със стол и няколко шишета с разтвори за вливане.\r\nВ този момент в кабинета са били медицинска сестра и санитарка, които успяват да излязат от кабинета и да позвънят на полицията, след което пациентът е задържан за 24 часа. \r\nИнцидентът се е случил в събота. Срещу мъжа е образувано досъдебно производство за нанесените щети.", "date": "2018.08.19", "title": "Агресивен пациент вилня и троши в Спешното в Перник"}
{"url": "https://www.dnes.bg/sport/2018/08/19/levski-bi-septemvri-i-se-naredi-na-pyrvoto-miasto.385474", "text": "Левски продължава победната си серия с треньор Славиша Стоянович, след като удари с 2:0 Септември на \"Герена\". Така \"сините\" вече имат три поредни победи при Стоянович и изместиха ЦСКА от първото място.\r\nЛевски е лидер с 13 точки, докато \"армейците\" са с 12, но имат мач по-малко - гостуване на Лудогорец по-късно днес. Головете за домакините забиха Давиде Мариани (23) и Станислав Костов (29).", "date": "2018.08.19", "title": "Левски би Септември и се нареди на първото място"}
{"url": "https://www.dnes.bg/notifikacii/2018/08/19/tyrgovskata-voina-na-turciia-zaplaha-ili-vyzmojnost-za-bylgariia.385464", "text": "2018 г. вероятно ще остане в новата икономическа история като годината на търговските войни и постоянната размяна на икономически заплахи. Последната страна, озовала се във водовъртежа от ескалиращи мита и високопарни изказвания, доминиращ търговската политика на САЩ през последните месеци, е Турция, пише в свой анализ  от Института за пазарна икономика (ИПИ). \n\n\n\nЗа разлика обаче от търканията с Китай, страните от NAFTA и Иран, този конфликт може да има по-силно отражение както на Балканите, така и конкретно в България.\r\n\n\r\nБез да се впускаме в подробности, поводът за размяната на залпове между Вашингтон и Анкара беше задържането на американски пастор в Турция, обвинен в шпионаж и тероризъм още през 2016 г. и отказът на властите да го освободят.\n\r\nПо-рано Турция вече беше въвела насрещни мита в отговор на повишаването на тези върху внасяните в САЩ алуминий и стомана. Последната седмица обаче администрацията на Доналд Тръмп реши, че политическата криза между двете страни следва да се разрасне и в посока на икономическо противоборство и обяви увеличение на митата върху металите от Турция.\r\nВ отговор президентът Реджеп Ердоган обяви рязко повишаване на митата върху вноса на американски автомобили и алкохол, и ако съдим по поведението на американската администрация в последните няколко търговски конфликта, ескалацията няма да спре дотук. В политически план конфронтацията с Турция изглежда рискова. Въпреки че страната е членка на НАТО, а икономиката ѝ е силно обърната на запад, през последните години Ердоган флиртува с Москва и продължителен търговски конфликт може да я тласне още по-близко в руската орбита.\n\r\n\n\r\nГеополитиката и последствията от нея настрана, тази нова конфронтация може да има значителни последици за българската икономика, тъй като Турция е сред най-големите ни търговски партньори, а и важна дестинация за български туризъм.\r\nЗа 2017-та година, според данните на БНБ, Турция е четвъртият по големина пазар за българския износ, нареждащ се зад Германия, Италия и Румъния и отчитащ общ обем на износа от 2,1 милиарда евро. Този обем е относително постоянен, като е нараснал с 3,7% спрямо 2013 г., но страната като цяло държи стабилно четвъртата си позиция през целия период.\r\nВносът от Турция от своя страна за същия период е нараснал значително –от 1,4 милиарда евро до 1,9 милиарда евро или с 36%. Тъй като един от най-значителните ефекти от турската криза е рязкото обезценяване на лирата спрямо долара и еврото, тя заплашва да промени търговския баланс, тъй като вносът от Турция става значително по-евтин, а износът за южната ни съседка – доста по-скъп. Трябва да имаме предвид обаче, че обезценяването на турската валута започна още в началото на годината и по тази причина е възможно да проверим наличието на такъв ефект в данните за търговския баланс по месеци.\r\nМесечните данни ясно показват влиянието на обезценяването на турската валута както в ръста на вноса от Турция, така и в спада на износа на България към този пазар. Българският износ спада с  18% за първите 6 месеца в левово изражение (според данните на НСИ), но за сметка на това вносът на турски стоки бележи едни от най-високите си стойности през първото тримесечие на 2018 г. Видно е, че обезценяването на лирата от последните няколко месеца се е отразила на търговския обмен между двете държави и това ще продължи да се вижда и в данните за летните месеци, предвид това, че темпът на обезценяване се ускори през август. (\r\nОтчитайки това е в реда на нещата да очакваме обръщане на баланса и дори генериране на търговски дефицит там, където доскоро е имало значителен излишък, пише в анализа.\r\n", "date": "2018.08.19", "title": "Търговската война на Турция: Заплаха или възможност за България?"}
{"url": "https://www.dnes.bg/obshtestvo/2018/08/19/ponedelnikyt-ostava-topyl-na-mesta-s-valeji.385463", "text": "Слънчев понеделник, но на места със слаби валежи, ни очаква утре, сочи прогнозата за времето на НИМХ-БАН.\n\r\nПрез нощта ще е предимно ясно, а утре ще преобладава слънчево време. Около и след обяд над западната половина от страната ще се развива купеста и купесто-дъждовна облачност и на места ще има краткотрайни валежи от дъжд, придружени от гръмотевици. \n\r\nЩе духа слаб до умерен североизточен вятър. Температурите слабо ще се понижат и максимални ще са между 28 и 33 градуса, за София - около 28 градуса.\n\r\nПо Черноморието ще е предимно слънчево. Ще духа до умерен североизточен вятър. Максималните температури ще бъдат 29-30 градуса. Температурата на морската вода ще е 27 градуса. Вълнението на морето ще бъде 2-3 бала.\r\n                    \r\n                    \r\nВ планините също ще бъде предимно слънчево. В следобедните часове ще се развива купеста и купесто-дъждовна облачност и в масивите от Западна България ще има краткотрайни валежи от дъжд с гръмотевици. Ще духа слаб до умерен североизточен вятър. \n\r\nМаксималната температура на височина 1200 метра ще е около 21 градуса, на 2000 метра - около 14 градуса.\n\r\nВъв вторник ще бъде предимно слънчево. Около и след обяд ще се развива купеста и купесто-дъждовна облачност и на места, главно в Западна и Централна България ще превали и прегърми. Преобладаващите максимални температури ще бъдат между 28 и 33 градуса. \n\r\nВ сряда ще има повече слънчеви часове, а вероятността за валежи е малка. Ще продължи да духа слаб, в източните райони до умерен вятър от изток-североизток. \r\n ", "date": "2018.08.19", "title": "Понеделникът остава топъл, на места - с валежи"}
{"url": "https://www.dnes.bg/politika/2018/08/19/ninova-kym-borisov-ne-lyjete-bylgarite-za-olimpik.385465", "text": "Лидерът на БСП Корнелия Нинова се обърна към премиера Бойко Борисов, като го призова да не лъже българските данъкоплатци за случая \"Олимпик\".\n\r\n\"Твърдите, че ако държавата се намеси и плати на пострадалите от фалита на застрахователното дружество \"Олимпик\", това ще бъде от парите на всеки български данъкоплатец. Това е лъжа\", написа Нинова в своята страница във Facebook. \n\n\nЛидерът на БСП упрекна премиера, че той или не познава материята, или се опитва да настройва едни българи срещу други. \n\r\n\"Средствата в гаранционния фонд не се събират от нашите данъци. Те са вноски от самите застрахователни дружества (включително “Олимпик”) именно като гаранция за такива случаи\", пише още Нинова.  \r\n                    \r\n                    \r\nКакто Dnes.bg съобщи, по-рано днес в Стара Загора Бойко Борисов обяви, че ще бъдат положени всички усилия да се помогне, до колкото позволява законът, на клиентите на кипърската застрахователна компания, която е в ликвидация.\n\r\nОще в понеделник премиерът ще свика среща с финансовия министър Владислав Горанов и ръководството на Комисията за финансов надзор, за да обсъдят ситуацията и да предложат на българските евродепутати да направят законови предложения в европейското законодателство.\n\r\n\"Така или иначе това би било опасен инцидент – ние ще им помогнем с юристи и с каквото можем, доколкото позволява законът. Когато стане нещо, искаме държавата да помогне. Само че държавата е на данъкоплатеца и когато кажем, че държавата трябва да помогне, това означава, че всеки от нас отделя от данъците си за тази сфера\", добави още Борисов, цитиран от правителствената информационна служба.\r\n ", "date": "2018.08.19", "title": "Нинова към Борисов: Не лъжете българите за \"Олимпик\" "}
{"url": "https://www.dnes.bg/sport/2018/08/19/siti-smachka-hydyrsfiild-aguero-blesti-s-hettrik.385467", "text": "Манчестър Сити продължава по план в шампионата, след като постигна нова победа в мач от втория кръг на Висшата лига. Този път \"гражданите\" надвиха на своя \"Етихад\" Хъдърсфийлд с 6:1.\n\r\nИ без Кевин Де Бройне в състава си, тимът на Пеп Гуардиола се справи с този противник. Доста интересно е да се отбележи, че статистиката в мачовете между двата тима изобщо не бе добра за \"гражданите\".\n\r\nАгуеро откри в 25-ата минута, а точно шест по-късно Габриел Жесус \"уби\" каквато и да било интрига в срещата, след като удвои резултата. До почивката Агуеро се разписа още веднъж в 35-ата минута за класическия резултат.\n\r\nДве минути преди полувремето Станкович намали, но в 48-ата минута Давид Силва също се разписа. В 75-ата минута пък Агуеро оформи хеттрика си, а в 84-ата минута Конголо си вкара автогол и така крайният резултат бе оформен.\r\n                    \r\n                    \r\nСлед този мач Сити има пълен актив от 6 точки след два изиграни мача.\r\n", "date": "2018.08.19", "title": "Сити смачка Хъдърсфийлд, Агуеро блести с хеттрик"}
{"url": "https://www.dnes.bg/obshtestvo/2018/08/19/mestiat-v-sofiia-bebeto-na-pochinalata-reneta.385466", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nБебето на починалата в Сливен родилка Ренета Томова ще бъде транспортирано в София по желание на близките, става ясно от писмо до медиите на Пациентски организации \"Заедно с теб\".\n\r\nБащата на Ренета - Петър Томов, е потърсил съдействие за прехвърляне и обгрижване в столицата на новороденото, родено в сливенската болница с този трагичен край за младата майка. \n\nСлед кратък разговор с доц. Ралица Георгиева за проблемите на бебето, както и молба за съвет и съдействие с оглед и на тежката загуба за семейството, е решено бебето да бъде преместено за консултации и рехабилитация в СБАЛ на Детски болести в София.\r\n                    \r\n                    \r\nПо-рано днес стана ясно, че Окръжната прокуратура в Сливен разследва за лекарска грешка, заради случая с починала 33-годишна жена при раждане в болницата в града.\n\r\nВчера жителите на Сливен протестираха с искане за справедливост.\n\r\nЗаключението на лекарите е, че причина за смъртта е белодробна емболия, но близките на родилката смятат, че тя е починала вследствие на странните методи на лекарите, приложени по време на раждането.\n\r\nРенета Томова е имала нормална бременност, на 15 август през нощта тя е била приета в болницата в Сливен за първото си раждане. Тя родила дъщеря си Мария в малките часове на нощта. \"Раждането започнало нормално, но в един момент се появил проблем\", разказа бащата на Ренета, Петър Томов пред Bulgaria ON AIR.\n\r\nНа другия ден състоянието на младата жена започнало да се влошава. \"Беше контактна, но не изглеждаше добре, беше като смазана, каза, че всичко я боли\", спомня си почерненият баща.\n\r\nПосле Ренета разказала на близките си, че детето излизало трудно и се наложило да я натискат по корема, за да извадят плода с така наречения метод Форцепс.\n\r\nВ петък родилката била преместена в реанимация, а малко по-късно съобщили на родителите й, че е починала.\n\r\n\"Ще ги съдя до дупка, детето си няма да го върна, но няма да ги оставя\", каза Петър. И майката на Ренета иска тези, които са убили дъщеря й, да отговарят за стореното.\n\r\nНовороденото също е в тежко състояние, вследствие на раждането. Малката Мария е с пареза на ръката и мозъчен оток.\n\r\nРенета Томова е собственик на конна база край града, където организираше курсове по езда и детски лагери.\n\r\n\r\nДен след раждането, Ренета почива от белодробна емболия. Пред Bulgaria ON AIR родителите ѝ са категорични – ще съдят болницата.", "date": "2018.08.19", "title": "Местят в София бебето на починалата Ренета"}
{"url": "https://www.dnes.bg/balkani/2018/08/19/balkanite-koshmaryt-na-bejancite.385452", "text": "Полицията им взима парите и телефоните, понякога ги бие. Звучи познато, но не е в България. Откакто страните в ЕС започнаха да си подхвърлят мигрантите като горещ картоф, полицейското насилие нараства, пише \"\".\n\r\nБежанците в палатковия лагер в босненското градче Велика Кладуша се редят за храна. Мъж на средна възраст излиза от опашката и се приближава до нас. Алжирецът съблича тениската си и ни показва белезите по окървавения си гръб. Виждали сме такива наранявания на многобройни снимки в социалните мрежи. Твърди се, че са причинени от хърватската полиция.\r\n                    \r\n                    \r\nВ разговор с ДВ 9 от 10 бежанци, които са се опитали да влязат в Хърватия от северозападна Босна и Херцеговина, се възмущават от \"отвратителното\" отношение на хърватската полиция. Разказват за побой, откраднати пари и счупени телефони. Хърватските служители им попречили да подават молба за убежище и ги принудили да се върнат обратно в Босна и Херцеговина. Бежанците, с които разговаряме, ни молят непременно да разкажем историите им: \"За да разбере Европа какво се случва\". \n\r\n\n\r\nСнимки на алжиреца с окървавения гръб бяха публикувани в интернет от хуманитарната организация No Name Kitchen. Техни доброволци помагат на бежанци в Италия, Сърбия и Босна и Херцеговина, като им осигуряват храна, одеяла, облекло и достъп до санитарен възел. No Name Kitchen е част от международна мрежа, която разпространява информация за полицейско насилие над бежанци на Балканите. На уебстраницата им www.borderviolence.eu е публикуван списък с 200 случая на полицейско насилие от началото на 2017 г. насам. Инцидентите са от границите между Хърватия и Сърбия, Сърбия и Унгария и Босна и Хърватия.\n\r\n\"Всеки ден изникват по един или два нови случая. Нямаме капацитета да документираме всички\", казва пред ДВ Марк Пратлус от No Name Kitchen. \n\r\n\"Насилието е систематично и всекидневно. Това ще го чуете във всички бежански лагери. Вчера бяхме на автогарата във Велика Кладуша, където бяха пренощували 25 души. Четиринайсет от тях станали жертва на побой, имаше дори хора със счупени ребра\".\n\r\nМигранти, които Хърватия принудително връща в Босна и Херцеговина потвърждават, че отношението на тамошната полиция било изключително брутално. В един от свидетелските разкази, публикуван на www.borderviolence.eu, 47-годишна иракчанка разказва, че тя и 14-годишният ѝ син били пребити без никаква причина. Жената споделя, че полицаите им взели телефоните, парите и един лаптоп.\n\r\nТози случай не е единственият, предупреждават неправителствени организации.\n\r\n\n\r\n\"Принудителното връщане и възпрепятстването на молбите за убежище са в разрез с националното и с международното хуманитарно право\", казва Емина Бужинкич от инициативата в помощ на бежанци \"Добродошли\", зад която стоят повече от 60 хърватски граждански организации. Бужинкич и колегите ѝ смятат, че промяната в поведението на хърватските органи на реда (от помощ към насилие) е резултат от новата бежанска политика на Европа, която можела да се формулира като \"задържане и връщане\". На два пъти през 2017 г. \"Добродошли\" информирали Министерството на вътрешните работи в Загреб – и в двата случая с подробни бележки за многобройни насилствени връщания на бежанци. \"Още чакаме отговор\", казва Бужинкич. В имейл до ДВ хърватското вътрешно министерство заяви, че \"проверките на досегашните сигнали за полицейско насилие и отнемане на лична собственост са установили, че органите на реда не са ползвали средства за принуда\". По техни думи, правата на бежанците се зачитат. \n\r\nПо-нататък в имейла четем: \"Република Хърватия има работещо и ефективно споразумение с Босна и Херцеговина за връщането на онези мигранти, които са влезли в страната нелегално\". Но в изявление пред медиите босненският министър на сигурността Драган Мектич контрира хърватските си колеги и каза, че \"двустранното споразумение изобщо не работи\".\n\r\n\n\r\nПетер ван дер Ауверарт, ръководител на \"Международната организация за миграция\" в Босна, споделя, че служителите му чували много разкази за насилствени връщания, но нямало как тези истории да се верифицират: \"Знам и за насилия между самите мигранти, тъй че понякога е трудно да се определи произходът на нараняванията\".\n\r\nОткакто хуманитарни организации трайно наблюдават полицейската работа на границата между Хърватия и Словения, много повече бежанци подават молби за убежище в Словения. Но и там правата на мигрантите са системно нарушавани, казва Андрей Курник, преподавател във Факултета за социални науки в университета в Любляна. Според него, страните в ЕС се притискали взаимно, като затваряли границите си и заплашвали съседните държави: \"Ексцесиите на хърватската полиция започнаха, когато словенският заместник-министър на вътрешните работи Бостян Шефич се закани да вземе драстични мерки, ако Хърватия не спре потока от бежанци\", казва той.\r\n", "date": "2018.08.19", "title": "Балканите - кошмарът на бежанците"}
{"url": "https://www.dnes.bg/akoshtete-vqrvaite/2018/08/19/otkriite-razlikite-bliznachki-se-omyjiha-za-bliznaci.385338", "text": "Сватба на две двойки еднояйчници близнаци се прочу в мрежата. Въпреки че сключиха брак преди близо седмица, сестрите Британи и Бриана и братята Дийн Джош и Джеръми Салиерс, продължават да дават интервюта пред медиите. Причината е тяхната необикновена церемония в Туинсбург, Охайо, която определено ще се помни дълго. \n\r\nМомичетата, които са неразделни, си дали обещание като малки, че ще се омъжат само за еднояйчни близнаци. И мечтата им се сбъднала. На 2 февруари двете получават най-романтичното предложение за брак - двойно.\n\r\nЗа да бъде още по-вълнуващ ден за двете двойки, те избрали да си кажат \"Да\" и се обвържат завинаги на Фестивала на близнаците в Туинсбург. Измислили си и сватбен девиз \"Twice Upon a Time\", а двама министър-председатели, които разбира се са близнаци, се съгласили да водят церемонията. \r\n                    \r\n                    \r\n\"Знаехме, че шансовете да срещнем еднояйчни близнаци и двете да се влюбим, са невероятно оскъдни. Но звездите се подредиха така, че сбъднаха мечтата ни. Омъжих се за този, за който мечтаех. В същото време се обърнах настрани и виждах как моята близначка, моето точно копие държи за ръка мъжа на мечтите си\", коментира Британи. \n\r\nЧетиримата се срещнали за първи път на Фестивала на близнаците през 2017 г. и искрата бързо пламнала.\r\n\"Може би ако не бяха намерили подходящите близнаци, с които да си паснат и на емоционално ниво, никога нямаше да се оженят\", казва Бретан. По думите му, много хора не могат да разберат, че близнаците имат много силна връзка помежду си. \n\r\nДвете двойки вече имат уникални снимки за спомен от тяхната сватба – с още много еднояйчни близнаци от мъжки и женски пол, облечени с едни и същи дрехи. Четиримата смятат да живеят в една къща и отглеждат децата си заедно. \n\r\nОще снимки от тяхната сватба може да видите в галерията на", "date": "2018.08.19", "title": "Открийте разликите: Близначки се омъжиха за... близнаци"}
{"url": "https://www.dnes.bg/za-da-se-razbirame/2018/08/19/mrachnite-cherti-ot-haraktera-na-teleca.385359", "text": "Ако хванете бика за рогата, ще си изпатите. Телецът е земен знак, неслучайно изобразяван с образа на бика. Телците са здрави, силни физически и изключително емоционално издръжливи. Те са добри, но могат да притежават и доста отрицателни черти като повечето хора.  \r\nТелецът знае, че понякога може да е натрапчив, упорит и плашещо ядосан, особено ако е провокиран. \r\n \r\nУправляваща планета за Телците е Венера. Тя е богинята на любовта. Заради нейното влияние Телецът е много чувствен и страстен, но може да има и бодли като една красива роза, която понякога причинява и болка. \r\n \r\n\r\n \r\n\r\n \r\nЛесно е да бъдете привлечени първоначално от Телеца. Тяхната природа изглежда лесна за управление. Трудолюбиви са, ценностите им са свързани със семейството, а характерът им е чувствен и обаятелен. \r\n \r\nАко ви обича Телец, очаквайте да ви засипва с почивки в превъзходни хотели, екскурзии до екзотични места, разходки и почивки, приличащи на меден месец, пълни с изискани ястия и вино. \r\n \r\nНо когато меденият месец свърши, можете да усетите коренно противоположно отношение. Историята изведнъж става много различна. \r\n \r\nТежкият работен ден на Телеца поглъща цялото му ежедневие. Той е вглъбен, упорит, неспиращ да се блъска в стени, без да се отказва. След здрава работа през деня, Телците обичат да си похапнат добре и да се излегнат на дивана. И само да имате късмет да не сте го посрещнали с топла вечеря. Това може да предизвика дори скандал. \r\n \r\nТелците обичат всичко да се случва в точно определен час, графикът да се спазва и всичко да следва рутината си. Ето защо, ако вечерята не ги чака на масата след работа, това ги разгневява. Стават недоволни, мрънкащи, нацупени.\r\n\r\n", "date": "2018.08.19", "title": "Мрачните черти от характера на Телеца"}
{"url": "https://www.dnes.bg/usa/2018/08/19/trymp-za-ruskata-vryzka-lov-na-veshtici.385447", "text": "Президентът на САЩ Доналд Тръмп заяви, че е разрешил на адвоката на Белия дом Дон Макган и на други членове на персонала на президентството да \"сътрудничат изцяло\" на разследването относно подозренията за съглашателство между неговата предизборна кампания и Русия, предаде Франс прес.\r\n\"Позволих на адвоката на Белия дом Дон Макган и на всички други членове на персонала на Белия дом да сътрудничат изцяло на специалния прокурор\", написа в Туитър Тръмп, визирайки прокурора Робърт Мълър.\r\n\"Освен това предадохме незабавно над един милион страници документи. Това е най-прозрачното нещо в историята. Няма съглашателство, няма възпрепятстване. Лов на вещици\", написа Тръмп.\r\nСпоред в. \"Ню Йорк таймс\" Макган е бил разпитван поне три пъти за общо 30 часа. Той бил предоставил документи, свързани с това дали Тръмп е възпрепятствал правосъдието.\r\n(БТА)", "date": "2018.08.19", "title": "Тръмп за руската връзка: Лов на вещици! "}
{"url": "https://www.dnes.bg/zvezdi/2018/08/19/lekari-slojiha-botush-na-nikoleta-lozanova.385449", "text": "Николета Лозанова е претърпяла инцидент, след който е посетила лекарски кабинет. Тя е изкълчила глезена си, а медиците са й сложили ботуш, който да обездвижи левия й крак. \r\nПлеймейтката пусна и кадър в социалните мрежи, в който показва новата й медицинска \"придобивка\".\r\nНиколета е спрягана за голямата звезда в новия сезон на VIP Brother, но не се знае дали контузията няма да попречи на участието й в риалитито.\r\nБрюнетката бе спрягана за участие и миналата година, но договор с предаването \"Папараци\" й попречи. \r\nТя самата се закани тогава, че ще се завърне с гръм и трясък в национален ефир, но поне засега тази закана остана без покритие.", "date": "2018.08.19", "title": "Лекари сложиха ботуш на Николета Лозанова"}
{"url": "https://www.dnes.bg/stranata/2018/08/19/iniciativa-ot-belene-pochit-za-jertvite-na-totalitarizma.385450", "text": "Културният център \"Евгений Босилков\" в Белене започва инициатива за почитане паметта на невинните жертви на тоталитарните режими през 20-ти век. Това съобщи на БТА отец Паоло Кортези - председател на центъра.\n\r\nТой уточни, че всички прояви ще преминат под мотото \"Всички за един, един за всички\" от 23 август до 9 септември.\n\r\nНачалото ще бъде поставено на 23 август - ден, в който всяка година Европа отдава почит на жертвите на тоталитарните режими, поясни отец Кортези.\n\r\nНа 9 септември инициативата ще бъде закрита в светилището на Евгений Босилков в Белене с концерт на Плевенската филхармония, която ще изпълни \"Реквием\" на Моцарт, с посвещение на Евгений Босилков и всички жертви на тоталитаризма.\r\n                    \r\n                    \r\nПо идея на културния център е подготвена изложба \"Евгений Босилков и мъчениците на 20-ти век\". Темата е представена със снимков и документален материал на три езика - български, френски и италиански. \n\r\nИнициаторите са отворили библиотека с повече от 300 книги, посветени на темата, които са достъпни до всеки желаещ. От 23 август до 9 септември са предвидени посещения на места, свързани с паметта на жертвите.", "date": "2018.08.19", "title": "Инициатива от Белене: Почит за жертвите на тоталитаризма"}
{"url": "https://www.dnes.bg/usa/2018/08/19/obvinenie-ot-iran-sasht-gotviat-prevrat-v-stranata-ni.385451", "text": "Иранският външен министър Мохамад Джавад Зариф заяви днес, че САЩ са сформирали в Държавния департамент група за действие, която да подготви държавен преврат в неговата страна. Първият дипломат на Иран написа това днес в Туитър, предаде ТАСС.\n\r\n\"Преди 65 години САЩ свалиха избраното от народа демократично правителство на Мосадък, възстановиха диктатурата и подчиниха иранците за следващите 25 години. Сега група за действие в Държавния департамент планира да направи същото чрез натиск, дезинформация и демагогия. Тя няма да успее\", се казва в текста.\n\r\nПреди два дни бе съобщено, че държавният секретар на САЩ Майк Помпейо е формирал група за координиране на американската политика спрямо Иран. За неин ръководител беше назначен Брайън Хук, който ще стане специален представител на САЩ за Иран.\r\n                    \r\n                    \r\nПо думите на Помпейо групата ще организира взаимодействието на САЩ със страни, споделящи американските оценки за \"иранската заплаха\". Хук заяви пред журналисти, че е \"чисто съвпадение\" огласяването на тази новина в дните около годишнината от операцията на американски и британски тайни служби с цел сваляне на правителството на премиера-реформатор Мохамед Мосадък през 1953 г.\r\n(БТА)", "date": "2018.08.19", "title": "Обвинение от Иран: САЩ готвят преврат в страната ни"}
{"url": "https://www.dnes.bg/notifikacii/2018/08/19/ubiecyt-ot-lesnovo-se-barikadiral-12-chasa-v-doma-si.385453", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nИзвършителят на убийството в село Лесново е локализиран почти мигновено. Укриваше се в дома си. Това каза на брифинг в Софийска окръжна прокуратура зам.-директорът на ОДМВР-София комисар Юри Николов, цитиран от \"Фокус\". \n\r\n\"В момента на задържането оръжието е било в извършителя. С цел минимален риск, лицето беше задържано и неутрализирано без физическа сила\", коментира Юри Николов. \n\r\nТой уточни, че извършителят е задържан към 6.20-6.30 часа тази сутрин.\n\n\"Извършителят не е криминално проявен. Не са постъпвали сигнали срещу него\", посочи комисарят и поясни, че лицето няма издадено разрешително за притежание на оръжие. \r\nВероятно става въпрос за битов скандал, породен от свада за велосипед, но все още текат разпити на свидетели и не бих искала да давам подвеждаща информация, заяви от своя страна наблюдаващият прокурор Ралица Данкова. \n\r\n\"Мотивите за престъплението се изясняват. Нито извършителят, нито простреляният са криминално проявени\", посочи тя. Ралица Данкова обясни, че не може да даде информация дали на извършителя са правени тестове за употреба на алкохол и наркотици. \n\r\n\"Няма данни преди инцидента между двете лица е имало друг конфликт\", коментира още наблюдаващият прокурор.\n\r\nНе е установена категорична информация лицето да страда от психологично заболяване. \n\r\n\"Не е установено и да се води на отчет, но това не означава, че няма такава възможност. Назначена е съдебно-психиатрична експертиза, която ще ни каже страда ли лицето от психично заболяване и било ли е вменяемо, могло ли е да разбира значението на деянието и да ръководи постъпките си. В дома на извършителя са намерени гилзи, но не мога да кажа подробности, защото експертите не са се произнесли все още\", допълни още Данкова.\r\n ", "date": "2018.08.19", "title": "Убиецът от Лесново се барикадирал 12 часа в дома си"}
{"url": "https://www.dnes.bg/notifikacii/2018/08/19/chudo-na-prirodata-maslo-ot-evkalipt-za-zdrave.385349", "text": "Етеричното масло от евкалипт има свеж мирис, наподобяващ мента. Маслото е безцветно и с мека текстура. \r\nПрез годините полезните свойства на евкалиптовото масло са се доказали многократно. Мощните антиоксиданти в състава му допринасят за облекчаването на редица симптоми и състояния. То има антимикробни и противовъзпалителни свойства. Използва се в различни народни рецепти, включително за пилинг, за инхалации при вирусни инфекции, различни домашни кремове, вода за уста и други.\r\n \r\nМногобройните ползи за здравето от евкалиптовото масло привличат вниманието на хора от цял свят и от всякакви народности. Използва се и в ароматерапията, както и в нетрадиционната медицина на редица култури.\r\n \r\n\r\n \r\n\r\n \r\nЕтеричното масло от евкалипт има много силни противовъзпалителни свойства и помага при вирусни инфекции. То облекчава дихателните пътища, течащия нос, възпаленото гърло, дори бронхит и синузит.\r\n \r\n\r\n \r\nЕвкалиптовото етерично масло има мощни антисептични и антигъбични свойства, които допринасят за отстраняването на натрупвания от микроби във фоликулите на косъма. Те са основните причинители на пърхот, псориазис и сърбящ скалп.\r\n \r\n\r\n \r\nМиризмата на евкалиптовото масло е толкова силна, че е достатъчна за отстраняване на въшки в косата и интимната зона.\r\n\r\n", "date": "2018.08.19", "title": "Чудо на природата: Масло от евкалипт за здраве "}
{"url": "https://www.dnes.bg/football/2018/08/19/valeri-bojinov-akostira-v-botev-vraca.385454", "text": "Головият хищник Валери Божинов най-вероятно отново ще играе в родното първенство и то за отбора на Ботев Враца. Там треньор е Сашо Ангелов, който е доведен баща на Божинов. За подобен трансфер съобщи лично кметът на Враца Калин Каменов.\n\r\n\"Истината е, че през миналата седмица говорих по телефона с Валери Божинов и обсъдихме възможността да се присъедини към Ботев Враца. Той знае, че е добре дошъл в нашия клуб и за град Враца ще бъде повече от престижно Божинов да стане част от нашата общност\", обясни Каменов.\n\r\nКметът уточни, че няма как да предложи финансовите условия, които се полагат за звезда от неговия ранг. Но евентуалният му престой в Ботев може да бъде стъпка към нов трансфер на нападателя в чужбина.\r\n                    \r\n                    \r\n\"Към този момент той е футболист на Риека и след като изчисти отношенията си с хърватите ще говорим по-конкретно\", завърши Каменов.\n\r\nВ основата на преговорите е Сашо Ангелов, който е уверен, че може да помогне на Божинов да се върне към най-добрата си форма.\n\r\n", "date": "2018.08.19", "title": "Валери Божинов акостира в Ботев Враца?"}
{"url": "https://www.dnes.bg/sofia/2018/08/19/kyde-niama-da-ima-voda-v-sofiia-v-ponedelnik.385456", "text": "\"Софийска вода\" временно ще прекъсне водоснабдяването в някои части на столицата, съобщават от дружеството. \n\r\nНа 20 август 2018 г. (понеделник), във връзка с подмяна на пожарен хидрант на ул. „Качаник“, жк. „Света троица“, се налага спиране на водоподаването от 09:00 до 18:00 часа на клиентите на „Софийска вода”, живеещи в района на ул. „Качаник“ от ул. „Цар Симеон“ до ул. „Цар Иван Александър“.\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Качаник“ на кръстовището с ул. „Цар Симеон“.\r\n                    \r\n                    \r\nНа 20 август 2018 г. (понеделник), във връзка с подмяна на уличен водопровод на ул. „Граф Игнатиев“, Център се налага спиране на водоподаването от 08:00 до 18:00 часа на клиентите на „Софийска вода”, живеещи в района на:\n\r\nпл. „Славейков“\n\r\nул. „Уилям Гладстон“ от ул. „Ангел Кънчев“ до ул. „Граф Игнатиев“\n\r\nул. „Дякон Игнатий“ от ул. „Граф Игнатиев“ до ул. „Генерал Гурко\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Граф Игнатиев“ на кръстовището с ул. „Георги С. Раковски“.\n\r\nНа 20 август 2018 г. (понеделник), във връзка с подмяна на сградно водопроводно отклонение на ул. „Свети Свети Кирил и Методий“, с. Бусманци се налага спиране на водоподаването от 9:30 до 16:30 часа на клиентите на „Софийска вода”, живеещи в района на ул. „Свети Свети Кирил и Методий, ул. „Сух Искър“ и ул.“ Лашова“ №2.\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Свети Свети  Кирил и Методий № 13.\n\r\nРемонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването, отчитат от дружеството.\n\r\nЗасегнатите от прекъсването на водата, могат да получат повече информация от Телефонния център на “Софийска вода” АД на телефон 0800 12121 или да следят за развитието на всички текущи теренни дейности в реално време чрез  .\n\r\n\"Софийска вода\" АД предварително се извинява на своите клиенти за причинените временни неудобства!\n\r\nИнтернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.", "date": "2018.08.19", "title": "Къде няма да има вода в София в понеделник?"}
{"url": "https://www.dnes.bg/politika/2018/08/19/borisov-i-goranov-misliat-kak-da-pomognat-na-klientite-na-olimpik.385455", "text": "\n\r\nЩе положим всички усилия да помогнем, до колкото ни позволява законът, на клиентите на кипърската застрахователна компания, която е в ликвидация. Това заяви министър-председателят Бойко Борисов по време на посещение в Стара Загора, където провери ремонти дейности в града.\n\r\nОще утре премиерът ще свика среща с финансовия министър Владислав Горанов и ръководството на Комисията за финансов надзор, за да обсъдят ситуацията и да предложат на българските евродепутати да направят законови предложения в европейското законодателство. \n\n\n\n\n\"Така или иначе това би било опасен инцидент – ние ще им помогнем с юристи и с каквото можем, доколкото позволява законът. Когато стане нещо, искаме държавата да помогне. Само че държавата е на данъкоплатеца и когато кажем, че държавата трябва да помогне, това означава, че всеки от нас отделя от данъците си за тази сфера\", добави още Бойко Борисов, цитиран от правителствената информационна служба.\r\n                    \r\n                    \r\nПремиерът коментира и друга наболяла тема от последните дни - срива на търговския регистър. По думите му, са положени всички усилия и системата ще работи напълно до сряда. \n\r\n\"Виждате, има държави, където изборите им пробиха с кибератаки. Тук за всяко нещо се вдига огромна олелия. Да, не е приятно, но пък всички работят активно, за да обезопасим системата\", каза още министър-председателят.\n\r\nБойко Борисов припомни, че държавата работи добре в борбата с контрабандата и корупцията и с тези средства се реконструират много обекти по градовете в страната. \"Такова мащабно строителство и реконструкция в сферите на здравеопазването, образователната инфраструктурата, археологията, културата не е имало. За спорта да не говорим, защото направихме много\", подчерта още премиерът. \n\r\nТой коментира идеята за предсрочни парламентарни избори като летен мираж на левицата, която в момента е на ваканция. Той подчерта, че в страната има недостиг на работна ръка, огромен финансов резерв и намален външен дълг с 2,5 млрд.лева. Извънредното свикване на парламента е пореден опит за популизъм на опозицията, дни преди началото на редовната сесия, коментира премиерът. \n\r\nБорисов отличи Стара Загора, където по думите му се реализира най-мащабното строителство през XXI век - реализират се европроекти за близо 52 милиона лева. В града на липите Борисов разгледа изпълнението на реконструкцията на централната градска част, моста в южната част на града, езиковата гимназия \"Ромен Ролан\", основно училище \"Железник\" и парк \"Аязмото\". \n\r\nСанирани са 80 блока в града, строим нови жилища за социално слаби, държавата осигури 2 млн. лева и започваме да изграждаме нова канализация в квартал \"Самара\", добави кметът на Стара Загора Живко Тодоров. Той подчерта че скоро държавата ще стане акционер и в новоизграждащия се индустриален парк край града. \n\r\nПо-късно премиерът беше посрещнат в митрополията от Старозагорския митрополит Киприян. Двамата обсъдиха първото обновление на парк \"Аязмото\", 120 години от създаването му, като първа екологична инициатива на Балканите в полза на гражданите, реализирана от БПЦ в края на XIX век.\r\n                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        ", "date": "2018.08.19", "title": "Борисов и Горанов мислят как да помогнат на клиентите на \"Олимпик\""}
{"url": "https://www.dnes.bg/stranata/2018/08/19/ovladian-e-pojaryt-krai-grad-karlovo.385457", "text": "Овладян е пожарът край Карлово, съобщи заместник-кметът на града Антон Минев пред БТА.\r\nВсе още обаче екипите са на мястото, охраняват терена и дежурят за възникването на тлеещи огнища.\n\r\nПожарът бе низов, като са горяли предимно борови иглички и ниски храсти и за щастие  дърветата не са засегнати. Заради труднодостъпния и пресечен терен обаче екипите са гасили на ръка. \r\nНа терен са били 70- 80 човека - екипи на пожарната, на служители на Горско стопанство - Карлово, Военни от 61-ва Стрямска механизирана бригада - Карлово, както и специализираният модул за наземно гасене на пожари от Пловдив. \r\n ", "date": "2018.08.19", "title": "Овладян е пожарът край град Карлово"}
{"url": "https://www.dnes.bg/obshtestvo/2018/08/19/spartan-letia-do-gorna-oriahovica-za-donorska-situaciia.385458", "text": "Самолет \"Спартан\" на ВВС транспортира медицински екип за донорска ситуация до Горна Оряховица, съобщиха от Министерството на отбраната. \r\nСамолетът C-27J \"Спартан\" от транспортна авиогрупа Враждебна на Военновъздушните сили е изпълнил успешно транспортна задача от София до Горна Оряховица и обратно вчера. \r\nНа борда му се е намирал екип от медицински специалисти на Военномедицинска академия със задача, свързана с донорска ситуация във Велико Търново. \r\nПолетите са изпълнени при спазване на мерките за безопасност и изискванията на документите, регламентиращи летателната дейност с военни въздухоплавателни средства на Република България, посочват от Министерството на отбраната.", "date": "2018.08.19", "title": "\"Спартан\" летя до Горна Оряховица за донорска ситуация"}
{"url": "https://www.dnes.bg/stranata/2018/08/19/vegan-malcinstvo-pred-miuftiistvoto-sreshtu-kurban-bairam.385459", "text": "\n\r\nСкромен протест на Българският вегански съюз възропта срещу мюсюлманските традиции, във връзка с жертвоприношенията на животни за Курбан Байрам. Те се събраха около 14 часа пред Главното мюфтийство.\n\r\n\"Доводите ни са, че убиването на животни заради традиция е една жестока, нехуманна и ненужна варващина, която в 21-век няма място в обществото ни и не трябва да бъде толерирана\", заяви по-рано председателят на съюза Никола Донев.\r\nВеганският съюз организира колоритни протести почти на всеки празник у нас, но досега те не се откровят с особена масовост.\r\n ", "date": "2018.08.19", "title": "Веган малцинство пред Мюфтийството срещу Курбан Байрам"}
{"url": "https://www.dnes.bg/usa/2018/08/19/nakazaha-us-syvetnichka-zaradi-portret-na-putin.385462", "text": "Съветничка на лидер на демократите в Конгреса на американския щат Колорадо бе наказана, защото съдействала за окачване на портрет на руския президент Владимир Путин в зала, в която се окачвали портрети на американски президенти, близо до мястото, на което трябвало да бъде поставен портрет на Доналд Тръмп, предаде Асошиейтед прес.\n\r\nСлучката станала през юли. Мястото за портрета на Тръмп останало празно, защото не били събрани необходимите 10 000 долара за неговата направа. Прогресивна група, нарекла се \"Прогрес сега за Колорадо\", решила да постави портрет на Путин в галерията с президентските портрети в сградата на Конгреса на Колорадо. \n\r\nСътрудничката на демократката и председателка на долната камара на местния Конгрес Крисанта Дюран - Кейти Марч, използвала правомощията си и баджа си за сигурност, за да позволи на членове на групата да внесат портрета. Той престоял в галерията за кратко. \r\n                    \r\n                    \r\nСенатор от Демократическата партия го видял и си направил снимка с него, а после я качил в Туитър. Така се стигнало до санкционирането на Марч и срещу нея били предприети дисциплинарни действия. \n\r\nПортретът бил махнат веднага, а на Марч било отнето и правото да влиза в сградата на Конгреса без проверка за сигурност. Тя вече се извини за действията си. \n\r\nОт групата \"Прогрес сега за Колорадо\" отбелязаха, че портретът на Путин е целял да накара обществеността да осъзнае опасността от руското влияние върху Тръмп.\r\n", "date": "2018.08.19", "title": "Наказаха US съветничка заради портрет на... Путин"}
{"url": "https://www.dnes.bg/stranata/2018/08/19/poredna-jertva-vyzrasten-myj-se-udavi-v-burgas.385448", "text": "Морето взе поредната си жертва, като този път инцидентът е станал в Бургас. Възрастен мъж се е удавил тази сутрин на Северния плаж между 1 и 2 спасителен пост, съобщи \"\".\r\nСпасител от плажа разказа, че след като удавникът е бил изваден от водата е бил реанимиран и до идването на линейката е имал слаба сърдечна дейност, но в крайна сметка издъхнал.\r\nТова е поредната жертва на мъртвото вълнение, което се наблюдава по цялото Южно Черноморие. \r\nИ днес флагът по плажовете в Бургас и на юг е черен, къпането е забранено. Въпреки опасностите туристите все още не спазват указанията ни, някои смятат, че на тях нищо няма да им се случи и пренебрегват указанията ни, недоволстват спасители.", "date": "2018.08.19", "title": "Поредна жертва: Възрастен мъж се удави в Бургас"}
{"url": "https://www.dnes.bg/obshtestvo/2018/08/19/veganite-skachat-i-sreshtu-tradiciite-na-kurban-bairam.385440", "text": "Българският вегански съюз скочии срещу мюсюлманските традиции и организира национален протест срещу жертвоприношенията на животни за Курбан Байрам. Сборният пункт е днес от 14:00 часа пред Главното мюфтийство.\r\n\"Доводите ни са, че убиването на животни заради традиция е една жестока, нехуманна и ненужна варващина, която в 21век няма място в обществото ни и не трябва да бъде толерирана. Тези жестоки кланета са абсолютно ненужни. Надяваме се много мюсюлмани се вслушат в думите ни и не колят животни. Събираме се в подкрепа на обречените, невинни и беззащитни животинки, с призив към мюсюлманите да не проливат кръвта им за Курбан Байрам\", заяви председателят на съюза Никола Донев.\r\nВеганският съюз организира протести почти на всеки празник у нас, но досега те не се откровят с масовост.", "date": "2018.08.19", "title": "Веганите скачат и срещу традициите на Курбан Байрам"}
{"url": "https://www.dnes.bg/stranata/2018/08/19/prokuraturata-shte-nishti-smyrtta-na-rodilkata-v-sliven.385428", "text": "Окръжната прокуратура в Сливен образува досъдебно производство по случая с починалата след раждане млада жена. Родителите й подадоха сигнал до полицията за смъртта й и дадоха показания, предаде Канал 3.\n\r\nВчера близките на починалата Ренета Томова се събраха на протест пред лечебното заведение и заявиха, че ще търсят справедливост в съда срещу екипа, водил раждането.\n\n\r\nТе ще настояват аутопсията на 33-годишната жена да бъде извършена от специалисти извън МБАЛ \"Д-р Иван Селимински\", за да няма съмнения в заключението.\n\r\nЗаключението на лекарите е, че причина за смъртта е белодробна емболия, но близките на родилката смятат, че тя е починала вследствие на странните методи на лекарите, приложени по време на раждането.\r\n                    \r\n                    \r\nРенета Томова е имала нормална бременност, на 15 август през нощта тя е била приета в болницата в Сливен за първото си раждане. Тя родила дъщеря си Мария в малките часове на нощта. \"Раждането започнало нормално, но в един момент се появил проблем\", разказа бащата на Ренета, Петър Томов пред .\n\r\nНа другия ден състоянието на младата жена започнало да се влошава. \"Беше контактна, но не изглеждаше добре, беше като смазана, каза, че всичко я боли\", спомня си почерненият баща.\n\r\nПосле Ренета разказала на близките си, че детето излизало трудно и се наложило да я натискат по корема, за да извадят плода с така наречения метод Форцепс.\n\r\nВ петък родилката била преместена в реанимация, а малко по-късно съобщили на родителите й, че е починала.\n\r\n\"Ще ги съдя до дупка, детето си няма да го върна, но няма да ги оставя\", каза Петър. И майката на Ренета иска тези, които са убили дъщеря й, да отговарят за стореното.\n\r\nНовороденото също е в тежко състояние, вследствие на раждането. Малката Мария е с пареза на ръката и мозъчен оток. \n\r\nРенета Томова е собственик на конна база край града, където организираше курсове по езда и детски лагери. \n\r\nОт МБАЛ \"Д-р Иван Селимински\" съобщиха, цитирани от \"Труд\", че в понеделник ще излязат с официална информация на болницата по случая.\r\n                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        ", "date": "2018.08.19", "title": "Прокуратурата ще нищи смъртта на родилката в Сливен"}
{"url": "https://www.dnes.bg/notifikacii/2018/08/19/zaradi-losh-beton-byrkan-ot-firmi-na-mafiiata-kyshti-v-italiia-pred-ruhvane.385429", "text": "Трагедията с моста в Генуа може да не се окаже единствена в страната. В Италия застаряващи къщи също може да рухнат, пише френският в. \"Фигаро\".\n\r\nПо време на строителния бум в страната през 60-те години на миналия век специалисти от сектора са използвали некачествени материали. Много сгради, построени през тази епоха, може сега да рухнат. Опасност за това създава бетон с лошо качество, съставен от вода и пясък и от минимална доза цимент. \n\r\nТой е бил произвеждан от строителни предприятия, контролирани от мафията ндрангета, казват експерти. В областта Калабрия мафията контролира строителния сектор от 60-те години насам, казва Николас Гратери, оглавяващ за звено за борба с мафията в Южна Италия. Според него бетонът с лошо качество е три пъти по-малко устойчив в сравнение с изискванията на стандартите.\r\nСпоред Маурицио Карта, преподавател по урбанизация в университета в Палермо, в Италия се строи в уязвими зони, в близост до реки, в сеизмични зони, в близост до стръмни скали, което също създава рискове.\n\r\nНационалната статистическа агенция на Италия пък смята, че два милиона жилища в страната са нестабилни. Това са обезпокояващи данни за зона, в която стават силни земетресения.\n\r\nСпоред италианския Национален изследователски център материалите, използвани в строителството през 50-те и 60-ти години, трябва да бъдат подсилени. Трайността им на живот не прехвърля 60 години и казано с други думи техният срок на годност приближава към края си.\n\r\nВчера в Генуа бяха погребани 19 от жертвите на рухването на моста Моранди, предадоха Франс прес и Асошиейтед прес. На церемонията присъстваха водещи италиански политици. Тя се проведе в залата на експозиционния парк в Генуа. На нея освен католическата проповед, имаше и молитва, произнесена от имам в памет на двамата албанци мюсюлмани, загинали при рухването на моста. В момент, в който крайната десница е на власт и се умножиха случаите на физическо и на вербално насилие срещу чужденци и мюсюлмани, на церемонията отекна четирикратното повторение на Аллах е велик, произнесено от имама.\n\r\nСлед церемонията италианският президент Серджо Матарела каза, че рухването на моста е неприемлива трагедия и се ангажира да има бързо разследване и то да доведе до осъждане на отговорните лица. Президентът поиска гаранции, че пътищата в страната са безопасни. Той също така разговаря с близките на жертвите.\r\n(БТА)", "date": "2018.08.19", "title": "Заради лош бетон, бъркан от фирми на мафията: Къщи в Италия пред рухване"}
{"url": "https://www.dnes.bg/notifikacii/2018/08/19/ubiistvoto-v-lesnovo-stanalo-zaradi-velosiped.385430", "text": "Млад мъж загуби живота си вчера, след като бе застрелян на централната улица в елинпелинското село Лесново. Жертвата е на 24 години, а извършителят е 60-годишен мъж. Причината за стрелбата е спор за велосипед.\n\n\r\n\"Няма данни за конфликти между двете лица. Никой от тях не е криминално проявен. Нямат законно регистрирани оръжия, нито има данни да притежават такова\", заяви зам.-директорът на Областната дирекция на софийската полиция Юрий Николов пред Нова. \n\r\nНяма данни двамата да са употребили алкохол. \r\nПолицията задържа мъжа, който уби свой съсед, а след това той се барикадира в дома си.\n\r\nРано  тази сутрин полицаите и служители на Специализирания отряд за борба с  тероризма (СОБТ) са щурмували къщата и са успели да го заловят.\r\nСпоред жители на селото извършителят е психически нестабилен и се държи неадекватно. Преди време е имал скандал със служители на ЧЕЗ, които той бил гонил и заплашвал. От МВР нямат данни да е регистриран като психично болен. \r\n ", "date": "2018.08.19", "title": "Убийството в Лесново станало заради... велосипед"}
{"url": "https://www.dnes.bg/snimka-na-denia/2018/08/19/ochakva-ni-slyncheva-nedelia-gradusite-do-35.385431", "text": "И днес ни очаква хубаво и топло време. Максималните температури ще са между 30 и 35 градуса, в София живакът ще стигне до 29°, сочи прогнозата на НИМХ към БАН.\r\nПо Черноморието ще бъде слънчево. Ще духа до умерен североизточен вятър. Максимални температури – около 30° - 31°. Температурата на морската вода е 27°.  Вълнението на морето ще бъде 2 - 3 бала.\r\nИ в планините ще бъде предимно слънчево. В следобедните часове ще има временни увеличения на облачността, но само на отделни места ще превали краткотрайно. \r\nВ началото на следващата седмица, в часовете  около и след обяд, ще се развива купеста и купесто-дъждовна облачност и на места, главно в Западна и Централна България, ще има превалявания и гръмотевици. Температурите слабо ще се понижат.\r\nВ средата на седмицата очакваните максимални температури ще бъдат около 30 градуса, а вероятността за валежи е малка.\r\n ", "date": "2018.08.19", "title": "Очаква ни слънчева неделя, градусите - до 35"}
{"url": "https://www.dnes.bg/rusia/2018/08/19/putin-i-merkel-obsydili-gaz-sankcii-krupni-proekti.385432", "text": "Преговорите на президента на Русия Владимир Путин с германския канцлер Ангела Меркел, продължили около три часа в събота вечерта, са били полезни и обстоятелствени. Това съобщи говорителят на Кремъл Дмитрий Песков след приключване на срещата, предаде ТАСС.\n\r\nТой каза, че Путин и Меркел са се съгласили, че политизирането на темата за Северен поток 2 е неправилно. \n\r\n\"На срещата се обсъждаха такива крупни проекти като Северен поток 2. Беше подчертан изключително търговският характер и конкурентното преимущество на този проект. И Путин, и Меркел се съгласиха, че е абсолютно неправилно по какъвто и да е начин да се политизира този проект,\" заяви Песков.\n\r\nТой каза, че двамата лидери са засегнали и въпроса за възможни санкции от САЩ срещу компании, участващи в реализацията на Северен поток 2.\r\n                    \r\n                    \r\nПесков каза, че е необходимо да се вземат мерки, за да бъде предпазен проектът от възможни неконкурентни и незаконни нападки от страна на трети страни.\n\r\nЗа Сирия Песков каза, че Путин и Меркел са се договорили да продължат диалога във формат Русия-Германия-Франция-Турция. Диалогът в този формат ще бъде продължен на експертно ниво. На въпрос дали ще има и среща на върха в такъв формат, Песков каза, че засега това не е съгласувано, но той не изключи възможността за такава среща.\n\r\nПесков каза, че Путин е призовал ЕС да положи усилия за връщане на сирийските бежанци у дома.\n\r\nПо въпроса за Украйна Песков каза, че Путин и Меркел са изразили съжаление заради това, че прилагането на минските договорености не напредва.\r\nГоворителят допълни, че е било изразено и безпокойство във връзка с неясните перспективи за удължаване на изтичащия закон за особения статут на Донбас, който се явява доста важен елемент от минските договорености.\n\r\nПо думите му Путин и Меркел са говорили и за перспективите за удължаване на газовия транзит през територията на Украйна.\n\r\nПутин е потвърдил заинтересоваността на Русия от разширяването на присъствието на германски компании на руския пазар.\r\n(БТА)", "date": "2018.08.19", "title": "Путин и Меркел обсъдили газ, санкции, крупни проекти "}
{"url": "https://www.dnes.bg/obshtestvo/2018/08/19/tyrgovci-duhovnici-iz-roda-na-stoian-mihailovski.385232", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nЕдва ли има българин, който да не може да запее \"Върви, народе възродени\". Но може би вече малцина знаят, че автор на текста е Стоян Михайловски. \n\r\nСтихотворнието се казва \"Кирил и Методий\" и се превръща във всенароден училищен химн, след като Панайот Пипков създава музиката към него. \n\r\nСтоян Михайловски е уважаван писател и общественик, политик, председател на Върховния македоно-одрински комитет.\r\nТази неделя, 19 август, в семейното предаване на телевизия Bulgaria ON AIR - \"Фамилно\" гостува потомъкът на рода на Стоян Михйловски – бизнесменът Христо Михайловски. \n\r\n\"Прадядо ми – Михал Стоянов Мчихайловски имал 7 братя и две сестри, негов брат е Никола – бащата на Стоян Михайловски. В рода ни има още един Стоян Михайловски, известен повече с църковното си име Иларион Макариополски\", разказва при водещата Деляна Маринова потомъкът на известния род.\r\n                    \r\n                    \r\n\"Михал е бил търговец, кмет на Елена, през 1860-та именно той носи до Високата порта писмото за самостоятелност на българската църква. Финансирал е обучението на своите братя, не случайно Никола Михайловски е един от най-образованите хора на своето време – първата половина на 19 век, както и Иларион Макариополски\", допълва Христо Михайловски. \n\r\n\"Моят дядо Христо е първи братовчед със Стоя Михайловски. Освен че е поет, той е писател и сатирик, основана част от неговото творчество е доста критично. В текстовете му ясно личи жаждата за идеал, за върховенство на закона и това неминуемо води до една песимистична нишка в творчеството му\", коментира Христо Михайловски във \"Фамилно\".\r\n \r\nПредаването започва в 10:30 ч. по телевизия .\n\r\n ", "date": "2018.08.19", "title": "Търговци, духовници... Из рода на Стоян Михайловски"}
{"url": "https://www.dnes.bg/world/2018/08/19/moshten-trus-s-magnitud-8-2-v-tihiia-okean-v-rumyniia-3-5.385433", "text": "Мощно земетресение с магнитуд 8,2 бе регистрирано днес в Тихия океан близо до Тонга и до Фиджи, предаде Ройтерс, като се позова на американския Геофизичен институт.\r\nНе се очаква трусът да предизвика цунами, защото е станал на голяма дълбочина.\r\nЕпицентърът е бил на 270 километра източно от град Левука на остров Овалау, който е част от архипелага Фиджи, и на 443 километра западно от град Нейафу на Тонга. Трусът е бил на дълбочина 559 километра.\r\nЗеметресение с такъв магнитуд би било катастрофално, ако беше станало на по-малка дълбочина.\r\nТази сутрин трус разлюля и Румъния, ката магнитудът е бил 3,5 по Рихтер. Епицентърът е бил на 59 км от град Плоещ, няма данни за разрушения и щети.", "date": "2018.08.19", "title": "Мощен трус с магнитуд 8,2 в Тихия океан, в Румъния - 3,5"}
{"url": "https://www.dnes.bg/pop/2018/08/19/arka-ruhna-predi-koncert-na-backstreet-boys-14-raneni.385434", "text": "Най-малко 14 души бяха ранени и откарани в болници, след като подпори на входа на курортен комплеск, в който концерт трябваше да изнесе групата Backstreet Boys, рухнаха и затиснаха зрители, предаде Асошиейтед прес.\r\nИнцидентът станал в американския щат Оклахома. \r\nКонцертът трябвало да се проведе в комплекса Уин Стар, но започнала гръмотевична буря. Организаторите започали да евакуират зрителите. Бурният вятър обаче повалил подпорите на входа на комплекса и цялата конструкция рухнала върху зрителите. \r\nВ момента на инцидента под арката имало над 150 души, съобщава USA Today, а за концерта били продадени около 12 000 билета. \r\nОтмененият концерт ще се състои на друга дата, обявиха организаторите.", "date": "2018.08.19", "title": "Арка рухна преди концерт на Backstreet Boys, 14 ранени"}
{"url": "https://www.dnes.bg/mish-mash/2018/08/19/receptata-dnes-vkusno-gaspacho.385360", "text": "Шеф Владимир Ангелов е с близо 17-годишен стаж в кулинарията. Работил е в кухните на най-елитните и престижни ресторанти в столицата. Този опит го кара твърдо да вярва, че най-ценното нещо в неговата работа е екипът. За него няма по-малко или по-важно звено в кухнята, защото само ако всички работят в пълен синхрон могат да постигнат перфектното блюдо. \r\nПрекарва близо една година в испанския град Хихон, където овладява всички тънкости на континенталната европейска кухня. Ето защо и днес изпитва силно влечение към испанската храна с френски влияния. \r\n \r\nШеф Ангелов обича да експериментира със средиземноморската кухня, като я допълва и с нотки на азиатска пикантност. За него и екипът му е страст да съчетават вкусове от цял свят с класическите кулинарни техники. \r\n \r\nВ няколко поредни уикенди ви представяме рецепти на шеф Владимир Ангелов.\r\n \r\nГАСПАЧО (1 порция)\r\n \r\nВреме за приготвяне - 8 минути\r\n \r\nНеобходими продукти:\r\n \r\n200 г обелени розови домати\r\n \r\n70 г обелена краставица\r\n \r\n30 г чушки\r\n \r\n10 г лук, \r\n \r\n2 г чесън\r\n \r\n5 г сол\r\n \r\n5 г захар\r\n \r\nЗехтин\r\n \r\nВсички съставки се нарязват, за да може да бъдат блендирани. Зеленчуците се пасират до получаването на изключително фина смес. Следващата стъпка е готовото гаспачо да бъде прецедено, за да се отстранят всички малки люспи. Декорира се с нарязани кубчета чушки и краставички. Добавя се студено пресован зехтин и и подправки.\r\n \r\n", "date": "2018.08.19", "title": "Рецептата Dnes: Вкусно гаспачо"}
{"url": "https://www.dnes.bg/stranata/2018/08/19/40-dka-gora-gori-nad-karlovo.385437", "text": "Голям пожар избухна снощи над Карлово, а през нощта той се е разраснал заради силен вятър, съобщи БНР.\r\nОколо 40 души гасят пожара в гората над града, огънят е обхванал около 40 дка гора, обяви тази сутрин кметът на Карлово Емил Кабаиванов, цитиран от \"Фокус\".\r\n\"Гасенето се осъществява от групите на противопожарната служба, държавно лесничейство - Карлово и доброволните формирования на общината. В пълна координация сме с гл. комисар Николай Николов и със Сухопътни войски, които имат специален модул за действие при такива ситуации\", уточни Кабаиванов.\r\n\"Опасност за града няма. Обръщам се към гражданите да не влизат самоволно в района на пожара, тъй като не допускаме неорганизирани граждани, които не са в състава на гасаческите формирования. Районът е пресечен, там техника не може да бъде вкарана и има опасност, гасейки пожара да пострада някой гражданин, който самоволно е навлязъл в района\", каза още Емил Кабаиванов.", "date": "2018.08.19", "title": "40 дка гора гори над Карлово"}
{"url": "https://www.dnes.bg/top-novini/2018/08/19/rodni-voenni-za-prajkata-prolet-nie-ne-biahme-agresori.385435", "text": "Петдесет години след като са участвали в смазването на Пражката пролет под командването на Москва бивши български военни си спомнят за събитията в репортаж на Франс прес. Те казват, че не съжаляват и смятат, че просто са изпълнявали задълженията си.\n\r\n\"Това беше политическо решение, беше немислимо да оставим Чехословакия да си отиде. Като военни ние изпълнихме нашето задължение, без да стреляме по цивилни\", уверява полковникът от запаса Любчо Банов, който днес е на 80 години. През август 1968 г. той е командвал рота, която е била натоварена със задачата да защитава цивилното и военното летище Ружине в Прага.\n\r\n\"Ако разположени там от Варшавския пакт ние сме били агресори в Чехословакия, то какво са в наши дни нашите военни, участващи в мисии на НАТО в Ирак или Афганистан\", казва бившият офицер.\r\nПенчо Вълков, предприемач от Дряново, който е служил под командването на Банов, пази на гърдите си следа от одраскване от заблуден куршум по време на неочаквана стрелба от къща до летището. \"Скрих се, нямах право да отвръщам на стрелбата\", спомня си той. Тогава е бил новобранец на 18 години и казва, че до последно не е знаел, че ще бъде пратен в Чехословакия. Неговият пехотен взвод, обикновено базиран на българо-турската граница, първо преминал през обучение за патрулиране и водене на боеве в населено място, преди да бъде прехвърлен със самолет в Украйна, по онова време съветска република на 28 юли 1968 г.\n\r\nСпоред Господин Чонков, който по онова време е бил командир на взвод, самолетът е летял ниско, на 200-300 мета, за да не бъде засечен от турските радари. Военните били изненадани, че са се озовали в Калмия, в Ивано-Франковската област в западната част на Украйна. Подобно отклонение било необходимо, защото Румъния се разграничила от съюзниците си от Варшавския пакт във връзка с потушаването на Пражката пролет и не разрешила прелитането на самолети над нейна територия.\n\r\nВъоръжени с Калашников, българските военни научили целта на мисията си в момента, в който се качили в самолета за Прага сутринта на 21 август 1968 г. \r\n\"Един командир ни обясни, че чехословашките братя ни викат на помощ и че това е по-лошо от война, защото можело да се очакват изстрели отвсякъде\", разказва Вълков.\n\r\nРазположени на летището в Ружине на българските военни не им трябвало много време, за да разберат, че не са добре дошли. Чонков си спомня как младежи са протестирали пред входа на летището с плакати на руски, на които пишело \"Ходете си у дома!\". \"За първи път виждахме граждански протест\", разказва той.\n\r\nБанов си спомня, че българите никога не са стреляли по чехи. Вълков си спомня, че не е искал да го пращат там, а е изпълнявал заповед и не е изстрелял и един куршум. Чонков пък си спомня, че пропагандата ги е била опиянила и че те са били убедени, че не се борят срещу обикновени хора, а срещу хора, които искали да откъснат Чехословакия от социалистическата общност.\n\r\nСпоменът за тази намеса остава ярък. Преди 10 години, за 40-ата годишнина от интервенцията в Прага Чонков събрал десетина от бившите си братя по оръжие и им подарил тениска с рисунка на Калашников, от който се подава българска роза.\n\r\nПри завръщането си българките военни са дефилирали като герои и получили тридневен отпуск и възможност да се запишат в университет, без да се явяват на изпит - рядка привилегия по онова време.\n\r\n(БТА)", "date": "2018.08.19", "title": "Родни военни за Пражката пролет: Ние не бяхме агресори! "}
{"url": "https://www.dnes.bg/football/2018/08/19/recital-na-mesi-sreshtu-alaves-barsa-trygna-s-pobeda.385438", "text": "Лео Меси поведе Барселона към победата с 3:0 над Алавес в първия мач на каталунците в Ла Лига този сезон. Тимът на Ернесто Валверде стигна до успеха сравнително трудно заради многото пропуски, като вкара и трите си гола в последните 30 минути на срещата.\r\nЛионел Меси даде аванс на тима си с хитро изпълнение на свободен удар в 64-та минута, а Филипе Коутиньо довърши тима на Абелардо Фернандес с втори гол в 83-та минута. В продълженията Лео ознаменува прекрасния си мач с втори гол за сметката си и трети за тима си. Така Барселона започна с победа защитата на титлата си от миналия сезон.\r\nТреньорът на Барселона Ернесто Валверде изненадващо остави Филипе Коутиньо на резервната скамейка, а на мястото на бразилеца започна Усман Дембеле. \r\n", "date": "2018.08.19", "title": "Рецитaл на Меси срещу Алавес, Барса тръгна с победа"}
{"url": "https://www.dnes.bg/obshtestvo/2018/08/19/andrei-georgiev-daril-2-mln-na-lomskata-gimnaziia-izrasnal-v-bednost.385436", "text": "Българският емигрант д-р Андрей Георгиев, който почина през 2014-та на 93 години, е един от най-големите дарители и със сигурност името му ще бъде изписвано със златни букви в Лом. Той предостави 2 млн. долара на Ломската гимназия, но животът му със сигурност не е бил лесен.\n\r\nТой е израснал в бедност и е отдал живота си на лекарската професия, а след като навършил 80 г., започнал да играе на борсата и така спечелил огромно богатство, разказва пред \"\" племенницата му Ирене Георгиеф, която също живее в Щатите. \n\r\nПо думите й Андрей Георгиев работел от 7 часа сутринта почти до полунощ, за да помага на пациентите си. Често се случвало да ходи при болни и посред нощ. Докторът не се колебаел да стане при първия зов за помощ.\r\n                    \r\n                    \r\nОсвен че имал свой кабинет вкъщи, той посещавал болни в главната болница на Уилмингтън и в католическата \"Св. Франциск\". Грижил се е за поне две поколения от едно и също семейство, а в някои фамилии дори за три.\n\r\nПочинал в същата къща, която купил през 1962 г. и в която бил и лекарският му кабинет. \n\r\nАндрей Георгиев е роден през 1921 г. в София, но през 30-те години баща му Асен Георгиев става кмет на с. Медковец. Така Андрей е трябвало да учи в по-големия град Лом. \n\r\nПосле е изкарал и пълен курс на обучение в Медицинската академия в София. По време на Втората световна война постъпва на служба в армията. През 1946 г. заминава за Чехословакия на специализация.\n\r\n\"Баба ми и баща ми са делeли от залъка си, за да може да му изпращат пари, докато учел в Прага. Даже баща ми е разказвал, че е носил сандали с чорапи през зимата, всичко е отивало при чичо ми\", връща спомените Ирене Георгиеф. \n\r\nСлед Чехословакия следва престой във Франция, а през 1952 г. окончателно емигрира в САЩ.\n\r\nЗад Океана Андрей Георгиев имал няколко романтични връзки, но никога не се е женил. Няма и собствени деца.\n\r\nПървоначално се установил в щата Орегон и започнал лекарска практика. Преместил се в Сан Франциско, но усещал, че това не е неговият град. Търсел къде ще се чувства най-добре и така открил Уилмингтън, щата Делауеър. В католическата болница \"Св. Франциск\" му предложили постоянна позиция, затова напуснал Сан Франциско през 1959 г.\n\r\n3 г. по-късно започнал и частна практика като джипи. Тъй като бил ерген, единственото му семейство бил брат му, за чието изтегляне в САЩ правел всичко възможно. Накрая успял да доведе семейството на Славян Георгиев зад океана през 1968 г. Двамата братя не се били виждали от 1946 г.\n\r\nКато хоби докторът насаждал всяка година в двора си домати и краставици и много се радвал, когато разсадът върже добре. А брат му отглеждал грозде.\n\r\n\"Чичо ми много се гордееше с реколтата си и често раздаваше зеленчуци на съседите си и на дългогодишните си пациенти\", разказа Ирене Георгиеф.\n\r\nСлед като навършил 80 г., започнал да играе на борсата и така натрупал богатството си, разказа още Ирене Георгиеф. Търгувал по т.нар. day trading (акциите се купуват сутринта и се продават до края на деня в подходящ момент - бел. ред.). Именно този профил на трейдъри е най-стресов според запознати заради необходимостта да цепят секундата при покупко-продажба.\n\r\nНай-често с това се занимават млади хора, а д-р Георгиев е поставил рекорд за начинаещ. Играл на борсата повече от 15 г. Въпреки че не притежавал собствен компютър, следял ежедневно котировките във в. \"Уол стрийт джърнъл\", за който бил абониран, и финансовите тв канали.\n\r\n\"Проучваше пазара и решаваше какво да купи и продаде. Притежаваше много детайлизирани справки и така преценяваше ходовете си на фондовата борса.\n\r\nДавал ми е съвети какво да правя, за да спечеля и аз, но никога не съм се опитала да последвам примера му. Чичо ми успя, защото наистина обичаше парите\", допълва племенницата му.\n\r\nВъпреки това докторът не харчел безразсъдно. Имал слабост към луксозните коли и марковите дрехи, но това били най-скъпите му покупки. Не давал доларите си за други екстри за себе си или за близките си. Живеел в къща, която плачела за ремонт, но щедрият към ученолюбивите българчета от Лом лекар не искал да я подобри.\n\r\nАндрей Георгиев ходел изключително рядко на почивка, предпочитал да си седи вкъщи и да следи котировките на борсата. \n\r\n\"Не знам дали е започнал да играе на борсата с намерението да използва спечелените пари за благотворителност, но на стари години му дойде идеята за финансова подкрепа на различни каузи и вероятно тогава е започнал да мисли за завещание\", допълва Ирене Георгиеф.\n\r\nСпоред нея чичо й изобщо не бил сантиментален човек. Дълбоко вярвал, че САЩ е единствената страна, която предоставя идеални възможности на всеки, който е достатъчно умен да рискува. ", "date": "2018.08.19", "title": "Андрей Георгиев, дарил $2 млн. на Ломската гимназия, израснал в бедност"}
{"url": "https://www.dnes.bg/stranata/2018/08/19/peshehodec-zagina-na-krystovishte-v-slynchev-briag.385442", "text": "\n\r\nПешеходец загина на кръстовище в Слънчев бряг, съобщава Булфото.\r\nМъж е загинал тази сутрин около 7:00 часа на регулирано кръстовище в комплекса, но засега няма данни за трагичния инцидент.\r\nВ момента текат процесуално-следствени действия.", "date": "2018.08.19", "title": "Пешеходец загина на кръстовище в Слънчев бряг"}
{"url": "https://www.dnes.bg/muzika-drugi/2018/08/19/kaniat-obama-na-pogrebenieto-na-areta-franklin.385441", "text": "Бившият президент на САЩ Барак Обама може да бъде сред известните, които ще бъдат поканени за погребението на Кралицата на соул музиката Арета Франклин, пише в. \"Детройт фрий прес\", цитиран от Франс прес.\n\r\nВ петък бе съобщено, че погребението на Франклин ще бъде на 31 август в големият петдесятен Храм на великата божия милост в родния град на Франклин Детройт. Преди това на 28 и на 29 август тленните останки на певицата ще бъдат изложени за поклонение от 9 до 21 ч. в музея на Чарлз Райт, посветен на историята на американските цветнокожи. Арета Франклин ще бъде погребана в гробището на Детройт, в което са погребани нейният баща и трима от нейните братя и сестри.\n\r\nОчаква се на церемонията в храма на 31 август да присъстват подбрани гости - роднини, близки и знаменитости, сред които именно може да е Барак Обама. В храма могат да се поберат до 4000 души. \r\n                    \r\n                    \r\nТам през 2005 г. бе заупокойната литургия за Роза Паркс, жената, която през 1955 г., се опълчи в щата Алабама на забраната цветнокожи да сядат отпред в автобусите и се превърна по този начин в икона на борбата за граждански права за американските цветнокожи.\n\r\nВ очакване на поклонението и опелото фенове на Арета продължават да й отдават почит в баптистката църква в Детройт, в която е бил пастор нейният баща.\r\nТя се намира в квартал на града, известен с не особено добра репутация. Феновете на Арета се събират и пред музея Мотаун, разположен в бившето звукозаписно студио на едноименната музикална компания, която обяви, че ще излъчва музиката на певицата през целия уикенд в нейна памет.", "date": "2018.08.19", "title": "Канят Обама на погребението на Арета Франклин"}
{"url": "https://www.dnes.bg/notifikacii/2018/08/19/arestuvaha-visokopostaven-chlen-na-kalabriiskata-mafiia.385439", "text": "Високопоставен член на италианската мафия ндрангета бе арестуван, след като се укриваше три години в Германия, предаде ДПА и БТА.\r\nДвадесет и осем годишният Луиджи Абруцезе бе задържан в частен дом в град Касано ало Йонио в Калабрия. \r\nВ момента на ареста у него били открити две огнестрелни оръжия, муниции и фалшиви документи за самоличност. Смята се, че той е създал мрежа за трафик на наркотици. Мрежата е внасяла кокаин от Колумбия, хероин от Афганистан и марихуана от Албания. Абруцезе има задочна присъда от 20 години затвор за трафик на дрога.\r\nНдрангета има силно присъствие в Европа, Северна Америка и Австралия и е смятана за най-активната организирана престъпна група в Германия.", "date": "2018.08.19", "title": "Арестуваха високопоставен член на калабрийската мафия"}
{"url": "https://www.dnes.bg/zvezdi/2018/08/19/tialo-za-pokaz-zlatnata-cveti-naidenova-na-plaja.385341", "text": "Цветелина Найденова е сред \"златните\" момичета в българската художествена гимнастика. Тя е европейска и световна шампионка, както и бронзова медалистка с ансамбъла от олимпийските игри в Рио през 2016 година.\n\r\nНаскоро стана ясно, че тя вече е сама, след като скъса с гаджето си - скандалния рапър Марсел Величков – Марсо. Признанието дойде от самата нея, без да уточнява причините.\n\r\nНайденова от своя страна изглежда далеч по-спокойна и уравновесена без рапъра до себе си. Тя се е посветила на треньорската дейност – помощник е в националния ансамбъл девойки.\n\r\nЦвети започва да се занимава с художествена гимнастика на 4 години в клуб \"Славия\". Първата ѝ треньорка е Диана Котева. След многобройните успехи на подиума тя вече е от другата страна и ще гради кариера като треньор.\r\n                    \r\n                    \r\nНие пък гласуваме да бъде главен герой в рубриката ни \"Тяло на седмицата\", а снимките й от плажовете показват, че не сме сбъркали.\r\nВижте Цветелина Найденова в ", "date": "2018.08.19", "title": "Тяло за показ: \"Златната\" Цвети Найденова на плажа"}
{"url": "https://www.dnes.bg/stranata/2018/08/19/spasiteli-otkriha-dve-izgubeni-jeni-v-pirin.385443", "text": "Екипи на Ппланинската спасителна служба откриха две жени, изгубили се в района между хижите \"Безбог\" и \"Гоце Делчев\", съобщиха от ПСС пред \"Фокус\".\r\nОперацията по издирването им е започнала късно вечерта в събота и е продължила през нощта.\r\nВ момента планински спасители помагат на момче с увреден глезен да слезе от района на хижа \"Мальовица\". В събота подобна операция е проведена край на Рилските езера.", "date": "2018.08.19", "title": "Спасители откриха две изгубени жени в Пирин"}
{"url": "https://www.dnes.bg/stranata/2018/08/19/razchistvat-pytia-kym-rilskiia-manastir-ot-utre.385444", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nВ началото на следващата седмица ще започне почистването и обезопасяването на двете големи свлачища по пътя за Рилския манастир. \r\nТова обяви регионалният министър Николай Нанков, цитиран от , който посети Рилския манастир навръх Успение Богородично. \r\nСвлачищата предизвикаха затруднения в трафика по пътя за манастира, тъй като стотици вярващи се отправиха натам, за да отбележат църковния празник.", "date": "2018.08.19", "title": "Разчистват пътя към Рилския манастир от утре"}
{"url": "https://www.dnes.bg/rusia/2018/08/19/epidemiiata-spin-shte-se-prevyrne-li-rusiia-v-iujna-afrika.385445", "text": "В тази страна всеки, който се опитва да разясни опасностите от СПИН, бързо бива заподозрян и може да бъде хвърлен зад решетките. Русия сякаш е имунизирана срещу всякакъв разум, пише в коментара си Петер-Филип Шмит, цитиран от \"\".\n\r\nРусия може да се превърне в следващата Южна Африка. Владимир Путин открито води своята огромна империя към катастрофа, както навремето Табо Мбеки. Бившият южноафрикански президент отричаше съществуването на СПИН и съответно не виждаше необходимост да снабди своя народ с животоподдържащи медикаменти срещу вируса. Последицата: над седем милиона южноафриканци днес са заразени със СПИН. Руският президент пък изобщо не обръща внимание на вируса на СПИН. Тъй като заразените в неговата огромна империя дълго време минаваха за \"рискови групи\", Путин им отказваше помощ и подкрепа. Така и така почти никой руснак не се интересува от съдбата на наркозависимите, проститутките и хомосексуалните. Критиките от чужбина минаваха покрай ушите на руския президент.\r\n                    \r\n                    \r\nМеждувременно обаче даже и той би трябвало да разбере, че прави огромна грешка. Защото, както навремето в Южна Африка, така сега в Русия заболяват и умират десетки хиляди млади и образовани хора, които са така нужната на страната работна ръка.\n\r\nСамо един голям регион в света днес отбелязва покачващ се брой заразени със СПИН: Източна Европа и Централна Азия. 80 процента от заразените с вируса са руснаци. Дори Южна Африка, където почти две трети от всички заразени получават медикаменти срещу СПИН, бележи спад в броя на заразените. Епидемията в Русия обаче, със своите 160 000 нови случаи годишно, е много по-различна в сравнение с тази в останалата част на света. При над половината от тях вирусът се предава чрез спринцовки и контакти между наркозависимите. Броят на заразените след сексуални контакти също расте. Главно сред хомосексуалните. Ситуацията в големите градове на Източна Европа е драматична. Всеки шести хомосексуален мъж в Киев е носител на вируса. А в Санкт Петербург и Тбилиси- всеки четвърти.\n\r\nПреднамерено пренебрежение с тежки последици\n\r\nДосега Путин демонстрираше пълно пренебрежение към аргументите. Всемогъщият президент преднамерено игнонира и препоръките на Световната здравна организация (СЗО), особено пък след като има на своя страна и руската православна църква. През своето 18-годишно управление Путин нито веднъж не спомена думата СПИН. В неговата страна няма разяснителна работа. Нито в училищата, нито където и да било.\n\r\nПовечето руснаци нямат понятие какво е това СПИН. Да не говорим за това, как се пренася вирусът. Който носи със себе си презерватив и бъде заловен от полицията, минава за проститутка или сводник и в най-лошия случай може да бъде осъден. Почти всяка втора жена в Русия разбира едва по време на бременността или при раждането, че е заразена с вируса на СПИН. Отдавна съществуват медикаменти, които предотвратяват предаването на вируса от майката на детето. В Русия обаче само малко повече от една трета от заразените получават медицинско обслужване. А този, който води разяснителна работа срещу СПИН, бързо става подозрителен и може да попадне дори в затвора.\n\r\nОт пет години в Русия е в сила закон, който забранява \"хомосексуалната пропаганда\" на обществени места. Хуманитарните организации пък, които се финансират от чужбина, трябва освен това да се регистрират като \"чуждестранни агенти\". Много международни организации напуснаха страната след като законът влезе в сила през 2012 година. А преди това Путин ограничи финансовата помощ от глобалния фонд за борба срещу СПИН, туберкулоза и малария. Тези мерки имат въздействие и до днес. Редовно някъде в Русия не достигат медикаменти срещу СПИН. А това има тежки последици за пациентите и води до резистентност към вируса.\n\r\nИ тъй като Русия има голямо влияние, няколко съседни държави следват политиката на Путин. Това се отнася например до забраната на метадона като заместител на хероина, както и до забраната на програмите за подмяна на спринцовки и игли. При това наказателното преследване на наркозависимите предизвиква пет пъти по-големи разходи, отколкото препоръчаните от СЗО превантивни мерки.\n\r\nРъководителят на националния център за СПИН в Русия Вадим Порковский е предпазлив критик на Путин. Той изчислява, че около два милиона руснаци вече са заразени със СПИН. Към тях се прибавят и стотиците хиляди заболели от хепатит и туберкулоза. Туберкулозата, в своята резистентна форма, междувременно убива повече хора по света, отколкото СПИН. Главно в Източна Европа и Централна Азия.\n\r\nПреди няколко месеца Путин за първи път призна за опасността, която произлиза от туберкулозата за неговата страна. На международна конференция на СЗО в Москва той призова за обща бобра срещу тази глобална заплаха. Малко по-късно тихомълком руското правителство увеличи бюджета за борбата срещу СПИН от 18 на 22 милиарда рубли (почти 300 000 евро). На последната световна конференция за СПИН в Амстердам Покровский каза, че това е един положителен сигнал.\r\n", "date": "2018.08.19", "title": "Епидемията СПИН: Ще се превърне ли Русия в Южна Африка?"}
{"url": "https://www.dnes.bg/akoshtete-vqrvaite/2018/08/19/za-gines-gruzinec-podredi-shest-rubik-kubcheta-pod-voda-na-edin-dyh.385446", "text": "18-годишен грузинец нареди шест кубчета на Рубик на един дъх под вода в опит да постине нов световен рекорд на Гинес.\r\nВако Марчеславили се потопи в стъклен резервоар и нареди кубчетата за 1 минута и 44 секунди пред тълпата в аква парка \"Джино Парадайс\" в Тбилиси.\r\nТой каза, че се е подготвял за подводното предизвикателство в продължение на шест месеца, тренирайки няколко часа на ден.\r\n\"учих много как да планирам този рекорд, особено за гарантиране безопасността си. Защото дори една малка грешка може да бъде опасна\", каза Марчеславили.\r\n\"Мисля, че резултатът ми ще остане рекорден за дълго време\", допълни той.\r\nОпитът на грузинеца е документиран, а доказателствата ще бъдат изпратени до седалището на Гинес, за да бъде потвърден рекорда му.\r\nСегашният рекорд - пет наредени кубчета под вода, е поставен от Антъни Брукс в Ню Джърси в САЩ през август 2014 г.", "date": "2018.08.19", "title": "За Гинес: Грузинец подреди шест Рубик кубчета под вода. На един дъх!"}
