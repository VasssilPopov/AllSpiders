{"url": "https://www.dnes.bg/stranata/2019/12/29/rodeno-s-kysmet-pyrvoto-bebe-na-plovdiv-s-kmetska-zaplata.434324", "text": "Една своя заплата ще дари кметът на Пловдив Здравко Димитров на първото дете, което ще проплаче в града на 1 януари. \r\n\r\n\"На първото бебе, което се роди през новата година ще даря една кметска заплата и специална грамота от община Пловдив. Децата са нашето бъдеще и всичко, което правим, трябва да бъде с мисъл за тях. Пловдив да става все по-добро място за живеене, за да се повиши и раждаемостта\", написа той в социалната мрежа Facebook. ", "date": "2019.12.29", "title": "Родено с късмет! Първото бебе на Пловдив с кметска заплата"}
{"url": "https://www.dnes.bg/index/2019/12/29/godishen-horoskop-za-strelec-kakvo-da-ochakvate.434280", "text": "2020 г. ще бъде обещаваща и дори ще ви бъде простено малко отпускане или безгрижие. Във всяка ситуация останете на своя страна – ще имате своя собствена пътека, оригинална и невероятна.\r\n \r\n\r\n \r\nОт януари до март включително, за Стрелците ще бъде спокойно. Именно в този период обаче двойките и семействата ще имат голям шанс да променят своето бъдеще.\r\n \r\nНе се отпускайте, стремете се да станете по-добри, защото без развити морални качества няма да имате пълен успех. За семейния Стрелец ще бъде важно да уважава позицията на близките си и да се опита да я разбере, независимо дали противоречи на неговата.\r\n \r\nЯнуари е особено важен – през този месец са възможни събития, които по-късно ще отекнат в личния ви живот, така че бъдете внимателни. По-близо до пролетта акцентът ще започне да се премества към работа и бизнес.\r\n \r\n\r\n \r\nПериодът ще е успешен за Стрелеца в много аспекти, предимно с финансите. Не бива да очаквате огромни печалби, но понякога получаването на възможност е много по-важна от реализацията ѝ. Струва си да приемате случващото се философски и да не гоните веднага два заека.\r\n \r\n\r\n\r\n\r\n\r\n\r\n \r\n", "date": "2019.12.29", "title": "Годишен хороскоп за Стрелец: Какво да очаквате?"}
{"url": "https://www.dnes.bg/world/2019/12/29/zapochna-razmianata-na-plennici-mejdu-kiev-i-separatistite.434326", "text": "Украинските правителствени сили и проруските сепаратисти в Източна Украйна са започнали размяната на затворници, предадоха информационните агенции.\r\n\r\nТова се случва на фронтовата линия, в околностите на град Горловка, Донецка област.\r\n\r\nКиев и Донбас разменят пленници по формулата \"всички установени срещу всички установени\", допълва БНР.\r\n\r\nСпоред договореното от лидерите на \"нормандската четворка\", украинските власти се предвижда да освободят 87 души, а Донецк и Луганск - 55.", "date": "2019.12.29", "title": "Започна размяната на пленници между Киев и сепаратистите "}
{"url": "https://www.dnes.bg/football/2019/12/29/12-te-nai-skypi-igrachi-v-bylgariia-12-miliona-evro.434327", "text": "2019 г. си заминава, а в българсикя футбол освен негативните моменти имаше и доста позитивни. Например развитието на млади играчи като Станислав Иванов, Валентин Антов и Мартин Минчев. Или пък привличането на класни чужденци като Родриго Енрике и Родни Антуи.\n\r\n“Меридиан мач” направи своеобразна класация на 12-те най-апетитни хапки на българския пазар според тяхната пазарна цена. Общата цена на най-конвертируемите играчи в родния елит е почти 12 млн. евро, или по-точно казано - 11 800 000 евро.\n\r\nАНТОН НЕДЯЛКОВ\n\r\nЕдин от фаворитите за Футболист на България, без съмнение беше родният футболист, който бе най-постоянен през цялата година. За отрицателно време Недялков се превърна в един от лидерите на Лудогорец. Той дори бе капитан на националния отбор в контролата с Ейре. В родното първенство Недялков бе безгрешен, но наистина блестеше в Европа. Той се отчете с цели 3 асистенции в Лига Европа, а веднъж попадна и в отбора на кръга - след успеха с 5:1 над ЦСКА (Москва).\n                    \n                    \n                \n                \n                \n                \r\n16 мача в efbet Лига, 0 гола, 1 асистенция\n\r\nЦена: 2 700 000 евро\n\r\nДЖОДИ ЛУКОКИ\n\r\nПочти през всеки трансферен прозорец се говори, че Лукоки ще бъде продаден, но той все остава, а играе и все по-добре за Лудогорец. 27-годишният бързак бе блестящ в Европа, като отбеляза гол на ЦСКА (Москва), а освен това се разписа и в двете срещи с Ференцварош. Юношата на Аякс, който има и доста мачове за амстердамския гранд, е бърз като стрела и почти няма защитник в елита, който да го спре, когато набере скорост. Освен това националът на ДР Конго е доста резултатен като за крило.\n\r\n11 мача в efbet Лига, 3 гола, 2 асистении\n\r\nЦена: 2 500 000 евро\n\r\nТОДОР НЕДЕЛЕВ\n\r\nМагьосникът от Белозем вече е със статут на легенда в Ботев (Пловдив), но му е време да напусне любимия си отбор, за да развие още повече качествата си. Неделев може всичко с топка в крака - вкарва феноменални голове, а дава и великолепни асистенции. Интерес към него има постоянно - и от родните грандове, и от чужди отбори. Сякаш сега е моментът Неделев да замине пак за чужбина, а да може да развие и осребри невероятният талант, който притежава.\n\r\n18 мача в efbet Лига, 7 гола, 4 асистенции\n\r\nЦена: 2 200 000 евро\r\n", "date": "2019.12.29", "title": "12-те най-скъпи играчи в България = 12 милиона евро"}
{"url": "https://www.dnes.bg/stranata/2019/12/29/izprashtame-godinata-sys-sniag-novata-idva-s-oblaci.434328", "text": "Атмосферното налягане ще продължи да се повишава и ще е значително по-високо от средното за месеца. През нощта ще се задържи предимно облачно със снеговалежи главно в Северна България и планините, по-значителни в Предбалкана и Стара планина. \n\r\nДо сутринта северният вятър ще се усили. Минималните температури ще са между минус 4 и 1 градуса, прогнозират синоптиците от НИМХ.\n\r\nУтре до обяд на места все още ще превалява сняг, но след пладне валежите ще спират и облачността от запад ще се разкъсва и намалява. Ще духа умерен, на места в югоизточната половина от страната и силен северен вятър. \n\r\nПреобладаващите максимални температури ще са между 0 и 5 градуса.\n\r\nНад Черноморието ще преобладава облачно и ветровито време. На места ще има слаби превалявания от дъжд и мокър сняг. По-късно след обяд валежите ще спрат и облачността ще започне да намалява. Вятърът ще е силен от север. Максималните температури ще са между 3 и 8 градуса. Температурата на морската вода е 10-12 градуса. Вълнението на морето ще се усили и ще е 4-5 бала.\n                    \n                    \n                \n                \n                \n                \r\nНад планините през по-голямата част от деня ще е предимно облачно и ще превалява сняг. След обяд валежите ще спират и облачността над масивите от Западна България ще се разкъса. Ще духа силен североизточен вятър. Максималната температура на 1200 метра ще е около минус 3 градуса, на 2000 метра - около минус 9 градуса.\n\r\nПрез последния ден от годината облачността ще намалее до предимно слънчево. Вятърът ще се ориентира от запад-северозапад, в Дунавската равнина ще бъде до умерен. \n\r\nСутринта ще е по-студено, в отделни райони с минимални температури до около минус 10 градуса, но дневните ще се повишат и максималните ще бъдат между 3 и 8 градуса.\n\r\nВ новогодишната нощ отново бързо ще се заоблачи, а северозападният вятър ще се усили и с него към сутринта ще започне да нахлува студен въздух. \n\r\nНа 1 януари облачността ще е променлива, на изолирани места, главно в планините, ще превали слаб сняг. \n\r\nВятърът ще се ориентира от север-североизток, ще се усили и с него дневните температури ще се понижат - максималните ще бъдат между 1 и 6 градуса. Сутрешните ще са по-високи в сравнение с тези в последния ден от годината, минималните ще бъдат между минус 3 и 2 градуса.\r\n ", "date": "2019.12.29", "title": "Изпращаме годината със сняг, новата идва с облаци "}
{"url": "https://www.dnes.bg/obshtestvo/2019/12/29/bum-na-zdravniia-turizym-u-nas-prichinata-niskite-ceni.434329", "text": "Министерството на туризма отчита ръст на здравния туризъм у нас.\n\r\nПрез 2019 г. хиляди граждани от страни от Европейския съюз са се доверили на българските лекари.\n\r\nОсновната причина – цените в България са в пъти по-ниски от другите страни.\n\r\nСред хората, ползвали услугите на българските специалисти, е 62-годишния Пол Джоузеф от Великобритания.Той избира Клиниката по ортопедия на Пловдивската университетска болница „Свети Георги”, където му правят сложна операция на гръбнака.\n\r\nПол извършвал тежък труд като монтьор на автобуси в страната си – с годините болките в кръста станали нетърпими.\n\r\n„Здравеопазването във Великобритания е едно от най-добрите в света, но основният му недостатък е финансирането. За тази операция аз бях включен в листа на чакащите, което щеше да отнеме две, три години. Затова избрах тази клиника”, казва британецът пред bTV\n                    \n                    \n                \n                \n                \n                \r\nОперацията на Пол продължава 6 часа. Поставени са 12 титаниеви импланта в гръбнака му, разказва проф. Владимир Ставрев, извършил операцията. Преди да му се довери, Пол провел консултации  и в  турска клиника.\n\r\n„Там трябваше да заплати минимум 20 – 21 000 евро. А тук, по ценоразпис, на нашата болница за същата работа е платил 7 000 евро. Ако беше чакал, както каза той – две години, всичко щеше да му е безплатно, но при него нещата бяха драматични”, обяснява проф. Владимир Ставрев от Клиниката по ортопедия към пловдивската болница.По данни на Министерството на туризма за десетте месеца на 2019 г. у нас са се лекували 25 хил. чуждестранни граждани.Най голям е интересът от гражданите на Гърция, Румъния, Германия, Полша, Франция и Великобритания. Чуждите граждани идват у нас не само за операции, но и за балнеолечение.", "date": "2019.12.29", "title": "Бум на здравния туризъм у нас, причината - ниските цени"}
{"url": "https://www.dnes.bg/eu/2019/12/29/nova-godina-nov-kysmet-kakvo-shte-se-sluchi-s-evropa-prez-2020-g.434323", "text": "През 2020 година ЕС ще се смали, а политиката му ще се втвърди. Британците ще могат окончателно да се сбогуват, което няма да остане без последици за разпределението на силите вътре в общността, пише .\n\r\nОчертава се бавно сбогуване и с германско-френската ос, смятана за център на властта в ЕС, и завръщане към историческия първообраз на общността. Това включва и формирането на блок от страни от Централна и Източна Европа – този на държавите от Вишеградската четворка и някои други държави от същия регион, които все по-тясно се обвързват с Унгария, Полша, Чехия и Словакия.\n                    \n                    \n                \n                \n                \n                \r\n\n\r\nГермания трябва да си отговори на въпроса къде е нейното място в Европа. От това нейно решение зависи също така какъв ще бъде ЕС занапред. Често германските политици се държат така, сякаш Германия не е център на властта на Стария континент. Другите страни обаче са много наясно с това. И това е една от причините британците да напускат общността: те усещат германското превъзходство в единния блок и не желаят да се обвързват с подобна структура.\n\r\n2019-а беше  година на сериозни търкания между Париж и Берлин: тя постави началото на битката за надмощие в един нов, по-континентален ЕС. Също и французите усещат, че политически Германия може да започне да доминира континента още по-силно, откогато и да било след края на Втората световна война. И те се опитват да  попречат на това с рецепти, които познаваме още от времето на Де Гол, Митеран и други предишни френски президенти, чиято цел е да обвържат Германия в такива структури, които ще ѝ отнемат едноличната инициатива, и в които Франция ще заеме колкото се може повече ключови позиции. Такава стъпка беше например призивът на президента Макрон за създаване на общоевропейска армия. Франция – единствената ядрена сила в Западна Европа и единствената страна с ясна воля за военни интервенции в чужбина, би имала водеща роля в такава една армия.\n\r\nВ същото време Германия е изправена пред една нова, стара реалност на изток от себе си: страните от Централна и Източна Европа се преоткриват като съюзници – както е било и по време на Хабсбургската империя. Централното събитие през последните няколко години беше не размяната на удари с Берлин по теми като миграцията, правовата държава и европейската интеграция, а желанието на източноевропейците Германия да ги признае за стратегически партньори. И заедно с тях да се върне към основните принципи на една по-реалистична и по-прагматична политика на интереси и влияние, вместо да ги поучава морално. Тези страни сега се предлагат на Германия, за да ѝ помогнат да разшири властта си в Европа, ако обаче тя им предложи нещо в замяна. \r\n\n\r\nОще от 2014/15 година вишеградските страни действат задкулисно в тази посока, а напоследък зачестяват признаците, че в Берлин изглежда започват да обмислят такава възможност. Външният министър Хайко Мас продължава с моралните поучения, но зад тази фасада се крие стремеж към трезва „нова източна политика“. И той се обръща към страните от Вишеградската група. Също и либералите внесоха в Бундестага тази есен подобно искане – за институционализирано, стратегическо сътрудничество с тези държави. И ако тяхното искане няма много изгледи за успех, тъй като либералите все пак са в опозиция, редица политици от партиите в управляващата коалиция сигнализират, че това е абсолютно необходимо, и дават заявка да придвижат въпроса напред в съответните парламентарни комисии.\n\r\nСлед като Великобритания напусне ЕС, Германия трябва да се обърне към Централна и Източна Европа – като противовес на Франция, но също и за да обвърже по-тясно вишеградските държави и да държи на дистанция десните движения в Италия и Франция. Най-голямото препятствие по този път обаче е дело на самата Германия: дебатът за правовата държавност и наказателните процедури на ЕС по смисъла на член седми от европейските договори срещу Полша и Унгария. Как се прекратяват подобни наказателни процедури? Никой не знае. А никой не се осмелява да прости на „грешниците“ – от страх да не стане мишена за нападки. Но е ясно, че и наказания няма да има, защото за налагането им се изисква пълно единодушие.\n\r\nРешението може да се окаже замисленият от новата ЕК нов механизъм за контрол на правовата държавност, който ще важи за всички страни-членки. Това би бил шанс въпросните наказателни процедури да бъдат прехвърлени към новия механизъм за контрол. А там ще трябва да се пипа много по-внимателно, защото какво можем да кажем например за силно политизирания френски Конституционен съд и неговата независимост, за традициите на корупционно задкулисно политическо договаряне в Австрия или да речем за твърде съмнителните практики за разпределяне на европейските пари в Гърция? Списъкът е дълъг.\n\r\n2020 може да маркира раждането на един континентален Европейски съюз, чиято политика в много по-голяма степен да носи белезите на прагматизма, отколкото на библейската „Проповед на планината“.\r\n   ", "date": "2019.12.29", "title": "Нова година, нов късмет. Какво ще се случи с Европа през 2020 г.?"}
{"url": "https://www.dnes.bg/index/2019/12/29/shte-reshat-li-problemite-na-sofiia-elektricheskite-trotinetki.434310", "text": "Електрическите тротинетки се появиха в София в момент, в който недоволството от увеличващия се трафик и замърсяването на въздуха ескалира. Новата за България алтернатива за придвижване не може да реши всички проблеми в столицата, но предизвика вълнение у потребителите, които искаха да опитат нещо ново, както и критики, свързани с регулацията и безопасността на движението.\n\r\nАко през първата половина на 2019 г. чувахме все повече слухове, че няколко компании имат апетит към навлизането на този пазар у нас, то през второто полугодие всичко това се сбъдна. Така по столичните улици се появиха Lime, Hobo и Brum.\n\r\nНачалото даде американският играч Lime, който вече беше във фаза на експанзия в Европа. Той стъпи у нас през август с общо 150 електрически тротинетки. Само месец по-късно още две компании навлязоха на пазара - българската Hobo и Brum, която ползва платформата на американската компания Bird.\r\n\n                \n                \n                \r\nПредвид краткия период, в който компаниите имаха възможността да тестват услугата си в София, и трите посочват, че са доволни от постигнатото през 2019 г.\n\r\n“Въз основа на настоящото ни присъствие в Европа, София се открои като град с важно географско местоположение и голям потенциал благодарение на подема на алтернативната градска мобилност. Инвестициите ни в България ще подкрепят продължителния растеж и разрастването ни в Източна Европа”, коментира новият оперативен мениджър на Lime у нас Петко Анчев.\n\r\nПо думите на Йордан Георгиев, който ръководи Brum Scooters, тротинетките са се възприели добре от потребителите. “За съжаление, не успяхме да организираме по-ранно пускане на тротинетките, за да видим развитието на бизнеса през летния сезон и за по-добра преценка ще се наложи да изчакаме 2020 г.”, посочи той в интервю за Investor.bg.\n\r\nЗа Hobo успехът от 2019 г. се измерва в доказването, че услугата е конкурентоспособна на местния пазар. По думите на основателя на компанията и неин изпълнителен директор Теодор Рачев фокусът е бил и върху изграждането на име на лоялен партньор, успешното стратегическо сътрудничество със Столична община и с различни частни бизнеси.\n\r\nДосега Hobo може да се похвали с петцифрен брой пътувания със средна продължителност 10,5 минути в делнични дни и до 16 минути през почивните дни. Средните стойности за дължина на пътуване са 1,4 км, а през събота и неделя цифрата расте с 20%, коментира Рачев. От старта си в София до днес Brum има близо 30 хил. карания, а по-голямата част от тях са за не повече от 10-15 минути. От Lime пък се похвалиха, че вече имад над 100 хил. пътувания със средно изминато разстояние на пътуване от 1,28 км.\r\n\n\r\nРъководителите на трите компании са единодушни, че голямото предизвикателство за тях е да променят възприятията на потребителите и да наложат електрическите скутери като предпочитан начин за придвижване.\n\r\nСпоред Йордан Георгиев от Brum безопасността и културата на каране също се открояват като проблем. В тази връзка трите оператора, които показват желание за общо развитие на пазара, си сътрудничат в редица посоки, включително наскоро пуснаха специално видео, което показва как безопасно да се управляват тротинетките в градска среда.\n\r\nНе на последно място в списъка с предизвикателства остават кражбите. “Кражбите също са неприятно предизвикателство. За щастие успяваме да хванем почти всички крадци благодарение на полицията, която реагира много бързо и ефективно на всички наши сигнали. В резултат от това кражбите от старта досега са драстично намалели, но това е постигнато с много труд, много часове прекарани по районните управления и в следствие на немалък брой хора, срещу които вече водим дела”, коментира Георгиев.\r\nОще по темата четете в\n\r\n\r\n ", "date": "2019.12.29", "title": "Ще решат ли проблемите на София електрическите тротинетки?"}
{"url": "https://www.dnes.bg/stranata/2019/12/29/vadiat-voda-za-pernik-ot-peshterite-s-neia-pylniat-iazovira.434330", "text": "От утре започват реалните дейности по изграждане на нов утаител на пречиствателната станция за питейни води на Перник, съобщи заместник-министърът на регионалното развитие Николай Нанков. \n\r\nПо думите му това ще доведе до по-добро качество на подаваната към Перник вода и ще гарантира използването на водата и от мъртвия обем на язовир \"Студена\". \n\n\n\r\nМярката се налага и понеже заради валежите в язовира влиза по-мътна вода, посочи министърът на икономиката Емил Караниколов. Той уточни, че вече са почистени няколко водни канала, по които да влиза по-сериозен приток към \"Студена\". \n\r\nДържавата ще финансира чисто ново трасе до сега съществуващия клон 2, посочи също Караниколов. То ще преминава отново през имоти - собственост на \"Стомана Индъстри\". Дружеството обаче имало готовност да дари тази част от тях, през която ще преминава тръбопроводът. От утре започва изчистване на трасето, тъй като клон 2 е изключително важен, подчерта Караниколов.\n                    \n                    \n                \n                \n                \n                \r\nКлон 2 и Батановският водопровод са с най-тежки водозагуби, допълни Нанков. По думите му трасето на клон 2 и неговата реконструкция са включени в големия проект за воден цикъл на Перник. Тази част ще бъде изключена от големия проект и ще бъде направена аварийно, посочи Нанков, цитиран от БТА. \n\r\nПрогнозната стойност на обекта е 2 000 200 лв. \n\r\n\"Два дни правим обследване по планината.Това, което виждаме е, че има вода\", каза Караниколов. \n\r\nПо думите му са необходими 2 дни, за да се уточни технически как ще бъде докарана до язовир \"Студена\", като същевременно осигуреният дебит бъде съобразен с екологията. Затова днес геолози и представители на МОСВ съгласуват действията си. \n\r\nОт пещерите и галериите се очаква дебит от около 200-300л /сек. Започваме работа до два дни за пълненето на язовира, но е много важно да покрием и В и К системата, подчерта Караниколов. \n\r\nКметът е подал искане, което ще бъде остойностено в края на деня за 68 км водопроводна мрежа в рамките на града. Касае са за пълна подмяна на водопровода на около 15 улици и канализацията на две улици. Финансирането на стойност около 20 млн. лв. ще бъде осигурено от държавата. \n\r\nМРРБ сключи два договора - за хидрогеоложко проучване и за почистване на два канала, посочи Нанков. Той уточни, че заради тежки здравословни проблеми на новоназначения прокурист на В и К от понеделник оперативното ръководство на пернишкото В и К ще поеме главният инженер на В и К Стара Загора. Със заем от други държавни предприятия с принципал МРРБ ще осигурим заемни средства за оперативни разходи на В и К - Перник, каза също Нанков.\n\r\n ", "date": "2019.12.29", "title": "Вадят вода за Перник от пещерите, с нея пълнят язовира"}
{"url": "https://www.dnes.bg/index/2019/12/29/pochina-nai-vyzrastniiat-cheren-nosorog-v-sveta.434331", "text": "Фауста, най-възрастната самка на черен носорог, се е споминала в Танзания на 57 години, предаде Франс прес.\n\r\nЖивотното е живяло в парка Нгоронгоро. От управата на резервата съобщиха, че Фауста е умряла от естествена смърт на 27 декември. По голямата част от живота си самката е изкарала на свобода. Според архивите Фауста е живяла повече от всеки друг носорог в света. Тя свободно се е придвижвала в Нгоронгоро в продължение на повече от 54 години. \n\r\nПрез 2016 година тя е била преместена в приют за животни.\n\r\nЗа пръв път Фауста е била локализарана в кратера на Нгоронгоро през 1965 година от учен от университета в Дар-ес-Салам, когато е била на три или четири години. Здравето й е започвало да се влошава през 2016 година и животното е трябвало да бъде отглеждано в плен. Няколко нападения на хиени оставили дълбоки рани по тялото на Фауста.\n                \n                \n                \r\nСана, самка на бял носорог, бе считана за дойен на белите носорози, преди да почине на 55 години във френски зоопарк, припомня агенцията. /БТА/\r\n ", "date": "2019.12.29", "title": "Почина най-възрастният черен носорог в света"}
{"url": "https://www.dnes.bg/mish-mash/2019/12/29/v-bitkata-s-kilogramite-pomagalo-i-kafeto.434332", "text": "Възможно ли е кафето да противодейства на натрупаните по празниците излишни килограми? Съдейки по резултатите от американско проучване, отговорът е \"Да\", съобщава Фокс нюз. \n\r\nАвторите му от университета на Илинойс са установили, че ободряващата напитка е отличен помощник в борбата срещу затлъстяването. Специалистите освен това са изчислили колко кафе трябва да пие човек на ден, за да отслабне. \n\r\nЕкспертите смятат, че приемът на кофеин ограничава натрупването на тегло и производството на холестерол, дори когато е част от изобилстващ от захар и мазнини хранителен режим. \n\r\nВ изследване с плъхове специалистите са тествали ефектите на кофеина от три източника - кафе, чай и синтетичен. \n                    \n                    \n                \n                \n                \n                \r\nИзследователите са установили, че гризачите, на които бил даван кофеин, са натрупали с 16 процента по-малко тегло и с 22 процента по-малко мазнини в сравнение с останалите. \n\r\nЕкспертите са изчислили, че за подобен ефект човек трябва да пие по четири чаши кафе дневно. Специалистите обаче отбелязват, че най-добрият за справянето с наднормено тегло си остава балансираната диета. /БТА/", "date": "2019.12.29", "title": "В битката с килограмите помагало и кафето "}
{"url": "https://www.dnes.bg/notifikacii/2019/12/29/kiev-predade-plennici-na-donbas-poluchava-ukrainci.434335", "text": "В рамките на договорена размяна Киев предаде днес на Донецк и Луганск всички лица, държани от властите на Украйна, предаде ТАСС.\r\nСпоред агенцията лицата, освободени от украинските власти, са доставени на територията на т. нар. Донецка народна република - едно от двете сепаратистки формирования в Донбас.\r\nСъщевременно продължава процедурата, с която властите в Донбас предават задържани там лица на Киев. На КПП \"Майорское\" близо до град Горливка (на украински език Хорливка) в Донецка област се извива дълга опашка от хора, които се готвят да отпътуват за Украйна.\r\nПо-рано двама пленници отказаха да се върнат в Украйна. Точният брой на хората, предадени вече от Киев на властите в Донбас, се уточнява в момента, посочва ТАСС.\r\n                \n                \n                По-рано Олга Кобцева, представител на Луганската народна република, заяви, че е приключил първият етап от днешната размяна между Луганск и украинските власти. Киев е получил 25 души, а за Луганск са заминали 63. \r\nДевет души са отказали да бъдат разменени и са останали в Украйна, добави тя.\r\nПо-рано бе съобщено, че се очаква Киев да предаде 87 сепаратисти, а Донецк и Луганск - 55 души. Днес обаче украинският парламент съобщи, че Киев смята да получи 80 души.\r\nРазмяната се осъществява в присъствието на наблюдатели от ОССЕ и Международния комитет на Червения кръст.\r\nКиев потвърди, че е получил в рамките на размяната първите 25 лица, държани в Донбас. \"Първите 25 освободени украинци скоро ще си бъдат у дома\", заяви в Телеграм администрацията на президента Володимир Зеленски. Офисът му разпространи и снимки с освободените досега.\r\nСред пуснатите на свобода има четирима военни, уточни Людмила Денисова, пълномощник на Върховната рада по човешките права. \"Всички те са в безопасност на територия, контролирана от правителството на Украйна\", увери тя.\r\nХората, върнати днес на Киев, ще бъдат доставени от Горловка в Краматорск, а оттам - със самолет - на киевското летище Бориспол, информира телевизия \"112 Украина\". (БТА)", "date": "2019.12.29", "title": "Киев предаде пленници на Донбас, получава украинци"}
{"url": "https://www.dnes.bg/mish-mash/2019/12/29/big-ben-shte-ozvuchi-novogodishnata-nosht.434334", "text": "Лондончани ще могат да чуят камбаната Биг Бен на обновената часовникова кула на парламента в 24:00 ч в новогодишната нощ, съобщава агенция Ройтерс.\r\nНай-фотографираната архитектурна забележителност на британската столица ще отбележи настъпването на Новата 2020 година за пръв път, след като скелето беше премахнато от фасадата й.\r\nДеветдесет и шест метровата камбанария, кръстена на името на кралица Елизабет Втора през 2012 г, беше опасана със скеле през изминалите две години. Това позволи да бъдат обновени четирите циферблата на часовниците.\r\nПрез месец март част от скелето беше свалено, при което стана видно, че някога черните цифри и стрелки на часовниците са били боядисани в синьо. Според учените такъв е бил оригиналният им цвят.\r\n                    \n                    \n                \n                \n                \n                Откакто започна реставрацията на Биг Бен през 2017 година, голямата камбана замлъкна, като тя беше задействана само при специални събития. Нейният звън беше чут за последно на 11 ноември, в Деня за възпоменание.\r\nКамбаната ще бъде тествана няколко пъти, преди настъпването на Нова година. Реставрацията на Кулата на Елизабет струва 61 милиона британски лири и ще приключи през 2021 година.\r\nСлед това цялата сграда на британския парламент ще бъде обновена в рамките на програма за 4 милиарда паунда. (БТА)", "date": "2019.12.29", "title": "Биг Бен ще озвучи новогодишната нощ"}
{"url": "https://www.dnes.bg/stranata/2019/12/29/maika-i-dete-sa-raneni-pri-ptp-mejdu-tri-koli.434337", "text": "Затруднено е движението по главния път София - Варна в прохода \"Боаза\" заради катастрофа.\r\nПътният инцидент е между три автомобила. Пострадали са майка и дете, те  са откарани с линейка за преглед в болницата в Търговище. Причините за  катастрофата се изясняват.\r\nДвижението се регулира от екипи на \"Пътна полиция\", съобщи за БТА дежурният в Областно пътно управление /ОПУ/ в Търговище.\r\nНад региона вали слаб сняг. Видимостта е добра. Пътните настилки са мокри. Образувалата се снежна покривка е около 3 см, на места в общините Омуртаг и Антоново - до 5 см. \r\nНастилките се опесъчават. По пътищата в областта работят над 22 машини. Няма затворени участъци. Котленският проход е отворен за движение. ", "date": "2019.12.29", "title": "Майка и дете са ранени при ПТП между три коли"}
{"url": "https://www.dnes.bg/stranata/2019/12/29/za-da-gi-chuiat-pernichani-mestiat-protesta-zaradi-vodata-v-sofiia.434338", "text": "На протестно шествие заради водната криза в Перник жители на града заявиха намерение за демонстрация и в София в началото на новата година.\r\nСтотици перничани излязоха на гражданско шествие заради водната криза в града и околните села. Проявата бе организирана от инициативен комитет \"Спаси Перник\". Шествието премина през центъра на града до площад \"Кракра\", където бяха огласени исканията на хората. \n\nСред тях са търсене на отговорност от виновните за водната криза в Перник, съд и присъди на всички ръководни длъжностни лица, довели града до тежката ситуация, спешен избор на нов управител на \"ВиК\".\r\n                    \n                    \n                \n                \n                \n                Недоволните казаха \"Не\" на увеличаването на цената на водата. Те поискаха да се редуцират сметките за вода и да не се плаща като питейна, поради негодността й като такава в момента.\r\nГражданите настояха също за присъединяването на алтернативни водоизточници за захранване на общината с вода, подмяна на водопреносната мрежа в града и безвъзмездна помощ от страна на държавата за справяне с кризата и преодоляване на негативните последици от нея. Беше предложено да има граждански контрол над средствата, които постъпват за справяне с кризата, предаде БТА.\r\nПротестът не е свързан с никаква политическа сила, подчертаха недоволните. Те увериха, че ако след 6 януари не се вземат видими мерки, ще направят протест в столицата.\r\nЧаст от гражданите бяха с жълти светлоотразителни жилетки. Шествието на хората продължи до централния пернишки храм \"Св.Иван Рилски\", където бе отслужен молебен за вода и спасение на перничани.", "date": "2019.12.29", "title": "За да ги чуят: Перничани местят протеста заради водата в София"}
{"url": "https://www.dnes.bg/zvezdi/2019/12/29/koi-zvezdi-se-razdeliha-prez-2019.434278", "text": "Трудно ни е да повярваме, тъй като тяхната любов изглеждаше като приказка, но явно всяка история си има начало и край. Ето и кои звездни двойки от световната сцена решиха да сложат край на връзките си през годината. \r\n\r\n \r\nТрудно бе за вярване, че след 10-годишна връзка и съвсем пресен брак Майли Сайръс и Лиъм Хемсуърт ще се разделят. Все пак новината е факт, а двамата побързаха да си намерят нови партньори. Певицата излизаше за кратко и с жена – Кейтлин Картър, но се спря на мъжка компания в лицето на Коуди Симпсън. Бившият ѝ – Лиъм, първо намери утеха при колежката си Мадисън Браун, но стана ясно, че е запознал родителите си с 21-годишния модел Габриел Брукс. Ясно е, че повече шансове Майли и Лиъм няма да си дават, а официално се очаква разводът им да приключи през януари догодина.\r\n \r\n\r\n \r\nБракът се оказа и препъникамъкът в историята на Rag'n'Bone Man и Бет Руи. Музикантът и Бет споделяха съвместен живот 10 години. Най-накрая решиха да сключат брак и явно той се оказа причината за окончателната им раздяла. Само шест месеца след церемонията, на която младоженци и гости бяха облечени в анцузи, двамата продължиха в различни посоки. От връзката си те имат двегодишен син.\r\n \r\n\r\n \r\nПрез април тази година стана ясно, че любовта между Адел и Саймън Конеки е приключила. Новината за раздялата им бе съобщена от говорителка на певицата, но също така бе посочено, че двамата остават приятели и ще отгледат заедно сина си. Адел и Саймън сключват брак през 2012 г. Тогава се ражда и синът им Анджело. Конеки е съосновател на екологичния бранд „Еко Уотър“ за бутилирана вода. Средства от тази компания постъпват в благотворителната организация на Конеки – „Дроп фор дроп“, която подпомага с питейна вода държави, изпаднали в беда. След раздялата Адел физически се преобразява. Видимо тя сваля много килограми и се заговори за нова любов между нея и рапъра Скепта. Сега се оказва, че британската изпълнителка се среща с продуцента Джонатан Хай. Двамата се срещнали по време на звукозапис в Ню Йорк. За нова връзка на Саймън така и не става ясно.\r\n \r\n", "date": "2019.12.29", "title": "Кои звезди се разделиха през 2019?"}
{"url": "https://www.dnes.bg/obshtestvo/2019/12/29/zaminavashti-zad-granica-vryshtashti-se-broiat-im-se-izravni.434302", "text": "Броят на българите, които се завръщат от чужбина, почти се е изравнил с броя на заминаващите, коментира за БТА Емилия Клайн от Сдружението на българите с опит и образование в чужбина \"Тук-Там\". Организацията създава общност от наши сънародници от цял свят и има проекти и събития с професионална, образователна и социална насоченост в България и в чужбина.\n\r\n\"Според статистически данни през 2018 г. са се завърнали близо два пъти повече българи в сравнение с 2016 г.\", посочва Клайн. \n\r\nСъщевременно пазарът на труда се нуждае все повече от висококвалифицирани кадри, а безработицата в България е достигнала исторически най-ниското си ниво. България предоставя все по-привлекателни условия за кариера за квалифицирани кадри и все повече българи виждат възможности за професионално и личностно развитие именно в родината ни, смята тя, като отбелязва като мотивиращ фактор за кариера у нас възможността да сa близо до семейството и приятелите си.\n                    \n                    \n                \n                \n                \n                \r\nЕдно от важните за \"Тук-Там\" направления е образованието и фондът за стипендии \"Иди, учи и се върни\" предоставя стипендии на млади и амбициозни българи, които планират да придобият диплома за висше образование в чужбина и да се завърнат обратно, обяснява Емилия Клайн. Тя посочва, че тази година е завършило успешно четвъртото издание на фонда, с което за целия период са помогнали на 17 блестящи кандидати, инвестирайки близо 120 000 лв, като амбицията им е да увеличават този брой.\n\r\n\"Надяваме се, че българите все повече ще осъзнават какви са ползите от това да натрупаш знания и опит в чужбина, за да можеш да се върнеш и приложиш наученото в България\", казва тя.\n\r\nКато най-значимата промяна за \"Тук-Там\" за 2019 г. Емилия Клайн посочва края на знаковия форум \"Кариера в България. Защо не?\" и раждането на идеологическия наследник на тази инициатива - \"Кариерен Кошер\".\n\r\n\"Кошерът\" е събитие за кариерно развитие, ориентиране и споделяне и се превръща в динамична платформа за обмен на бизнес идеи, възможности за кариерно усъвършенстване и среща на хора с различен опит и етап от своя професионален път. Събитието, проведено на 4 септември под патронажа на президента Румен Радев и с подкрепата на Министерството на труда и социалната политика, предизвика вниманието на над 90 изложители и близо 1400 регистрации от хора с различен профил, опит и възраст.\n\r\nМиналата година е създаден Клуб на завършилите в САЩ, който има над 650 членове, а през ноември е стартирал и Клуб на завършилите в Обединеното кралство, който само за месец е събрал 350 човека. \n\r\n\"Алумни клубовете са притегателен център за българи със сходен опит и образование, които на базата на общото си минало искат да създават бъдещи инициативи, събития и спомени заедно\", посочва Емилия Клайн.\r\nЗа 2020 г. вече е определена дата за следващия \"Кариерен кошер\" - 17 септември в Интер Експо Център. \n\r\nСдружението работи усилено и по съвсем нов кариерен формат, насочен към по-млади професионалисти и студенти, както и по подготовката за обявяване на нова платформа, която да предоставя точна и детайлна информация за България и интересно съдържание от различни автори.\n\r\n\"Този портал цели да вдъхновява и да ни свързва още по-качествено с България, независимо дали сме тук или там\", обяснява Клайн. Намеренията на организацията са да продължат да развиват общността си от членове и съмишленици, които също вярват, че заедно може да направим България едно още по-добро място.\n\r\nОт създаването си през 2008 г. сдружението е достигнало до над 100 000 души чрез своите проекти, чийто фокус са хората, имащи желание да заминат и да се върнат; тези, които са в чужбина, но мислят за България и искат да останат свързани с нея и тези, които обмислят дали да се върнат, но още не са взели категорично това решение.\r\nОрганизацията съдейства чрез проекти, свързани с образование, кариерно развитие и информираност и създава възможности за принос и ангажираност. \n\r\n\"През годините 21 000 души са присъствали на наши събития, а можем да преброим стотици истории на българи, които са се завърнали успешно с наше съдействие\", разказва Емилия Клайн и отбелязва, че с всяка изминала година броят на българите, които стават част от тази общност, нараства. \n\r\n\"Всеки може да повлияе положително на България и заедно, от \"тук\" и от \"там\", можем да постигнем по-големи успехи\", уверена е тя.\r\n ", "date": "2019.12.29", "title": "Заминаващи зад граница, връщащи се… броят им се изравни "}
{"url": "https://www.dnes.bg/notifikacii/2019/12/29/kyrvavi-pari-ot-edin-boi-s-kucheta-se-pecheli-do-100-000-evro.434303", "text": "Търговията с бойни кучета и организирането на кучешки боеве добива у нас застрашителни размери, твърдят зоозащитници. Българи участват в международни нелегални залагания не само с парите си, а и с кучетата, които отглеждат и обучават специално за това. \n\r\nВъпреки, че жестокото отношение към животни е престъпление, осъдените в страната се броят на пръстите на едната ръка, пише „Труд\".\n\r\nПрез юли т. г. Окръжният съд в Пловдив потвърди присъдите на бившия полицай Иван Иванов и сина му Константин, които бяха признати за виновни от Районния съд за кучешките боеве, организирани в Града под телепата. \n\r\nНа бащата е наложено наказание от две години \"лишаване от свобода\" условно с четири години изпитателен срок и глоба от 4 000 лева, а на сина – 1 г. условно и глоба от 2 000 лева.\n                \n                \n                \r\nДвамата бяха задържани през 2016 г. след акция на полицията. Те гледали кучетата в производствено хале в Пловдив, където ги тренирали за битки. \n\r\nИванов се е занимавал с кървавия бизнес поне от 8 години, установиха разследващи. Имало е и хора, които са идвали отдалеч със свои животни, за да участват в кървавата вакханалия. Халето, в което са ставали боевете, било наето от Иван Иванов.\n\r\nВ кървавия бизнес с кучата се влага много, но и много се печели. Разказват, че цената на едно куче тръгва от 2 хил. евро и може до достигне до 10 000. Боевете се провеждат на изолирано място като шумът се прикрива със силен шум от стереоуредбата на някой автомобил. Силната музика допълнително стресира кучетата и ги прави още по-агресивни. \n\r\nБоят обикновено приключва в рамките на 15 минути. Раненото или убито животно се изхвърля на пътя, а за победителя се търси нов противник.\n\r\nДопреди няколко години местата за провеждане бяха публична тайна. От влизането в сила на законови забрани всичко вече дълбоко законспирирано. Мястото често се решава с жребий. Догмените, както сами се наричат мъчителите на животни, рядко \"бият\" кучетата си в градовете. Те пътуват из страната и избират за арени запустели фабрики и отдалечени места. Достъпът до тях не е лесен, зрителите са с особени препоръки.\n\r\nЗалаганията се движат между 1000 и 20 000 евро за доказано куче. Колкото повече победи има животното, толкова по-високи ставали залозите. Запознати твърдят, че страстта да гледаш подобно зрелище била като наркотик, хора губели апартаментите си, за да могат да почувстват адреналина. Собствениците на кучетата естествено били най на далавера и можели да си тръгнат и със 100 хил. евро от бой. \n\r\nТеренът, където се провеждал боят, се подготвял предварително. Арената представлява квадрат около 4 на 4 метра, разделен диагонално с линия, ограден с импровизирана ограда, висока 60 см. Наоколо били разположени дървени пейки. Стопаните на бойните кучета водели със себе си ветеринарен лекар, който да даде първа помощ на раненото животно. След края или шиели и превързвали четириногия \"гладиатор\", или го умъртвявали с инжекция край импровизирания ринг. Ако мачът бил достатъчно зрелищен, твърде вероятно било да няма оцелели – кучетата умирали от рани, изтощение, превъзбуда, стрес. Ако не издъхвали на ринга, шокът ги убивал в следващите дни. Често разочарованият собственик сам умъртвявал кучето, ако смятал, че повече няма нужда от него, защото излизало от боя със счупен крак или други тежки травми.\n\r\nТеглото на \"бойците\" се договаряло предварително. Преди мача кучетата се къпели и претегляли в присъствието на рефера. Ако договореното тегло било надхвърлено, виновният губел.\n\r\nПолицаи твърдят, че знаят кои са хората, организиращи боевете, но е много трудно да бъдат хванати на място. \n\r\nСигналът за Иван Иванов бил един от малкото и криминалистите го дебнели с месеца. Отнетите при полицейската акция кучета бяха предадени на Зооветеринарния комплекс в Пловдив, който трябва да получи близо 300 хил. лв. за годините, в които се грижи да питбулите. Издръжката на едно животно на ден е 6 лв. \n\r\nОсъдените Иван Иванов и Константин трябва да заплатят 126 хил. лв., а общината води гражданско дело срещу тях за още 100 хил. лв.\n\r\n ", "date": "2019.12.29", "title": "Кървави пари: От един бой с кучета се печели до 100 000 евро "}
{"url": "https://www.dnes.bg/world/2019/12/29/deputat-planira-konkurs-za-karikaturi-na-proroka-mohamed.434304", "text": "Холандският депутат Герт Вилдерс заяви, че планира нов конкурс за карикатури на пророка Мохамед, предаде Ройтерс.\n\r\nПреди повече от година Вилдерс отмени подобно събитие поради опасение от възможни нападения.\n\r\nКъсно снощи Вилдерс публикува туит, призоваващ хората да изпращат карикатурите си на Мохамед. \n\r\n\"Свободата на словото трябва да надделее над насилието и ислямските фатви\", подчерта лидерът на най-голямата опозиционна партия в холандския парламент.\n\r\nПрез август 2018 г. Вилдерс отмени подобен конкурс, след като полицията арестува мъж, заплашващ да го убие заради тези планове, припомня Ройтерс. В същото време плановете за провеждане на конкурса доведоха до големи протести в Пакистан, организирани от ислямистката партия \"Техрик е Лабаик\", която призова ислямските страни да прекъснат връзките си с Холандия, припомня Ройтерс. Всякакви изображения на пророка Мохамед се смятат за богохулство в исляма.\n                    \n                    \n                \n                \n                \n                \r\nПрез 2005 г. датски вестник публикува карикатури на Мохамед, които предизвикаха протести в ислямския свят, както и няколко опита за убийство на главния му редактор. Десет години по-късно ислямистки бойци убиха 12 души при нападение срещу редакцията на френския всекидневник \"Шарли ебдо\" в Париж, след като изданието също публикува сатирични изображения на пророка Мохамед. /БТА/", "date": "2019.12.29", "title": "Депутат планира конкурс за карикатури на пророка Мохамед"}
{"url": "https://www.dnes.bg/stranata/2019/12/29/snegyt-shte-natrupa-gradusite-padat-do-0-s.434305", "text": "В неделя облачността ще бъде предимно значителна и ще вали сняг в Северна България и в планините, където ще се образува и снежна покривка. \n\r\nЩе духа умерен северозападен, в Източна България до силен северен вятър.\n\r\nВ Североизточна България и Предбалкана ще има условия за виелици и навявания, прогнозират синоптиците от НИМХ. \n\r\nМаксимални температури между 0° и 5°, в София около 0°. Атмосферното налягане е по-високо от средното за месеца и през деня бавно ще се повишава. \n\r\nНад Черноморието облачността ще е променлива. В северните райони дъждът ще се примесва със сняг. Ще духа умерен до силен северeн вятър. Максималните температури ще бъдат 3° - 6°, температурата на морската вода е 11° - 12°. Вълнението на морето ще бъде 3-4 бала.\n                    \n                    \n                \n                \n                \n                \r\nНад планините облачността ще е значителна с превалявания от сняг, по-съществени в Стара планина. Ще духа умерен до силен север-североизточен вятър. По планинските проходи ще има условия за виелици. Максималната температура на височина 1200 метра около минус 5°, на 2000 метра – минус 11°.\r\nЖълт код за силен снеговалеж и вятър е обявен за 8 области в страната за 29 декември. Той важи за областите Ловеч, Габрово, Велико Търново, Русе, Търговище, Разград, Шумен и Силистра.\n\r\nЖълт код за силен вятър е обявен за обявен по Черноморието. Вятърът ще духа от север със скорост 14-19 м/с (7-8 по Бофорт) и пориви от 20-22 м/с(8-9 по Бофорт). Освен силния вятър в областите Добрич и Бургас ще има и вълнение на морето от около 4 бала.", "date": "2019.12.29", "title": "Снегът ще натрупа, градусите падат до 0°С"}
{"url": "https://www.dnes.bg/usa/2019/12/29/myj-nahlu-s-machete-v-jilishteto-na-ravin-na-hanuka.434306", "text": "Няколко души бяха ранени при нападение с хладно оръжие срещу жилището на американски равин в нюйоркското предградие Монси, предаде ДПА.\r\n\r\nСи Би Ес Ню Йорк и в. \"Ню Йорк таймс\" съобщават, че в жилището на равина е влязъл мъж, който намушкал с мачете няколко от събралите се по повод еврейския празник Ханука. \r\n\r\nВ Монси живеят много евреи от хасидската общност.\r\n\r\nПредполагаемият нападател е избягал с автомобил, според очевидци.\r\n\r\nОтделът за борба с тероризма на нюйоркската полиция съобщи в Туитър, че проучва информацията.\r\n\r\nГлавният прокурор на щата Ню Йорк Летиша Джеймс заяви, че е \"силно притеснена\" от ситуацията. \r\n\r\n\"Проявяваме нулева толерантност към всякакви прояви на омраза и ще продължим да следим тази ужасна ситуация\", подчерта тя. /БТА/", "date": "2019.12.29", "title": "Мъж нахлу с мачете в жилището на равин на Ханука"}
{"url": "https://www.dnes.bg/world/2019/12/29/kompromis-za-pensioniraneto-na-frenskite-tanciori-shte-priemat-li.434307", "text": "Френското правителство предложи на стачкуващите танцьори от Парижката опера новият закон за пенсионната реформа да се прилага само за тези, които ще започнат работа след 2022 г., предаде БТА като се позова на Франс прес.\r\n\r\nЗа вече постъпилите на работа ще се прилагат досегашните правила за пенсиониране, гласи предложението, отправено съвместно от министъра на културата Франк Ристер и държавният секретар по пенсионната реформа Лоран Петрашевски.\r\n\r\nПодписаното от тях писмо е било изпратено до генералния директор на операта на 23 декември.\r\n\r\nВ момента танцьорите от Парижката опера излизат в пенсия на 42 години, поради факта, че професията им е трудна, свързана с опасност от травми. \r\n\r\nСлед тази възраст повечето от тях не могат да продължат да показват същите умения в балета, припомня АФП. \r\n\r\nСтачката на танцьорите доведе до отмяната на няколко спектакъла. Загубите достигат 8 милиона евро.", "date": "2019.12.29", "title": "Компромис за пенсионирането на френските танцьори, ще приемат ли?"}
{"url": "https://www.dnes.bg/index/2019/12/29/godishen-horoskop-za-vezni-kakvo-da-ochakvate.434274", "text": "2020-а ще бъде година на значителни промени. Хороскопът прогнозира сериозни постижения във финансовия сектор и победа във всяко състезание – било то спорт или забавна игра на парти.\r\n \r\nОсвен това Везните, които все още не са срещнали своята половинка, могат да разчитат на съдбовни срещи и запознанства.\r\n \r\nВашите комуникационни умения ще играят решаваща роля, а присъщата чувственост и искреност ще помогнат да промените света към по-добро. Избягвайте агресията – всяко нейно проявление ще доведе до неизбежно поражение.\r\n \r\n\r\n \r\nНачалото на 2020 г. ще изглежда на Везните като доста нестабилен период, въпреки че в действителност това ще бъде успешно и продуктивно време. В никакъв случай не го приемайте за даденост. Опитвайте се трезво да гледате на всички ситуации. Това не винаги ще е възможно. Хората са склонни да правят грешки, вие не правите изключение. Периодът не е най-подходящото време да демонстрирате вашия перфекционизъм. Не крийте своите слабости – това е, което ви прави уникални.\r\n \r\nНа работното място се чувствайте уверени, ръководството ще го оцени. Станете движещата сила на целия екип и тогава финансовото ви положение ще се подобри доста бързо. Просто не е нужно да разчитате на моментни облаги.\r\n \r\n\r\n \r\nАприл ще бъде жив и запомнящ се, въпреки че няма точна индикация в коя зона от живота ви ще се случат определящи събития. \r\n \r\n", "date": "2019.12.29", "title": "Годишен хороскоп за Везни: Какво да очаквате?"}
{"url": "https://www.dnes.bg/stranata/2019/12/29/sled-rejima-shestvie-i-moleben-za-voda-v-pernik.434308", "text": "Перничани излизат на шествие и организират молебен заради безводието. \r\n\r\nОрганизира го Инициативен комитет. \n\n\r\n\r\nУчастниците ще облекат жълти светлоотразителни жилетки и ще обявят исканията си – сред тях са да се открият виновните за кризата, в търсенето на решения да се включат външни експерти,  да се наложи мораториум на цените на водата в града. \r\n\r\nПо обяд в храма „Свети Иван Рилски” ще бъде отслужен молебен. \r\n\r\nЗаради драстичното намаляване на водата в язовир \"Студена\" и доближаването до мъртвия му обем в Перник беше обявено бедствено положение. То ще остане в сила в продължение на 30 дни.\r\n\r\n\r\n ", "date": "2019.12.29", "title": "След режима: Шествие и молебен за вода в Перник "}
{"url": "https://www.dnes.bg/football/2019/12/29/levski-podsilva-tima-prez-zimata-vadi-1-mln-evro.434309", "text": "Ръководството на Левски планира да изразходва сериозна сума за подсилване на тима през зимата, за да може през лятото отборът най-накрая да сложи край на дългото чакане на трофей от 2009 година насам, пише \"Тема Спорт\".\n\r\nСините изпращат 2019-а на второ място в класирането, като изостават с 5 точки от Лудогорец. Те приемат този съперник в 1/4-финал за купата на \"Герена\". Шефовете на клуба са заделили 1 милион евро за попълнения.\n\r\n1/4 от тази сума вече бе изразходвана за взимането на фланговия футболист от Арда Деян Лозев. 26-годишният играч ще бъде алтернатива на капитана Живко Миланов и Станислав Иванов в дясната зона на игрището. Освен Лозев на \"Герена\" акостира и халфът Симеон Славчев. Той обаче пристигна като свободен агент, след като преди това скъса договора си с азербайджанския Карабах.\n                    \n                    \n                \n                \n                \n                \r\nВ момента Левски води преговори за закупуването на холандския плеймейкър Стайн Спирингс, който е собственост на Ваалвайк. За него от \"Герена\" са склонни да дадат около половин милион евро. Ако си осигурят подписа му, спортно-техническият щаб ще разполага с още 250 хиляди евро за още един футболист.\n\r\nВ полезрението на Левски е и централният защитник на Ботев Пловдив Кристиан Димитров. Той бе искан от столичани и през лятото, но до трансфер на 22-годишния национал не се стигна.\n\r\nОт \"Герена\" проявяваха интерес и към исландския халф Гудмундур Тораринсон, който си тръгва от Норкьопинг като свободен агент. За момента обаче той не е приоритет, защото на неговата позиция тимът вече бе подсилен със Симеон Славчев.\n\r\nВ следващите дни при сините трябва да има раздвижване около играчите, чиито договори изтичат през лятото. Клубът иска да задържи капитана Живко Миланов и халфовете Кали Тиам и Мартин Райнов. В тяхната ситуация е и филипе Нашименто. Оставането на португалеца обаче далеч не е сигурно.\r\nОще  спортни новини четете в ", "date": "2019.12.29", "title": "\"Левски\" подсилва тима през зимата, вади 1 млн. евро"}
{"url": "https://www.dnes.bg/notifikacii/2019/12/29/bylgarka-izchezna-s-novorodenoto-si-bebe-ot-bolnica-v-parij.434313", "text": "Френската полиция издирва млада българка, която навръх Коледа е избягала заедно с новородения си син от болницата в Монфермей, едно от бедните предградия на Париж. \n\r\nЮлияна е 30-годишна, родом от Търговище. \n\r\nРодила е момченце на 15 декември, съобщи Dariknews.\n\r\nБебето е недоносено и се е наложило да бъде обгрижвано в болницата. \n\r\nОт лечебното заведение новороденото е трябвало да бъде поето от френските социални служби, а майката да го съпроводи, но Юлияна изчезва на 25 декември, става ясно от полицейското съобщение, разпространено в социалната мрежа.\n\r\nФренското прессъобщение гласи, че жената има \"кавказки\" външен вид, с тъмна коса, облечена с черно манто и с черен сак в ръцете. \n                \n                \n                \r\nОт полицията допълват, че майката не представлява никаква заплаха за живота на бебето. \n\r\nОрганите на реда публикуват снимки на новороденото и Юлияна с описание и упътване на кое полицейско управление да се обадят гражданите, които имат информация.\n\r\n ", "date": "2019.12.29", "title": "Българка изчезна с новороденото си бебе от болница в Париж"}
{"url": "https://www.dnes.bg/obshtestvo/2019/12/29/hotelite-v-bansko-i-pamporovo-pylni-pochivkata-1500-lv.434311", "text": "Зимните ни курорти трескаво се подготвят за посрещането на туристите за Нова година.\n\r\nВ Банско почти всички места за настаняване вече са резервирани, има и запитвания в последния момент.\n\r\nБългари, румънци, гърци и турци са резервирали новогодишната си ваканция още преди месеци.  \n\r\n\"Тридневният пакет струва около 1500 лева. Има малка разлика, в зависимост от това дали е настаняване в двойна стая, в апартамент или в студио. Хотелът е абсолютно пълен, подготвили сме и хранителни изкушения за нашите гости, ще има цели прасенца, сьомга, цели пуйки и много други интересни неща”, обясни управител на хотел пред bTV.\n\r\nСемейство с две деца ще почива за около 3 000 лева, а преди дни в комплекса отвори врати детски кът за удобство на родителите с малки деца.\n                    \n                    \n                \n                \n                \n                \r\nМеханите са многобройни, затова и винаги ще се намери маса за желаещите да празнуват извън стените на хотелите. Банско основно се слави със своите механи и вкусната храна, която предлагат. Запазени са нашите традиции в готвенето, стари изпитани рецепти – посочва собственик на механа в града.\n\r\nПистите вече са готови за сезона, оръдията за изкуствен сняг работят.\n\r\nКапацитетът на хотелската база за Нова година в Пампорово също е зает на сто процента.\n\r\nТук основно ще почиват българи, румънци, турци, гърци, руснаци и ирландци. \n\r\nКувертите за празничната нощ варират от 100 до 200 лв.За скиорите са отворени шест писти, а дневната лифт карта е 62 лв. С нея може да се ползва 15% отстъпка за спа център.В Пампорово празниците посрещат над 6000 души. Тридневен празничен пакет в петзвезден хотел в Пампорово излиза около 450 лв. на човек. \n\r\nКувертите за празничната вечер  варират от 100 до 200 лв. в зависимост от категорията на хотела, обясни Антон Илиев, комплексен управител в Пампорово.", "date": "2019.12.29", "title": "Хотелите в Банско и Пампорово пълни, почивката - 1500 лв."}
{"url": "https://www.dnes.bg/world/2019/12/29/zaginal-i-evakuirani-na-fidji-zaradi-ciklona-sarai.434312", "text": "Един човек загина на архипелага Фиджи, а един е обявен за безследно изчезнал в резултат на силните ветрове и проливните дъждове, съпътстващи преминаването на тропическия циклон Сарай, предаде БТА като цитира Ройтерс.\r\n\r\nЦентърът за борба с природните бедствия съобщи, че един човек се намира в интензивно отделение.\r\n\r\nНад 2500 души са настанени в 70 центъра за евакуация.\r\n\r\nНе се очаква тропическият циклон от втора категория да връхлети пряко островите Фиджи, но метеорологичната служба издаде предупреждения за бури и наводнения. В близост до центъра на циклона ветровете са с постоянна скорост от 110 км/ч и пориви до 150 км/ч.\r\n\r\nЦиклонът се движи на изток с постоянна скорост от близо 10 км/ч и се очаква да достигне района на архипелага Тонга вдругиден. Метеорологичната служба на Тонга вече издаде предупреждение за проливни дъждове и опасност от внезапни наводнения.\r\n ", "date": "2019.12.29", "title": "Загинал и евакуирани на Фиджи заради циклона Сарай"}
{"url": "https://www.dnes.bg/sofia/2019/12/29/nad-120-snegorina-pypliat-po-ulicite-na-sofiia.434315", "text": "На терен са 122 машини - снегопочистваща техника, които извършват обработки със смеси против заледяване, съобщиха от Столична община /СО/. \r\n\r\nОбработени са пътищата, по които се движат колите на масовия градски транспорт.\r\n\r\nСнегопочистващата техника започва работа по основните улици в районите, както и на вътрешноквартални улици. Опесъчени са пътищата в природен парк \"Витоша\" - Драгалевци - Алеко и Бояна- Златни мостове, уточниха от СО.\r\n\r\nВ момента по-обилен е снеговалежът в южните квартали. \r\n\r\nЕкипи на дирекция \"Аварийна помощ и превенция\" обхождат стръмни и опасни участъци в града, както и мостовите съоръжения, за да проверят състоянието им, допълват от общината.\r\n\r\nВ съобщението се напомня на шофьорите да излизат на пътя само с добре оборудвани за зимата автомобили и да шофират със съобразена със зимната обстановка скорост.\r\n ", "date": "2019.12.29", "title": "Над 120 снегорина пъплят по улиците на София"}
{"url": "https://www.dnes.bg/world/2019/12/29/snimka-s-iahta-a-ne-plashtash-franciia-vzema-merki.434316", "text": "Френските власти получиха разрешение да търсят укрити доходи и избягване на плащането на данъци върху тях и в социалните профили на граждането, след като Конституционният съд постанови, че намерението на правителството не противоречи на основния закон на Републиката.\n\r\nИдеята да се проверява за снимки, качени в социалните мрежи, които могат да показват собственост, която не е декларирана, е част от по-широк закон, приет миналата седмица. Той цели да подобри данъчната събираемост и да се справи с неплащането на налози.\n\r\nФинансовият министър Жерар Дарманен нарече новите правила “още едно средство за борба с измамите”. Пред френския вестник “Фигаро” той заяви, че “ако не плащащ данъци във Франция, но продължаваш да постваш снимки в Инстаграм от Франция, може да има проблем”.\n                    \n                    \n                \n                \n                \n                \r\nМагистратите обаче предупредиха, че съдържание, което е защитено от парола, не трябва да се използва в разследванията на данъчните, които не бива да се простират отвъд публичната информация, поствана от гражданите в интернет. Националният регулатор трябва да следи за стриктното спазване на закона и за начина, по който властите използват събираната информация.\n\r\nВъпреки решението на съда правозащитни организации и агенцията за защита на личните данни CNIL изразиха тревога, че новите правомощия могат да нарушат правото на гражданите на личен живот, съобщава Би Би Си.", "date": "2019.12.29", "title": "Снимка с яхта, а не плащаш: Франция взема мерки"}
{"url": "https://www.dnes.bg/kino/2019/12/29/omraza-zaradi-rasa-zulu.434185", "text": "Темите за расизма и престъпленията са преплетени в криминалния филм на Жером Сал \"Зулу\". Сюжетът ни връща към 90-те години на миналия век, когато млад бял полицай (Орландо Блум) и възрастен негов чернокож колега (Форест Уитакър)тръгват по следите на убиец на млада бяла жена.\r\nОказва се, че престъплението има общо с изчезването на чернокожи деца от улиците, както и с апартейда.\r\nЖером Сал откровено говори за расизма, вмъкнат сред други престъпления като разпространение на наркотици и проституция. \"Зулу\" е първият му англоезичен проект, който участва и на кинофестивала в Кан през 2013 г.\r\nБлум и Уитакър пресъздават силни образи, а личните травми на персонажите им са двигател на филмовото действие. Героят на Уитакър е станал неволен свидетел на убийството на баща си в детството. В днешно време бори несправедливостта като шеф на полицията.\r\n                    \n                    \n                \n                \n                \n                Режисьорът снима реалистичен филм, в който саможертвата няма да е достатъчна, а проблемите, като в живота, са почти невъзможни за разрешаване.\r\nГледайте \"Зулу\" на 29 декември от 23.00 часа по телевизия .\n\r\n ", "date": "2019.12.29", "title": "Омраза заради раса: \"Зулу\" "}
{"url": "https://www.dnes.bg/world/2019/12/29/peticiia-s-priziv-za-otkaz-ot-zariata-v-sidni-na-nova-godina.434317", "text": "Над четвърт милион души са подписали петиция с призив за отказ от новогодишните фойерверки в Сидни, а парите за тях да бъдат похарчени за борба с пожарите, които застрашават града, предаде Би Би Си.\r\n\r\nОколо 4 млн. долара са били похарчени за зарята в града за новата 2019 година, твърдят авторите на петицията, информира БНР.\r\n\r\nФойерверките трябва да бъдат отменени и \"защото може да навредят на хора, изложени на достатъчно дим във въздуха\".\r\n\r\nКметицата на Сидни Кловър Мур обаче заяви, че зрелището ще се състои.\r\n\r\nТя посочи, че изпитва \"дълбоки симпатии\" към подписалите петицията, но шоуто е планирано 15 месеца предварително и бюджетът за него вече е похарчен.\r\n\r\n\"Не можем да отменим фойерверките, а дори да можехме от това нямаше да има особена полза\", обяви кметицата.", "date": "2019.12.29", "title": "Петиция с призив за отказ от зарята в Сидни на Нова година"}
{"url": "https://www.dnes.bg/stranata/2019/12/29/s-pari-ot-briuksel-sa-remontirani-290-km-pytishta-u-nas.434318", "text": "Близо 290 км второкласни и третокласни пътища са рехабилитирани през 2019 г. със средства от ОП \"Региони в растеж\" 2014-2020 г. и Програмата за териториално сътрудничество Интеррег V-A Гърция - България. Това съобщиха от АПИ. Двете програми се финансират от Европейския фонд за регионално развитие и националния бюджет. В основния ремонт на отсечките са вложени около 255 млн. лв. \n\r\nПрез тази година по ОПРР са били ремонтирани 43 км от прохода \"Петрохан\" - важна транспортна връзка на Северозападна с Югозападна България през билото на Стара планина, над 17 км от третокласния път Враца - пещера Леденика, 9 км от околовръстния път на Ловеч /част от пътя Плевен-Ловеч/, над 27 км от пътя Севлиево - Драгановци - Габрово, който осигурява най-кратката връзка между столицата и Габрово и свързва населените места от Северна България с прохода Шипка и Южна България, посочиха от пътната агенция.\n                    \n                    \n                \n                \n                \n                \r\nС финансиране от ОПРР 10-километровият участък от пътя Пловдив - Асеновград вече е с магистрален габарит, с което е осигурен бърз и удобен транспортен достъп на жителите от общините Куклен и Асеновград и от област Смолян до АМ \"Тракия\", летище Пловдив и индустриалния район в околностите на град Пловдив. Ремонтирани са и близо 39 км от пътя Стара Загора - Раднево. Второкласният път осигурява връзката на общините Стара Загора и Раднево с АМ \"Тракия\" и е основна пътна артерия към енергийния комплекс \"Марица Изток\", уточниха от АПИ.\n\r\nПо ОПРР през следващата година продължава ремонтът на още 101 км пътища, на които е работено и през тази година. Сред тях са 32,5 км от пътя Дупница - Самоков, свързващ ГКПП \"Гюешево\" с АМ \"Струма\", с пътя София - Благоевград и АМ \"Тракия\", на 12 км от път III-109 за Мелник, който е единствената транспортна връзка на Мелник и селата Спатово, Хотово и Лозеница с общинския център Сандански, както и на Мелник, Роженския манастир и природния феномен \"Мелнишки пирамиди\" с републиканския път (Е-79) и др.\n\r\nПо Програмата за трансгранично сътрудничество ИНТЕРРЕГ V-A Гърция - България тази година бяха ремонтирани 32 км от пътя Момчилград - Крумовград - Ивайловград. Второкрасният път осигурява удобна връзка за голям брой туристи, пътуващи ежедневно за Гърция. През 2020 г. продължава реконструкцията и рехабилитацията на 7 км от второкласния пътя Средногорци - Рудозем и се предвижда да започне строителството на обходния път на Рудозем, по който ще преминава трафикът към бъдещия контролно-пропускателен пункт \"Рудозем - Елидже\".\n\r\nПо Програмата за трансгранично сътрудничество ИНТЕРРЕГ V-A Румъния - България през 2020 г. ще започне основният ремонт на над 24 км пътища в Северна България. Ще се рехабилитират 9,3 км от пътя Гулянци - Долна Митрополия в област Плевен, както и около 15 км от пътя Костинброд - Берковица - Монтана, пише още в съобщението.", "date": "2019.12.29", "title": "С пари от Брюксел са ремонтирани 290 км пътища у нас "}
{"url": "https://www.dnes.bg/business/2019/12/29/chez-remontira-50-ot-kritichnata-infrastruktura-v-sofiia.434320", "text": "ЧЕЗ Разпределение модернизира половината от критичната инфраструктура на столицата, съобщиха от дружеството.\n\r\nОт стъпването си на българския пазар от ЧЕЗ Разпределение България са подменили половината от кабелите, които са част от критичната инфраструктура, захранваща с електроенергия столицата и са модернизирали повече от 50 процента от подстанциите в нея. \n\r\nОт ЧЕЗ съобщават, че са разработили мащабна програма за модернизация на критичната инфраструктура на София.\r\nСпоред Цветомир Ралчев, директор \"Стратегическо планиране и развитие на мрежата\" в дружеството, основната цел на тази програма е да осигури електрозахранване, каквото отговаря на нуждите на една съвременна европейска столица.\n                    \n                    \n                \n                \n                \n                \r\nОт началото на програмата за модернизация на стратегическата инфраструктура на София досега са били положени 15 000 метра нови кабели 110 киловолта. За разлика от старите, маслени кабели, новите са алуминиеви, са произведени по специална технология и не представляват интерес за крадците. За 2020 г. от ЧЕЗ са предвидили подмяната на 110-киловолтов кабел, наречен \"Дондуков\".\n\r\nОт началото на реализация на програмата са модернизирани 17 подстанции, което позволява автоматизиране на управлението на мрежата в столицата, допълват от ЧЕЗ.\r\n ", "date": "2019.12.29", "title": "ЧЕЗ ремонтира 50% от критичната инфраструктура в София"}
{"url": "https://www.dnes.bg/politika/2019/12/29/ninova-pri-glavniia-prokuror-zaradi-krizata-v-pernik.434321", "text": "Председателят на БСП Корнелия Нинова се срещна с кмета на Перник Станислав Владимиров, кметове на населени места, общински съветници и граждани във връзка с кризата с водата, съобщиха от БСП.\n\n\r\nНа първо място е бил поставен въпросът за отговорността - кой е отговорен за кризата в Перник.\n\r\nНинова е поела ангажимент още днес да поиска среща с главния прокурор Иван Гешев и да разбере докъде е стигнало разследването. След разговор с главния прокурор, е станало ясно, че срещата ще се състои на 6 януари. \n\r\nНа второ място хората са поставили въпроса с дългосрочната програма за подмяна на водопреносната мрежа в града, на довеждащите водопроводи и на пречиствателните станции. По думите на специалисти подмяна ще отнеме години, съобщават още от БСП. \n                    \n                    \n                \n                \n                \n                \r\nСпоред Нинова, положението е бедствено, предстоят тежки месеци и това, от което имат нужда хората, е вода. Тя е била помолена да поеме ангажимента да подпомогне националната кампания \"Дари вода за Перник\". \"Обръщам се към всички - да бъдем съпричастни с перничани\", казала още Нинова.\r\n ", "date": "2019.12.29", "title": "Нинова при главния прокурор заради кризата в Перник"}
{"url": "https://www.dnes.bg/politika/2019/12/29/sblysyci-prezident-premier-oshte-nishto-ne-sme-videli.434319", "text": "Догодина  ще има още по-ожесточени сблъсъци между президента Румен Радев и премиера Бойко Борисов, смята политологът проф. Антоанета Христова.\n\r\n\"Президентът играе много интересна роля. Бъдейки опозиция, убеден в това, че опозиционното му поведение е истинското, автентичното, това, за което той е избран. Той на практика иззема функцията на БСП, той е опозицията\", коментира тя пред Нова тв. \n\n\n\r\nТя очаква, че проекцията на президента за далечното бъдеще е за политическа кариера и сериозно заявява желание за втори мандат. \n\r\nСпоред нея отиващата си година е била много интензивна откъм политически събития. \n                    \n                    \n                \n                \n                \n                \r\n\"Мога да я дефинирам като година на избори. 4 избора – много силни. Два политически и два за различни позиции в прокурорската система“, коментира Христова. \n\r\n\"Това са избори, които подчиниха битките между опозиция и управляващи, между институциите на президентството и министерски съвет. Толкова ожесточено бяха активирани тези битки, че в крайна сметка ние гледахме една засилен битка, на много нива. Ще видим нейното разрешение или по-голямото й развитие през новата година\", смята тя.\n\r\n \"ГЕРБ минава през една много сложна ситуация, която може да се нарече ситуация на очистване. Много политически партии са преживявали криза в такива ситуации, но с негативен резултат. Помните СДС и какво се случи с тях. Това, което прогнозираха хората, че след такъв тип криза ГЕРБ няма да се представи добре, не се случи. Защото лидерът успя да вземе на ръчен партията. Това ръчно управление засега дава добър резултат. То дава добър резултат и заради това, че около него няма конкуренция. БСП е в такава кондиция, толкова много битки и фронтове си е отворила вътре и вън, че не е възможно една партия в такава ситуация да се яви като алтернатива.  Тя може да се опитва да бъде алтернатива, но не може да се заяви\", заяви политологът.", "date": "2019.12.29", "title": "Сблъсъци президент - премиер? Още нищо не сме видели! "}
{"url": "https://www.dnes.bg/obshtestvo/2019/12/29/vmesto-grija-i-opora-nakazaniia-boi-zatvariane-v-maze-i-zaicharnik.434314", "text": "История за насилие в семейството и за \"излишни деца\". За детски рисунки, които издават ужаса у дома и за прабаба, която става майка, разказва в репортаж Нова тв.\n\r\nДетството на Мила и Росица започва не с игри, а с наказания и то от собствената им майка.\n\r\n\"Били са затваряни в мазето и в зайчарник. Бити са и са връзвани със сезал за вратата. Освен това са обръщани с главата надолу\", разказва прабабата на децата Параскева Николова.\n\r\nИзтезанията били насочени предимно към по-голямото момиченце. Освен от майката, то било насилвано физически и от мъжа, с когото тя живеела. Тогава Мила и Росица били на 3 и на 6 години. За това, че нещо се случва в тяхното семейство социалните работници разбрали, когато голямото момиченце е закарано в болницата със счупена ръка след поредния побой.\n                    \n                    \n                \n                \n                \n                \r\n\"Майката е създала ново семейство с мъж и по-голямото дете е било излишно. Причинявайки му болка, са му показвали, че то не е желано там“, обясни психологът Тинка Чумова.\n\r\nНе след дълго, социалните извеждат децата и ги настаняват при тяхната прабаба, която е баба на майка им. Тя е на 67 години и въпреки възрастта се съгласява да ги гледа.\n\r\n\"Бяха ги предали на таткото, но той няма възможност да ги отглежда. Ние със сина ми, техният вуйчо, се съгласихме да ги гледаме. По-добре тук, отколкото да ходят по чужди домове с чужди, хора“, сподели Параскева Николова.\n\r\nПрабабата, която е като майка на децата, се опитва да ги научи на всичко и да запълни всяка празнота в душата им.\n\r\n\"Много голяма отговорност е, ако не е помощта на близките е трудно. Всеки организъм остарява, а и грижите са много“, добавя Параскева.\n\r\nОт три години майката не е виждала децата си, не се е интересувала къде са и дали са добре. Биологичният им баща ги посещава за празниците, но не може да се грижи постоянно за тях.\r\n\"Малката се опитва да каже от време на време името на майка си, ако гледа някоя снимка, но голямата - не. Само казва, \"остави я майка ти“. За мен детето изстинало към нея“, разказва прабабата.\n\r\nДнес двете момичета ходят на училище, усмихват се, а рисунките им са цветни и весели. Въпреки това, социалните не спират да ги посещават и да помагат на прабабата. А тя си пожелава да има сили, за да може да ги отгледа.", "date": "2019.12.29", "title": "Вместо грижа и опора - наказания, бой, затваряне в мазе и зайчарник"}
{"url": "https://www.dnes.bg/dnes-te-kazaha/2019/12/29/29-102019.434325", "text": "\r\n ", "date": "2019.12.29", "title": "29.102019"}
{"url": "https://www.dnes.bg/notifikacii/2019/12/29/sniag-i-stud-v-gyrciia-chast-ot-pytishtata-sa-zatvoreni.434322", "text": "Продължава вълната с ниски температури и обилни снеговалежи в Гърция.\r\n\r\nНе се движат фериботите към част от егейските острови. Пътищата са заледени, съобщи БНР.\r\n\r\nВ област Атика, където се намира Атина, полицията затвори пътища. \r\n\r\nСнегът продължава да вали и движението на автомобили е само с вериги. \r\n\r\nВ Евбеа спасиха студенти от автобус, потънал в снега.\r\n\r\nТемпературите спаднаха до минусови стойности на много места в Гърция. \r\n\r\nЗаледени участъци има по цялата пътна мрежа на страната, предупреждават полицаите и препоръчват внимателно шофиране.\r\n\r\nЗабраниха движението на товарни камиони от Атина към град Ламия.\r\n\r\nОтново са прекъснати фериботните връзки към част от островите в Егейско море поради силни морски бури.\r\n\r\nДнес се очаква сняг и в северната част на Гърция с акцент на Халкидики.\r\n\r\nСтудове и снеговалеж прогнозират синоптиците до началото на следващата година.", "date": "2019.12.29", "title": "Сняг и студ в Гърция, част от пътищата са затворени"}
{"url": "https://www.dnes.bg/obrazovanie/2019/12/29/uchitelko-liubima-na-90-g-matematichka-vse-oshte-predava-znaniia.434339", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        На 90-годишна възраст бивша преподавателка по математика продължава да помага със знанията си на ученици от 4 до 12 клас. Години наред Христина Масларска от карловското село Васил Левски не спира учителската си дейност.\r\nИменно нейната усърдна работа преди 34 години й носи най-голямото отличие в Пловдивска област, присъждано от Съюза на математиците в България, съобщи .\n\r\nБившата преподавателка по математика Христина Масларска започнала работа в село Мраченик веднага след като завършва Института за прогимназиални учители в Пловдив.\r\n                    \n                    \n                \n                \n                \n                Без да пести знанията си, тя дълги години преподава в карловските села Каравелово, Кърнаре, както и в родното си село.\n\r\nИ до ден-днешен Христина Масларска не спира да помага на ученици да повишат успеха си в училище или за кандидатстване в университета.\r\nКъм този момент тя преподава уроци на седем ученици. А за да е в час с новите учебници, по които учат децата, Масларска непрекъснато обогатява знанията си.\n\r\nИ мечтае още много години да бъде здрава, за да бъде отдадена на преподавателската си дейност.", "date": "2019.12.29", "title": "Учителко любима! На 90 г. математичка все още предава знания"}
{"url": "https://www.dnes.bg/world/2019/12/29/chetvyrta-jertva-na-lavini-v-italiia-zagina-skior.434340", "text": "Нова лавина причини смъртта на скиор в Доломитите, който стана четвъртата жертва на снежни маси в италианските Алпи за последните 24 часа, предаде Асошиейтед прес.\r\nСкиорът е един от четиримата души, затрупани от лавината близо до заслон тази сутрин.\r\nВчера снежна стена помете група германски скиори в долината Сеналес, провинция Болцано. Загинаха две 7-годишни момиченца и майката на едното от тях.\r\nРазследващи проверяват дали не е трябвало склонът да бъде затворен за скиори този ден предвид силния риск от лавини.\r\nСилните ветрове повишиха опасността от лавини в италианските алпийски ски зони, които през празниците посрещат множество хора. (БТА)", "date": "2019.12.29", "title": "Четвърта жертва на лавини в Италия, загина скиор"}
{"url": "https://www.dnes.bg/mish-mash/2019/12/29/koi-ot-dvata-pola-e-po-goliam-maistor-v-lyjata.434341", "text": "Мъжете два пъти по-често от жените се считат за майстори на лъжата и че тя минава пред останалите, установи проучване, публикувано във в. \"Метро\".\r\nИзследването било проведено от екипа на д-р Бриана Вериджин от университета в Портсмут. Доказаните лъжци предпочитали да лъжат очи в очи, отколкото чрез други средства за общуване.\r\nД-р Вериджин изтъква, че противно на разпространеното мнение, на хората хората не им се налага да лъжат по няколко пъти на ден. Но съществува малка група плодовити лъжци, отговорни за разпространението на повечето неистини. Те обикновено много добре боравят с думите и са много убедителни.\r\nСпоред проучването на специалистите, около 40 процента от всички лъжи се разпространяват от една доста малка група лъжци.\r\n                    \n                    \n                \n                \n                \n                От направения анализ ставало видно, че най-успешните лъжи много се доближавали до истината. В изследванията на екипа взели участие 194 души, поравно разделени между двата пола. Средната им възраст била 39 години. Те трябвало да отговорят на въпроси като \"колко добри сте в лъжите?\" и \"колко лъжи казвате в продължение на 24 часа\".\r\nУчастниците трябвало да посочат какъв тип били лъжите им и пред кого ги изричали. Оказало се, че хората по-трудно разпознават лъжите, отколкото са си мислили. Шансът им да разкрият някоя неистина бил 50 на 50. (БТА)", "date": "2019.12.29", "title": "Кой от двата пола е по-голям майстор в лъжата?"}
{"url": "https://www.dnes.bg/kino/2019/12/29/politicheska-intriga-v-policeiski-voini-epilog.434182", "text": "Финалната поанта на криминалният филм  \"Полицейски войни - Епилог\" поставя Егор Абросимо. Драматичните събития този път тръгват по време на гореща предизборна борба за поста говорител в петербургската градска дума. \r\nЗа поста едновременно претендират двама много влиятелни бизнесмени - бившият председател на Съюза на ветераните от Афганистан Юри Шубин и бившият ръководител на нефтена компания Пьотр Набоков.\r\nИ двама съперници са готови за ожесточена битка и победа. В най-драматичният момент от кампанията, Шубин е подложен на шантаж от човек, който знае скандални тайни за бизнеса му.\r\nВ същото време полицаите Скрябин и Джексън са решени да намерят доказателства за престъпната дейност на Шубин. Събитията претърпяват необичаен обрат, в  резултат на което Джексън попада в затвора, а Скрябин изчезва без следа. И Шилов отново трябва да се върне в родния град...\r\n                    \n                    \n                \n                \n                \n                В ролите ще видим Александър Устюгов, Дмитрий Биковски-Ромашов, Александър Лисицин, Олег Жданов и Геннадий Косарев. Гледайте \"Полицейски войни - Епилог\" на 29 декември от 21.30 часа по телевизия .\r\n ", "date": "2019.12.29", "title": "Политическа интрига в \"Полицейски войни - Епилог\" "}
{"url": "https://www.dnes.bg/crime/2019/12/29/arestuvaha-direktor-na-gimnaziia-zaradi-podkup.434343", "text": "Арестуваха директора на Професионалната гимназия в Ихтиман заради подкуп. Димитър Бонев е бил задържан от ГДБОП още в петък, предаде .\r\n\r\nОсвен че от две години е директор на държавното училище, той е и бивш кмет на Ихтиман в периода от 1995-а до 2003-а година. От полицията не разкриват подробности за престъплението, за което е задържан. Бонев е отведен в София. \r\n\r\nПо неофициална информация става дума за опит за изнудване срещу местен бизнесмен, който е обработвал земя, собственост на училището.", "date": "2019.12.29", "title": "Арестуваха директор на гимназия заради подкуп"}
{"url": "https://www.dnes.bg/usa/2019/12/29/na-iug-ot-bylgariia-gyrciia-i-sys-sasht-i-s-kitai-ili-mejdu-vashington-i-pekin.432718", "text": "Две посещения през последните месеци могат да бъдат определени като знакови за ориентацията на през последните години - на американския държавен секретар Майк Помпео през октомври и на китайския президент Си Цзинпин през ноември в Атина. Значението на тези визити се съдържа както в конкретните им резултати, така и в това, че очертават две стратегически тенденции в международните връзки на Гърция, които се развиват паралелно, но потенциално могат да влязат в бъдеще в сблъсък. \n\r\n през последните години изглеждат в най-високата си точка от 1974 година насам. Латентният антиамериканизъм в част от гръцкото общество след падането на военната хунта в страната не е тайна. Мнозина обвиняват САЩ за подкрепата на режима на Черните полковници. В гръцкото обществено мнение САЩ често са възприемани и като отчасти отговорни за турската инвазия през лятото на 1974 г. в Кипър. \n                    \n                    \n                \n                \n                \n                \r\nТези обществени настроения неизбежно намираха израз през последните над четири десетилетия и в реториката на гръцките политици. От хладното отношение на Андреас Папандреу към САЩ през 70-те и 80-те години и демонстративното му сближаване с комунистическа България до подчертаното предпочитание към европейското измерение на евроатлантическата общност.\n\r\nНа този фон сърдечният характер на връзките между Атина и Вашингтон напоследък контрастира с добрите, но сдържани отношения в миналото. Още повече, че това възходящо развитие съвпадна с управлението на СИРИЗА - партия, която независимо от еволюцията си има корени в традиционно антиамериканската гръцка крайна левица. \n\r\nТази позитивна тенденция обаче има здрава логика в интересите на двете страни, които придобиха нови измерения, особено след геополитическите размествания в региона след 2014 г., а именно активизирането на руската политика, сближаването на Анкара с Москва и отдалечаването от съюзниците й в НАТО, както и нарасналия интерес към находищата на природен газ в Източното Средиземноморие.\n\r\nГърция вижда в САЩ предимно , както и  в контекста на спора с Турция за обхвата на изключителните икономически зони. С подписаното през октомври тази година в Атина между външните министри на двете страни Майк Помпео и Никос Дендиас допълнение към Споразумението за сътрудничество в съвместната отбрана американското военно присъствие в Гърция се разширява от базата Суда в Крит с още три бази - Лариса, Стефановикио и Александруполис. \n\r\nНарасналото стратегическо значение на Гърция се демонстрира и от факта, че през май САЩ подариха на страната 70 използвани ударно-разузнавателни хеликоптера OH-58D Kiowa Warrior и един транспортен хеликоптер на стойност над половин милиард долара - щедрост, която САЩ не показват към всичките си съюзници.\n\r\nСтратегическият интерес на САЩ в Гърция се демонстрира и от характера на американските инвестиции в страната. Компания с основно американско участие контролира корабостроителницата Неорио на остров Сирос, като се интересува да придобие контрола и върху тези в Елефсина и Скараманга. Американската Ексън Мобил участва в проучванията за природен газ край Крит, а Тесла разработва проект за електроснабдяване на гръцките острови. САЩ бяха и почетен гост на Солунския панаир през 2018 г. Самият американски министър на търговията Уилбър Рос обедини танкерния флот на своята компания DSS с този на гръцкия корабопритежател Евангелос Маринакис.\n\n\n\r\nСАЩ виждат в Атина и възможност да подразнят непостоянния си съюзник Турция, като демонстративно изразяват предпочитание към друг съюзник и то именно Гърция. Гърция обаче има и практическа стойност за САЩ, доколкото, макар и далеч от Турция по отношение на сухопътните сили, не е за пренебрегване като военноморска и военновъздушна сила. Не случайно САЩ включиха тази година Гърция в списъка на потенциалните купувачи на изтребителите F-35, които отказаха да продадат на Анкара.\n\r\nГърция е ключова и за американското желание да разчупят руския монопол в доставките на природен газ за Европа чрез диверсификация на източниците и да подкопаят съпътстващото руско политическо влияние. През южната ни съседка преминава Трансадриатическият газопровод, който в края на миналата година беше свързан с Трансанадолския газопровод и осигури връзката между находищата в Азербайджан и Европа. През май тази година започна работата и по интерконектора Гърция-България. В началото на годината в терминала в Ревитуса пристигна първият кораб с американски втечнен природен газ, а през май от там започнаха и доставки за България. \n\r\nСАЩ активно подкрепят и проекта за терминал за втечнен газ в Александруполис, откъдето ще бъдат извършвани доставки и за нашата страна. САЩ оказват политическа подкрепа на плановете за изграждане на Източносредиземноморския газопровод, който се очаква да свърже откритите през последните години залежи на природен газ край Израел, Египет и Кипър през Гърция с останалите страни от Европа.\n\r\nВ Гърция не хранят илюзии, че в американската позиция няма известна доза конюнктурност. \n\r\nТурският президент Ердоган направи остър завой в посока на Русия въпреки кризата между тях след свалянето на руския изтребител на границата между Турция и Сирия през 2015 г., но между двете страни има достатъчно възможности за противоречия, особено в Сирия, и нищо не изключва нов обрат. \n\r\nСъщевременно няма да е пресилено ако се каже, че понякога отношението на американския президент Тръмп към Ердоган се променя дори в рамките на един ден. Освен това САЩ не са страна по Конвенцията на ООН по морското право, така че Гърция не може да разчита и на постоянна принципна подкрепа от Вашингтон за прилагането на едно международно споразумение, в което САЩ не участват, но на което Атина базира амбициите си да получи значителен дял от потенциалните залежи на природен газ в Източното Средиземноморие. Затова Атина не залага всичко на една карта, а търси и други места, където да инвестира дългосрочно в стратегическите си интереси.\n\r\nОсновни партньори Гърция търси сред останалите страни от ЕС и НАТО. Доколкото и Турция е член на НАТО, позицията на Алианса е предпазлива. В ЕС ситуацията е различна и подкрепата за Гърция на думи изглежда безрезервна, като понякога е подкрепена и с ограничени санкции срещу Турция. Но макар че официалните гръцки представители изразяват публично удовлетворение от солидарността на партньорите си, понякога неофициално се прокрадва и разочарование, че липсата на единство в европейската външна политика пречи на ЕС да бъде ефективен в позицията си спрямо Турция, усложнена и от проблемите с миграцията.\n\r\nВероятноТази дума беше многократно повторена и при посещението на китайския президент Си Цзинпин в Атина през ноември - само няколко дни след като той се срещна с гръцкия премиер Кириакос Мицотакис в Шанхай. При посещението на Си в гръцката столица бяха подписани 16 споразумения, беше договорено и откриването на филиали на две големи китайски банки в Гърция, които да подкрепят финансово китайските инвестиции в страната. Основният интерес на китайския президент в Атина обаче явно беше съсредоточен в пристанището Пирея, където китайската Коско притежава мажоритарен дял.\n\r\nВ статия за \"Катимерини\" в навечерието на посещението си в Гърция Си Цзинпин определи като \"главата на дракона\", за да подчертае стратегическото му значение за Китай. А през септември \"Ханделсблат\" публикува обширен репортаж за китайската инвестиция в Пирея, според който след навлизането на китайците в пристанището през 2008 г. товарооборотът на контейнерния му терминал е нараснал десетократно. През юли Пирея надмина по оборот пристанището на Валенсия и се превърна в най-големия контейнерен терминал в Средиземно море. В момента по този показател Пирея е на пето място в Европа, като след планираните инвестиции се очаква да надмине Хамбург и Бремен и да заеме трето място след Ротердам и Анверс. Пирея е бил и най-бързо развиващият се контейнерен терминал в света през последното десетилетие. Според \"Ханделсблат\" Пирея има стратегическо значение за новия китайски Път на коприната, чрез който Си Цзинпин иска да завладее европейските пазари и да спечели политическо влияние. За тази цел Китай планира да инвестира 800 милиона евро за разширение на пристанището, както и още 300 милиона, ако бъде одобрен проектът за изграждане на четвърти контейнерен кей.\n\r\n Китайска компания притежава 24 процента от гръцкия системен оператор, а има сериозен интерес и към обособени части от гръцката електрическа компания ДЕИ.\n\r\nУсещането на някои, че едва ли не Китай \"изкупува\" Гърция, е преувеличено. За периода 2008 - 2018 г. Китай е на седмо място по обем на преките чуждестранни инвестиции в страната, а САЩ са на шесто, като първите пет места се заемат от европейски страни. Тенденцията в китайските инвестиции обаче е за рязко увеличаване след 2016 г., като с очакваната голяма инвестиция в Пирея Китай вероятно ще се изкачи по-високо в класацията. Подобно на САЩ Китай има интереси и в корабостроенето, като Коско се опитва да получи разрешение да построи собствена корабостроителница или да придобие държавната в Скараманга.\n\r\nРазбира се, в сближаването между Гърция и Китай, поне от гръцка гледна точка, има повече икономика, отколкото геополитика. В китайската гледна точка обаче тези две измерения се сливат. Както коментира специалистът по международни отношения Константинос Филис в сайта insider.gr, една американска и една европейска компания обикновено не могат да инвестират толкова директно, колкото може една китайска, защото първите две не са контролирани от държавата, ще трябва да бъде взето решение на основата на инвестиционния климат и т.н. От друга страна, в случая с Китай или Русия, нещата са по-прости: взима се политическо решение и инвестицията се задейства, като се има предвид и политическата целесъобразност.\n\r\nНяма да е съвсем вярно обаче да приемем, че Гърция вижда в Китай единствено възможност за бързи пари. Китайската инвестиция в пристанището Пирея превръща . И докато Китай засега не изглежда склонен да се намесва пряко в толкова далечни спорове, каквото е напрежението между Атина и Анкара, Пекин въпреки това разполага с достатъчно лостове, за да защити интересите си в почти всяка точка на света. Китай, за разлика от САЩ, е ратифицирал конвенцията на ООН по морското право и има собствените си проблеми в прилагането й. Макар че засега отношенията с Китай изглежда, че нямат пряко отношение към противопоставянето между Гърция и Турция, те могат да се окажат важни, ако ЕС продължи да проявява неефективност спрямо източната гръцка съседка, а симпатиите на САЩ отново се наклонят в полза на Турция. Растящото значение на Гърция за китайските планове в такъв момент би могло да осигури на Атина стратегическа подкрепа.\n\r\nЗасега Гърция успешно успява да експлоатира новопридобитото си геополитическо значение и за Вашингтон, и за Пекин. Изглежда, че на този етап интересите на САЩ и Китай в Гърция не си противоречат пряко въпреки продължаващата търговска война между тях и всички страни получават това, което търсят. \n\r\nЗатова и Вашингтон коментира със сравнително мек тон икономическите връзки на Атина с Пекин и се ограничава до сдържани предупреждения. През септември американският министър на търговията Уилбър Рос препоръча на Гърция да не се свързва прекалено тясно с Китай. А през октомври държавният секретар Майк Помпео каза в интервю за \"Катимерини\", че Гърция има право да взима суверенните си решения, но допълни: \"Искаме да държите очите си отворени\", защото \"когато се появява Китай и проектът изглежда твърде добър, за да е истински, тогава трябва да внимавате\". В гръцкия печат се появяват информации, че САЩ оказват косвен натиск върху Гърция да не използва оборудване на \"Хуавей\" при изграждането на 5Джи мрежите. Но американската реакция на връзките с Китай засега не отива по-далеч. \n\r\nДългосрочният въпрос за Гърция обаче е  При втория сценарий не е изключено един ден Атина да бъде принудена да избира между двамата си по-големи приятели. И в този случай сблъсъкът на интересите на САЩ и Китай в гръцката инфраструктура, корабоплаване, корабостроене, енергетика и телекомуникации изглежда неизбежен.\r\n \r\n/БТА/\r\n ", "date": "2019.12.29", "title": "На юг от България: Гърция и със САЩ, и с Китай или между Вашингтон и Пекин?"}
{"url": "https://www.dnes.bg/index/2019/12/29/tynka-i-hvyrchashta-kosa-kak-da-se-spravite.434279", "text": "Не можем да си избираме какво тяло, кожа и коса да имаме. Но пък винаги има начин да подобрите това, което генетично ви е дадено и да го направите да изглежда добре. Просто трябва да познавате добре „слабите“ си страни и да разполагате с точните техники и продукти.  \r\nДа се фокусираме върху косата. Косата ви е тънка и всеки пъти хвърчи на различни посоки, когато я измиете? Може би трябва да промените нещо в начина си на поддръжка. А именно:\r\n\r\n\r\n \r\nТе съдържат съставки, които изглаждат косъма и го утежняват, така че при сушене да не „лети“. \r\n \r\n\r\n \r\nБалсамът не само пази от заплитане на краищата (често срещан проблем при тънката и лека коса), но и предпазва косата от термичната обработка – сешоари, преси и т.н. Той също така заглажда косъма в края и прави косата леса за разресване.\r\n \r\n\r\n \r\n", "date": "2019.12.29", "title": "Тънка и хвърчаща коса: Как да се справите?"}
{"url": "https://www.dnes.bg/stranata/2019/12/29/ianuari-idva-s-temperaturi-ot-minus-15-do-plius-15-gradusa.434336", "text": "Най-ниските температури през януари у нас ще бъдат между минус 15 и минус 10 градуса, по Черноморието - около минус 5 градуса, а най-високите - между 10 и 15 градуса. Това съобщи Красимир Стоев - синоптик в Националния институт по метеорология и хидрология.\r\nПрез януари се очаква средната месечна температура да бъде около и над нормата, която в Северна България и по високите полета е между минус 3 и 0 градуса, по Черноморието, в Горнотракийската низина и по долината на река Струма - от 0 до 3 градуса, а в планинските райони - между минус 8 и минус 3 градуса. Месечната сума на валежите ще бъде около и под нормата, която е между 30 и 60 литра на квадратен метър, в планините и в най-южните райони - между 60 и 110 литра на квадратен метър.\r\n                    \n                    \n                \n                \n                \n                През първото десетдневие на януари динамиката на атмосферните процеси ще бъде повишена. В началото на месеца от север ще нахлува студен въздух и ще застудее още. На места ще превали слаб сняг. Към 3-4 януари се очаква повишение на температурите. Ще има разкъсана облачност, на места и до слънчево време. В средата на десетдневието от север ще нахлуе студен въздух и температурите ще се понижат. На места ще превали слабо, предимно сняг. В края на десетдневието се повишава вероятността за валежи и за понижение на температурите.\r\nПрез първите дни от второто десетдневие ще се създаде валежна обстановка. От север ще нахлува студен въздух и в по-голямата част от страната ще вали сняг и ще се образува снежна покривка. В средата на периода валежите ще спрат и до края на десетдневието валежи не се очакват.\r\nПрез третото десетдневие температурите ще бъдат близки до обичайните. Около 22, 25 януари и в края на месеца ще има валежи, предимно от сняг.\r\nКлиматичната справка на НИМХ определя януари като най-студения месец от годината у нас и обикновено той определя характера на зимата - мека, нормална или сурова. Времето обикновено е облачно и мъгливо. При нахлувания на студен въздух от северозапад и североизток вали сняг и се създават условия за снежни виелици, особено в Северна България. Средният брой на дните със снежна покривка в Северозападна България е около 20, а по Черноморието от 2 до 5. В планините често духат силни ветрове, обикновено от северозапад и югозапад.\r\nПрез януари са регистрирани и най-големите аномалии на времето в нашата страна. При нахлувания на арктичен въздух след изясняване са достигани най-ниските температури в повечето райони на страната - абсолютният минимум за страната е минус 38,3 градуса, измерен в Трън през 1947 г. През януари има и интензивни затопляния, при които температурите са се повишавали до 20-23 градуса.\r\nСпоред астрономическата справка в началото на януари слънцето в София изгрява в 7 часа и 56 минути, и залязва в 17 часа и 03 минути. Продължителността на деня е 9 часа и 07 минути. В края на месеца слънцето изгрява в 7 часа и 42 минути, и залязва в 17 часа и 37 минути. Продължителността на деня е 9 часа и 55 минути. \r\nФазите на луната през януари са: на 3 януари - първа четвърт, на 10 януари - пълнолуние, на 17 януари - последна четвърт, а на 24 януари е новолуние.  (БТА)", "date": "2019.12.29", "title": "Януари идва! С температури от минус 15 до плюс 15 градуса"}
{"url": "https://www.dnes.bg/notifikacii/2019/12/29/putin-i-merkel-podkrepiha-severen-potok-2.434342", "text": "Руският президент Владимир Путин и германският канцлер Ангела Меркел са се договорили в телефонен разговор днес да продължат да подкрепят газопроводния проект \"Северен поток-2\", предадоха Ройтерс и ТАСС, позовавайки се на съобщение на пресслужбата на Кремъл. \r\nДвамата лидери също така са споделили мнението, че трябва да бъдат засилени политическите и дипломатически усилия за разрешаване на кризата в Либия.\r\nТе са приветствали като положителна стъпка размяната на пленници между украинските правителствени сили и проруските сепаратисти в Източна Украйна. (БТА)", "date": "2019.12.29", "title": "Путин и Меркел подкрепиха \"Северен поток-2\" "}
{"url": "https://www.dnes.bg/index/2019/12/29/kakvi-shte-sa-decata-rodeni-v-godinata-na-plyha.434197", "text": "Според  2020-а ще е годината на (мишка). Китайската нова година настъпва на 25 януари 2020 и ще продължи до 11 февруари 2021-а. \r\nСпециалистите по китайска астрология вярват, че годината на плъха е добра за раждане, тъй като металът е символ, свързван с дълголетие, стабилност, самоконтрол и родените през идната година могат да се радват на подобни качества.\r\n \r\n\r\n \r\nМай, юни, юли, август, септември ще са сред най-подходящите месеци за раждане.\r\n \r\n\r\n \r\nДетето ще бъде родено с късмет, ще се отличава с вродена смелост, усмихнато, весело, приятно, търпеливо, с добри организационни възможности и способност да влиза под кожата на другите с лекота.\r\n \r\nДетето, родено под знака на Плъха е галантно, уважава добрите обноски и ги следва стриктно. То ще заслужи доверието на близките и приятелите си, ще бъде добър слушател, може би леко наивно и скромно. Сред отличителните му качества е силата на характера, умението да разбира другите, нежната му душевност и честност.\r\n \r\nЕдно от отличителните неща за детето от този знак е големият му апетит.\r\n \r\nОсвен това е лоялно, грижовно и умее да общува с другите, да работи в екип. Винаги готово да помогне на приятел.\r\n \r\nМоже да живее в хармония с представители на интуитивния Заек и добре изглеждащата Коза.\r\n \r\nДецата, родени под знака на Плъха, ще се нуждаят от защитата на родителите си. Това ще се дължи най-вече на наивността им и прекалената доброта, която ще позволи други деца да злоупотребят с него.\r\n\r\n", "date": "2019.12.29", "title": "Какви ще са децата, родени в годината на Плъха? "}
{"url": "https://www.dnes.bg/blizak-iztok/2019/12/29/turciia-se-namesi-v-libiia-grajdanskata-voina-stava-globalna.434178", "text": "Руският всекидневник \"Независимая газета\" се спира днес на рязко изострилата се обстановка в Либия, след като едното от двете правителства там - това на Файез Сарадж, което е признато от ООН - официално поиска военна помощ от Турция, за да спре офанзивата на т.нар. Либийска национална армия (ЛНА) начело с Халифа Хафтар срещу столицата Триполи. ЛНА е поддържана от редица страни като Египет, ОАЕ и Русия.\r\n\r\nВестникът цитира турския президент Реджеп Ердоган, който заяви, че още в началото на януари ще поиска парламентът в Анкара да одобри изпращането на турски войски в Либия. Така, според \"Независимая газета\", гражданската война в Либия се превръща в глобална, защото в боевете за Триполи въвлечени ще се окажат либийци, турци, египтяни, суданци и руснаци.\n\n\n\n                    \n                    \n                \n                \n                \n                \r\nСпоред подписания неотдавна меморандум между Турция и либийското Правителство на националното съгласие (ПНС) на Сарадж, размерът и пълномощията на турския военен контингент, който ще пристигне в Либия, не са посочени. Следователно Ердоган може да изпрати там както символична група съветници, така и пълноценни пехотни дивизии, отбелязва вестникът. Ясно е обаче едно: турският президент съзнава, че в Либия той се намесва не в локален конфликт, а във война, в която вече са въвлечени много държави, пише БТА.\n\r\nСред страните, които в една или друга степен подкрепят Хафтар, медиите най-често назовават ОАЕ и Египет, но нерядко като съюзници на ЛНА в пресата фигурират също Франция, Израел, Русия и Судан.\n\r\nРуският всекидневник цитира думите на Ердоган от преди няколко дни, че днес в Либия се намират 5000 наемници от Судан и 2000 наемници от руската частна военна компания \"Вагнер\". \"Какво правят те там? Известно е кой им плаща. Би било неправилно ние да пазим мълчание по този повод\", каза турският президент по време на изненадващата си визита на 25 декември в Тунис. Несъмнено главна тема на преговорите му там е била Либия.\n\r\nОпита се да му отговори говорителят на Кремъл Дмитрий Песков, който категорично отрече участие на руската държава във войната в Либия, която според него е \"станала пристанище за наемници от огромен брой страни\".\r\n\n\r\nВлизането на Турция в либийската война няма да остане без отговор от страна на Кайро, добавя вестникът. По повод изявлението на Ердоган за готовността да окаже помощ на Сарадж с военна сила, египетският президент Абдел Фатах ас Сиси каза, че неговата страна \"няма да позволи на никого да контролира (съседна) Либия. За Египет това е въпрос на национална сигурност\". Отношенията между Анкара и Кайро отдавна са ледени.\n\r\nРедица медии съобщават, че египетски танкове вече са тръгнали към либийската граница, а египетски самолети вече нанасят въздушни удари в Либия по столицата Триполи и по град Мисрата. Турското издание \"Йени шафак\", цитирано от руския вестник, публикува показанията на един от командирите на ВВС на ЛНА Амар Юсеф ал Джакама, взет в плен от войските на Сарадж, който казва, че \"Вагнер\" действа на югоизток от Триполи, в района на град Тархуна.\r\n\n\r\n\"Независимая газета\" публикува мнение на руския експерт по Близкия изток Андрей Чупригин, според когото турските войски едва ли могат кардинално да променят хода на бойните действия в Либия. \"Хафтар вече е спрян и без участието на Турция. Той от 8 месеца се опитва да превземе Триполи, но не успява\", пише Чупригин и обяснява това с факта, че за клановете и племената в Триполитания - района на западна Либия и на столицата Триполи - ЛНА е чужда сила, опираща се на източната част на страната - Киренайка.\n\r\nСпоред вестника противниците на Хафтар обясняват неговите неотдавнашни успехи с дрязгите в редовете на поддръжниците на Сарадж. Той се е скарал с ключовия си съюзник - племето мисрата, чиито бойци съставляват най-боеспособната част от армията на ПНС в Триполи. Но за главна причина за успехите на Хафтар се посочва сериозната военна помощ от чужбина - от арабските страни, а също и от Русия.\n\r\nНеобходимо е да се отбележи, че за разлика от много други страни, Турция от известно време открито поддържа своите фаворити в Либия. Още през ноември Ердоган проведе преговори със Сарадж и подписа с него меморандуми за разбирателство относно морските зони в Средиземно море и за сътрудничество във военната сфера. Първият документ бе оценен от редица страни като крачка към признаване на турската сфера на влияние в региона, а вторият - като свидетелство за скорошно нахлуване на турски войски в Либия, пише \"Независимая газета\".\n\r\nВестникът публикува и мнение на старши научната сътрудничка от Центъра за евроатлантическа сигурност Юлия Кудряшева, която смята, че участието на Турция в бойни действия в Либия е възможно само в ограничени мащаби. \"Анкара едва ли ще се реши на пълномащабна операция, особено самостоятелна, без съюзници. Либия все пак е далече от Турция, условията там са различни от тези в Сирия и Ирак, където турските войски са привикнали да действат. Ако Ердоган все пак се намеси в либийската гражданска война, то ще бъде с ограничени сили, по-скоро за да регистрира своето присъствие в страната, а не за да унищожи съперниците на Сарадж\", каза тя пред \"Независимая газета\".", "date": "2019.12.29", "title": "Турция се намеси в Либия, гражданската война става глобална?"}
{"url": "https://www.dnes.bg/stranata/2019/12/29/zemetresenie-ot-3-3-po-rihter-liushna-bansko.434345", "text": "Земетресение е било усетено в Банско.\r\nСилата му е била 3,3 по Рихтер, според Националния институт по геофизика, геодезия и география на БАН\r\nЕпицентърът му е бил между Банско и Симитли, на 15 километра дълбочина.\r\n\r\nНяма данни за материални щети.", "date": "2019.12.29", "title": "Земетресение от 3.3 по Рихтер люшна Банско"}
{"url": "https://www.dnes.bg/notifikacii/2019/12/29/greta-tunberg-promenite-v-klimata-izvynredno-polojenie.434344", "text": "Шведската екоактивистка Грета Тунберг призова днес в Туитър хората да възприемат климатичните промени като реално извънредно положение в навечерието на Новата година, предаде ДПА.\r\nКлиматичните промени са \"екзистенциално извънредно положение\", към което най-накрая трябва да бъде проявено нужното отношение, без значение на партийните политики или политически мнения, написа тийнейджърката.\r\nТя пусна и линк към видео, показващо колко трябва да бъдат намалени парниковите емисии, за да се постигне целта по Парижкото споразумение за климата повишаването на световните температури да бъде ограничено до 1,5 градуса по Целзий над прединдустриалната епоха.\r\nТова не може повече да бъде една новина сред други новини, \"важна тема\" сред други теми, \"политически проблем\" сред други политически проблеми или криза сред други кризи, пише Тунберг.\r\n                \n                \n                Шестнайсетгодишната активистка, която неотдавна бе определена от списание \"Тайм\" за личност на годината, започна световно движение, за да привлече вниманието към климатичните промени, пропускайки учебните си часове в петъците. Тя проведе първата си стачка през август 2018 година.\r\nОттогава Тунберг участва и изнася речи на срещи, посветени на климата, по целия свят. Тя не лети със самолети по климатични причини и два пъти прекоси Атлантическия океан. (БТА)", "date": "2019.12.29", "title": "Грета Тунберг: Промените в климата - извънредно положение"}
{"url": "https://www.dnes.bg/stranata/2019/12/29/nova-godina-u-doma-kmetyt-na-nesebyr-vyn-ot-aresta.434346", "text": "Специализираният съд е освободил от ареста кмета на Несебър Николай Димитров. Това съобщи за БТА неговият адвокат - Петър Атанасов. Той информира, че мярката е променена в парична гаранция.\r\nНиколай Димитров бе задържан преди местните избори.\r\nМалко по-късно му бе повдигнато обвинение за купуване на гласове.", "date": "2019.12.29", "title": "Нова година у дома! Кметът на Несебър вън от ареста"}
