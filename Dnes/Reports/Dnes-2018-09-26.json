{"url": "https://www.dnes.bg/obrazovanie/2018/09/26/agresiia-poboi-v-shkolata-nazrial-li-e-momentyt-za-ocenka-vyzpitanie.388874", "text": "Българското образование, съобразно потребностите на новото време, навлиза в нов етап от своето развитие. Предпоставките това да се случи далеч не са само в новия образователен закон и многобройните му съпътстващи наредби, в няколкото заложени образователни стратегии и концепции или в шумната заявка, че образованието е приоритет за държавата. То това с приоритета го слушаме всеки път преди избори вече трийсетина години. Безусловен и осъзнат от обществото ни факт е, че доброто образование дава големи шансове за изграждането на силна и просперираща държава, пише в статията \"Възпитанието – ценност или тегоба?\" председателят на Синдикат \"Образование\" Юлиян Петров.\n\n\n\r\n                    \n                    \n                В последните години признахме или по-скоро си припомнихме, че доброто образование е плод на много труд и постоянство, постига се с усилия и строга дисциплина. Стигнахме до откровението, че за трийсетината години на преход сме игнорирали значението и ролята на възпитанието и социалното поведение като основи на доброто образование.\r\nВ този период с лека ръка изоставихме \"старите\" правила като порочни и комунистически, но и напълно безотговорно и лекомислено забравихме да въведем нови. И така бавно и системно създадохме новото \"демократично\" образование, образование на експериментите и липсата на правила. Началото на новото хилядолетие, на новия век наложи необходимостта българското образование да се събуди и то започна да генерира политики и правила, но с голямо лутане и безброй експерименти. \r\nА възпитанието е основен компонент на образование в световен мащаб за всяко общество.\r\nВъзпитанието е процесът, в който възрастните общуват и се грижат за своите деца. Чрез наблюдение, дисциплина, емоционална близост, контрол и изисквания, родителите възпитават децата си и ги подготвят за живота в обществото. Възпитанието започва от първите месеци на детето от родителите, продължава през много етапи на интегрирано въздействие родител-учител в образователните институции, като паралелно с това нарастваща роля има и \"уличното\" възпитание и общественият живот.\r\nПрез 1973 Диана Баумринд разпознава 3 основни вида на родителски стилове. Авторитетен, авторитарен и отстъпчив. Показателите, по които родителите са били оценени, са контролът, който те налагат върху децата си; изискванията за по-голяма зрелост и прецизност при извършването на определени задачи, изслушването и разговорите с детето и неговото обгрижване.\r\nПри авторитетния стил родителите, поддържащи този похват на възпитание, поставят правила и следят за тяхното спазване. Те, обаче, обясняват и дискутират с децата си смисъла на тези правила, изслушват ги и ги разбират. Авторитетните родители са строги, но справедливи, оказващи по-скоро подкрепа, отколкото наказания. Те изискват от децата си да отстояват позицията си, да са социално отговорни и самостоятелни, давайки им условията и подкрепата, от които те имат нужда, за да го постигнат.\r\nПри авторитарния стил родителите установяват правила, които трябва да се спазват на всяка цена. Неизпълнението води до наказания. Те не обясняват и не дискутират методите си и правилата. \"Ти трябва да направиш това, защото аз ти казвам!\".\r\nПри отстъпчивия стил, който е обратното на авторитарния стил, родителите рядко имат изисквания към децата си и рядко ги дисциплинират. Те избягват конфликти и често отстъпват пред капризите на децата си. Не очакват от тях зряло поведение. Отношенията на децата с този вид родители наподобяват по-скоро приятелски, отколкото отношения между родител и дете.\r\nОчевидно, Авторитетният стил е най-успешен и е сочен като правило за родителски стил. Едно изследване на Синдикат \"Образование\" обаче показа, че вече смело можем да посочим съществуването на още един, четвърти стил – стил, в който става правило да няма правила – за лягане, за участие в домашните задължения, за поемане и носене на отговорност при грешки и деяния, неприемливи с етиката и естетиката. Налице е отказ от активно възпитание в ценности – семейни, обществени, морални, човешки. Отсъствието на възпитание е също възпитание. То възпитава в неглижиране на задълженията, пренебрегване на другите, отлагане и отказ от решаване на проблемите, търсене на виновност винаги в другите, безкритичност към себе си. Възпитанието придобива нова визия: Възпитаваме в липса на възпитание!\r\nЗа всеобща радост този четвърти стил все още не е правило, а е избрана възможност само от част от родителите.\r\nДисциплина е процес, който гарантира спазване на определени правила, а липсата на дисциплина превръща правилата във фиктивни. Как е правилно да дисциплинираме децата си, за или против физическото наказание сме? Тези въпроси интересуват учителите, психолозите и родителите еднакво силно. Редица изследвания показват, че физическите наказания (дори съвсем леките шляпвания по бузите) водят единствено до подчинение от страх.\r\nКогато обаче страхът намалее и силите се изравнят, децата често престават да спазват родителските и учителските правила. Често физическите наказания пораждат агресия у децата и те отвръщат на връстниците си с физическа агресия. Физическите наказания или домашното насилие имат пряка връзка с проявите на агресия и насилие в училище. Като алтернатива на физическото наказание е общуването, отделеното време за разговори да обясняваме на децата действията си и да ги насърчаваме да спазват правилата. Децата, възпитавани по този начин, показват много по-добра социална компетентност.\r\nС болка трябва да признаем, че в българските образователни институции няма правила, които да са инструментариум за гарантирано спазване на приетите норми в закони, наредби, училищни правилници и т.н.\r\nСиндикат \"Образование\" направи международно изследване и установи, че в много образователни системи, освен националните и училищни законови норми, съществува и договор между образователната институция и конкретния родител. Великобритания е една от страните, където в частни и държавни училища родителя е задължен да подпише договор, с който да се задължи неговото дете и той самият да спазва училищните и държавни правила. И като задължителна част от всеки договор – санкции при неговото неизпълнение. Например – финансова санкция в размер на 5 000 паунда при неосигуряването на детето или ученика в образователната институция.\r\nВ България договорите между родител и образователна институция са задължителна практика в частните учебни заведения. За първи път с новия КТД тези споразумения вече са и препоръчителни за държавните и общинските училища, но това не означава, че бързо и безпроблемно ще станат реалност. Все още родители, общество и законотворци не са узрели за такъв договор, който гарантира права и задължения на двете страни – обучавания и обучителя, ученика/семейството/ и учителя. И колкото по-бързо в България узреем за този договор, толкова по-бързо училището ще започне да формира граждани, а не маса от индивидуалисти!\n\r\nОценката за постигнатите резултати поведението на ученика в резултат на доброто семейно възпитание и неговото интегриране и социализация в училищния колектив в дух на толерантност, зачитане на чуждото мнение, търпимост и уважение, е тема табу в последните години от новата ни образователна история. Не така е по света. \n\r\nВ Словакия учениците имат оценки за поведението, респ. възпитанието. Законът е постановил, че, ако не си изключително агресивен (побой, палежи в училище), получаваш най-високата оценка/В Българските образователни институции няма и ден без сбивания/. Оценката има значение при формиране на успеха. \n\r\nВ Румъния също има оценка за възпитание, която се влияе от поведението в училище и отсъствията. Тази оценка е в диапазона от 1 до 10. За всеки 10 отсъствия се губи една точка от тази оценка (-1). Разбира се, оценката за възпитание влияе при формиране на бала. Във Финландия преди години е имало оценка за поведението, но вече е премахната, защото не е имала апликация. Семейното възпитание в тази страна е на ниво, при което не се установява неспазване на училищни правилници.\n\r\nВ България все още си спомняме оценката за поведение, която влияеше стимулиращо, но и оценяваше способността на учениците да бъдат в колектив и спазват принципите на общността. Споменът за оценяването на поведението кореспондираше най-вече с представата за наказание, но беше важен и безспорен фундамент за успехите и рейтинга на образователната система. \n\r\nНазрял е вече моментът да въведем оценка \"Възпитание\" в образователната система за българските ученици. Оценка, която да стимулира и възнагради учениците с добро семейно възпитание и успешна социална интеграция. Оценка, която ще демонстрира важността от формирането на ценности в училище и ще бъде стимул за тези ученици, за които възпитанието е дефицит. Защото толерантността, зачитането и уважението към другия, към различията, споделянето на чуждото мнение се градят от родители и учители именно в детска и училищна възраст. \n\r\nА липсата на тези важни и духовни добродетели, наличието на многобройните примери на дефицит в съвременното общество на човешко и гражданско съзнание и поведение, са доказателство за сериозни пропуски и неефективност в образователната ни система.", "date": "2018.09.26", "title": "Агресия, побои в школата... Назрял ли е моментът за оценка \"Възпитание\" "}
{"url": "https://www.dnes.bg/usa/2018/09/26/trymp-vini-kitai-v-sabotaj-na-izborite-za-kongresa.388902", "text": "Президентът на САЩ Доналд Тръмп обвини днес Китай, че иска да попречи на неговата Републиканска партия да спечели междинните избори за Конгрес в САЩ през ноември заради твърдата му линия за търговията, предадоха световните агенции, цитирани от БТА.\n\r\n\"(Китайците) не искат аз да спечеля, ние да спечелим, тъй като аз съм първият (американски) президент, отказал да се подчини на Китай за търговията\", аргументира се той.\n\n\r\nТръмп каза това на първото председателствано от него заседание на Съвета за сигурност на ООН. То е посветено на борбата срещу неразпространението на ядрените, химическите и биологичните оръжия, отбелязва Асошиейтед прес.\n                    \n                    \n                \r\nПрезидентът на САЩ осъди все по-агресивното поведение на Иран. Клането в Сирия стана възможно благодарение на Иран и Русия, отчете той.\n\r\nТръмп все пак благодари на Русия, Иран и сирийското правителство, че са забавили офанзивата си срещу бунтовниците в провинция Идлиб.\n\r\nПрезидентът на САЩ призова за стриктно спазване на санкциите срещу Северна Корея, докато тя сложи край на ядрената си програма.\r\n ", "date": "2018.09.26", "title": "Тръмп вини Китай в саботаж на изборите за Конгреса"}
{"url": "https://www.dnes.bg/akoshtete-vqrvaite/2018/09/26/mechti-mechti-5-prichini-da-niamate-plosyk-korem.388786", "text": "Плоският корем е мечта на всеки човек. едни полагат много усилия да го постигнат. Други обаче го имат без да се стараят особено нито в диетите, нито в упражненията за стегнати коремни мускули.\r\nНякои хора, които спазват здравословен режим на хранене и движение не успяват да постигнат плосък корем въпреки усилията. Защо? Какво би могло да им пречи?\r\n\r\nВъпреки че генетиката не ви обрича автоматично, тя играе съществена роля за това как ще трупате килограми и къде. Склонността към трупане на висцерална мазнина около корема ви прави склонни да наддавате най-вече в тази област и трудно да контролирате този процес.\r\n                    \n                    \n                \r\nГенетиката играе роля и тук. Ако сте генетично предразположени към дадена хранителна алергия или чувствителност, има вероятност да се отключи, но не е задължително. Определени хранителни алергии могат да причинят възпаления, стомашно-чревни реакции, кожни проблеми, подуване на корема, както и трупане на мазнини в областта на талията.\r\n", "date": "2018.09.26", "title": "Мечти, мечти... 5 причини да нямате плосък корем"}
{"url": "https://www.dnes.bg/zvezdi/2018/09/26/emili-rataikovski-omryznalo-mi-e-ot-men-samata.388858", "text": "Въпреки че е световноизвестна, Емили Ратайковски призна, че има проблеми с увереността. Дори ѝ се иска да промени някои неща у себе си и има дни, в които буквално не може да се гледа в огледалото.\r\n27-годишният модел каза пред Glamour: \"Има дни, в които буквално не мога да се погледна в огледалото, защото ми е омръзнало от мен самата. Не ми харесва как изглеждам или искам да променя някои неща у себе си. Ние сме заклещени в телата си, не можем да видим себе си\", казва тя.\r\nЗвездата от \"Gone Girl\" е сред най-следваните знаменитости в социалните мрежи. 19,7 млн. фенове са последвали профила ѝ в Instagram. Но Емили обяснява, че не се интересува от това колко харесвания събират снимките ѝ.\r\n", "date": "2018.09.26", "title": "Емили Ратайковски: Омръзнало ми е от мен самата! "}
{"url": "https://www.dnes.bg/zvezdi/2018/09/26/preslava-hvana-gorata-vae-figura-sled-rajdaneto.388887", "text": "Попфолк певицата Преслава даде живот на малката Паола преди по-малко от две седмици, но вече се е заела с връщането на добрата си форма.\r\nЗа целта тя прави разходки в планината като не пропусна да се похвали с кадри от гората и пред своите почитатели и последователи в социалните мрежи.\r\n \r\nЗа разлика от преди няколко месеца, този път изпълнителката не понася негативи. По време на бременността си тя отнесе критики от фенове за това, че тренира във фитнеса.\r\n \r\n„Специално за всички „разбирачи“, според които бременните не трябва да спортуват. И аз ви обичам“, написа тогава звездата на „Пайнер“. Тя добави и хаштаг, който гласи „лоша майка“.\r\n \r\n", "date": "2018.09.26", "title": "Преслава хвана гората, вае фигура след раждането"}
{"url": "https://www.dnes.bg/obrazovanie/2018/09/26/sedmica-sled-starta-problemi-pred-obrazovanieto.388901", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Учебната година в българските училища започна преди седмица за съжаление с няколко хиляди първокласници по-малко. Проблемите пред образователната система все така стоят. \n\r\nИма сериозен дефицит на учители в цялата страна, като през последните 15 години преподавателите са намалели със 70%. Близо 4000 преподаватели се търсят в цялата страна, а една от причините за острата липса е, че над 5000 специалисти се пенсионират всяка година.\n\n\n\r\nОт друга страна младите и току-що завършили преподаватели пък трудно се насочват към професията заради ниското заплащане. Това е и причината от догодина учителската заплата да скочи на 920 лв. \n                    \n                    \n                \r\n\"Предметите, при които се усеща дефицит са в природните науки, математиката, информатиката и информационните технологии\", коментира в предаването \"Директно\" по телевизия  зам.-министърът на образованието Таня Михайлова. \n\r\nУчителската професия е призвание и кауза, но идеалистичната представа някак помръква пред ниското заплащане. Именно това демотивира и младите преподаватели да бягат от системата на образованието. Как може системата да ги стимулира да останат? \n\r\n\"Искаме да увеличим поетапно заплащането на учителите и до края на четири годишния период то да стане дсвойно. Това е един от лостовете преподавателите да бъдат привлечени\", сподели в предаването зам.-министърът. \n\r\nНай-голямото търсене на учители има и в най-големите градове, заради броя на учебните заведения. Търсене на кадри има в София, Пловдив, Велико Търново, Русе. \r\n ", "date": "2018.09.26", "title": "Седмица след старта: Проблеми пред образованието"}
{"url": "https://www.dnes.bg/mish-mash/2018/09/26/nasa-vidia-tochka-na-mars-mai-e-oportiuniti.388864", "text": "НАСА забеляза повредения си робот \"Опортюнити\" на Марс, макар че все още не е получила сигнали от него.\n\r\nОт  робота няма вест от 10 юни, но наскоро той бе забелязан като бяла точица в средата на кратер в долина на Марс, предаде Франс прес.\n\r\nТочицата се вижда на снимка, направена от космически апарат, който се намира на 267 км над марсианската повърхност.\n\r\nНАСА оповести, че на 20 септември камера с висока резолюция на космическия апарат \"Марс рикънисънс орбитър\" заснела района, където \"Опортюнити\" е в хибернация от появата на голяма прашна буря през юни. Тя бе толкова голяма, че обхвана за месеци цялата Червена планета.\n\r\nБез блокираните от прашната буря слънчеви лъчи, които да захранят слънчевите му панели, \"Опортюнити\" започна \"зимен\" сън през юни, отбелязва БТА. Инженери от НАСА се надяваха, че батериите ще продължат да функционират достатъчно дълго, за да разбудят робота, след като отмине бурята.\n                    \n                    \n                \r\nТя обаче утихна, а НАСА все още не е възстановила контакта си с робота, който бе смятан за безсмъртен, тъй като мисията му, започнала през 2004 г., първоначално бе 90-дневна.\n\r\nНа 31 август НАСА си даде срок до средата на октомври, за да възстанови комуникациите с робота. След това мисията му би трябвало официално да се смята за приключена.\r\n", "date": "2018.09.26", "title": "НАСА видя точка на Марс, май е \"Опортюнити\""}
{"url": "https://www.dnes.bg/eu/2018/09/26/za-ili-protiv-severna-makedoniia-referendum-bez-iasen-izhod.388865", "text": "Искаме да сменим името си, но ако мнозинството откаже – няма план \"Б\". Общо взето това е положението с Македония към момента.\r\nЗападните лидери и правителството в Скопие описват референдума за новото име на страната като исторически шанс да се сложи край на дипломатическата блокада от страна на Гърция, пишат от БТА. Това е възможност правителството да спечели легитимност и може би да направи първите си стъпки към присъединяване към НАТО и стартиране на преговорите за членство в ЕС. \n\r\nАко, обаче, резултатите от референдума са отрицателни или пък той се окаже невалиден заради слабо участие, то не е ясно какво ще се случи от там нататък. Защото Македония няма план \"Б\". \n                    \n                    \n                \r\nИдеалният вариант би бил, ако гражданите гласуват в полза на новото име – Северна Македония. То беше договорено в т.нар. Преспанско споразумение през юни тази година, което беше подписано от левите премиери на Гърция и Македония Алексис Ципрас и Зоран Заев. \n\r\nСпоред него бившата югославска република трябва да бъде преименувана, за да се сложи край на дългогодишното напрежение между двете страни, заради претенциите на Гърция, че името \"Македония\" принадлежи на една от нейните области. \n\r\nСключеното споразумение беше подкрепено от Парламентът в Скопие с 69 гласа „за“. За промени в Конституцията, обаче, Заев ще трябва да се изправи пред тежката задача, за която е необходимо мнозинство от 2/3. Тоест предложението ще трябва да събере минимум 80 от 120 гласа в Парламента. \n\r\nЕдва тогава Гърция също ще премине към ратифициране на споразумението и ще сложи край на пречките пред присъединяването на съседката си към НАТО и членството и в ЕС ще спре да изглежда толкова далечна мечта. \n\r\nМеждувременно Заев насрочи и референдум като ключов тест за народната подкрепа, въпреки че според Преспанското споразумение от Скопие нямат такова задължение. \n\r\nЗападните лидери се надпреварват да посещават македонската столица, за да призоват гражданите на страната да вземат участие в референдума. Това от друга страна беше и сигнал, че западните страни ще помогнат на Македония само ако приеме споразумението с Гърция. \n\r\nПрез последните няколко дни посланието беше предадено лично от германският канцлер Ангела Меркел и външният министър Хайко Маас, американският министър на отбраната Джеймс Матис, австрийският канцлер Себастиан Курц, генералният секретар на НАТО Йенс Столтенберг и еврекомисарят по разширяването Йоханес Хан. \n\r\nЗаев беше още по-директен и предупреди македонците, че трябва да избират – или приемат новото име, или изолацията на страната продължава. \n\r\nВъпросът на референдума пита гражданите: \"Подкрепяте ли членство в НАТО и ЕС чрез приемането на споразумение между Македония и Гърция?“. \n\r\nИзходът от референдума, обаче, не е обвързващ за правителството и Заев може да премине към промяна на Конституцията и утвърждаване на промяната на името на страната, независимо от резултатите от допитването. \n\r\nНационалистическата опозиция, обаче, възразява срещу смяната на името и смята смяната на името за отказ от националната идентичност. Има критики и към процедурата, с която премиерът на страната се опитва да превърне споразумението в закон. \n\r\n\"Референдумът е консултативен, така че резултатите му са без значение за възможната ратификация на споразумението“, заявява пред ДПА преподавателя на университета в Скопие и политически анализатор Биляна Вановска. \n\r\nКонституционният съд отхвърли обвиненията, че референдумът е незаконен, но въпреки това по думите на Вановска той е точно такъв. \n\r\nАко той е необвързващ и със спорна законност, тогава защо изобщо трябва да се провежда? \n\r\nПо думите на университетския преподавател натискът отвън показва, че референдумът е важен за международните играчи. Той трябва да създаде впечатлението, че македонците демократично и доброволно приемат споразумението. Идеята на гражданското допитване е именно гражданите да гласуват а политиците – да последват тяхната воля, независимо от решението на мнозинството. \n\r\nКакво, обаче, ще се случи, ако македонците кажат „не“, не е ясно. \n\r\nСпоред Вановска референдумът няма да успее да събере необходимото участие от над 50%, за да бъде валиден. Правителството на Заев, обаче, ще продължи с прилагането на Преспанското споразумение въпреки това. \n\r\nЕдин неуспешен референдум би „делегитимирал“ Заев. Ако той продължи напред, ще заобиколи народа – източника на неговата власт, а това ще създаде непредсказуема политическа и социална криза, твърди преподавателят. \n\r\nАко, обаче, от Македония изоставят Преспанското споразумение, то изолацията на страната от страна на Гърция ще продължи, а така ще се блокира пътя на Македония към НАТО и ЕС, което ще засили риска от политическа нестабилност. \n\r\nМакедония вече беше на ръба на етническа война през 2001 г., когато албанското население, което е около 1/4 от населението на цялата страна, се разбунтува и поиска повече права. \n\r\nИ в двата случая, обаче, изглежда Македония ще трябва да приеме Преспанското споразумение, ако иска да приключи с международната изолация. Дали референдумът на Заев ще се окаже таралеж, който премиерът на страната сам е сложил в гащите си, тепърва ще стане ясно.", "date": "2018.09.26", "title": "\"За\" или \"Против\" Северна Македония? Референдум без ясен изход!"}
{"url": "https://www.dnes.bg/sofia/2018/09/26/marshrutka-se-zapali-v-dvijenie-v-sofiia-niama-postradali.388905", "text": "Маршрутно такси се е запалило в движение тази вечер, на бул. \"Цветан Лазаров\", в платното по посока към ж.к. \"Дружба 2\". Това съобщиха от пресцентъра на МВР.\r\nМаршрутката не е превозвала пътници, а се е прибирала за гараж. Водачът е невредим.\r\nСигнал за произшествието е получен към 19.25 часа в столичната пожарна. Незабавно към мястото са насочени противопожарни екипи, които да погасят възникналия огън.\r\nТрафикът по булеварда не е затруднен.", "date": "2018.09.26", "title": "Маршрутка се запали в движение в София, няма пострадали"}
{"url": "https://www.dnes.bg/sofia/2018/09/26/fandykova-iadosana-povdignati-shahti-vsichki-v-sofiia-shte-se-smeiat.388868", "text": "Кметът на София Йорданка Фандъкова поиска качествена работа от фирмите, извършващи ремонти в столицата.\r\n\"Бях достатъчно ядосана. Не можем да си позволяваме толкова тежки обекти и толкова много свършена работа да я компрометираме с това, че накрая няма да догледаме 3 повдигнати шахти и всички в София ще се смеят. В София не залагаме процедурите по най-ниска цена, а търсим компаниите с капацитет и по много критерии. Плащаме редовно, осигуряваме достатъчно средства, затова изискваме да се работи много качествено\", заяви столичният градоначалник по време на Осмия дискусионен форум \"Строителството през 2019 година – перспективи и предизвикателства\".\r\nФандъкова помоли строителите да не се захващат с повече работа, отколкото могат да си позволят фирмите им.\r\n                    \n                    \n                Столичният кмет определи като сериозно предизвикателство реконструкцията на двата много големи тунела в София – този под НДК и на бул. \"Царица Йоанна\".\r\n\"Продължаваме работа по важни и стратегически проекти, финансирани с европейски средства. Следващата година очакваме да пуснем в движение първите 8 км от третата линия на метрото от \"Красно село\" до \"Хаджи Димитър\" и в началото на 2020 г. да пуснем и останалите 4 км\", коментира Фандъкова.\r\nОсвен това следващата година ще продължи и работата по проекти, свързани с централната градска част.\r\n\"Развитието на пешеходните пространства е мой много сериозен приоритет. Привлякохме много туристи, вляхме много средства в икономиката. Продължаваме със строителството на училища, детски градини\", допълни тя. \r\n ", "date": "2018.09.26", "title": "Фандъкова ядосана: Повдигнати шахти? Всички в София ще се смеят!"}
{"url": "https://www.dnes.bg/sofia/2018/09/26/tragediia-kamion-pregazi-jena-v-orlandovci.388886", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nТежък инцидент стана в столицата по обед, след като камион прегази жена в кв. \"Орландовци\". Жената е загинала на място.\r\nСигналът е подаден в 12:35 ч. Самосвалът е бил спрял на светофар. В този момент обаче възрастната жена е тръгнала да пресича улицата. Когато шофьорът потеглил, вероятно заради височината на превозното средство, не я е видял и е минал буквално през нея.\r\nМъжът, управлявал камиона, дори не е разбрал какво се е случило докато не е бил догонен на метри от мястото на инцидента от други шофьори, станали свидетели на трагедията.\r\nТой е задържан и към момента се води разследване.", "date": "2018.09.26", "title": "Трагедия: Камион прегази жена в \"Орландовци\""}
{"url": "https://www.dnes.bg/stranata/2018/09/26/gradusite-bavno-pylziat-nagore-v-sybota-obache-shte-vali.388894", "text": "През нощта ще е предимно ясно. Вятърът в повечето райони ще стихне и на места из Западна и Централна България до сутринта ще се образуват слани. Минималните температури ще са предимно между 0 и 5 градуса, по-високи по морския бряг и югоизточните райони, където ще продължи да духа до умерен север-североизточен вятър.\r\nУтре ще е предимно слънчево. Вятърът ще е слаб, в Югоизточна България - до умерен от север-североизток. Дневните температури ще се повишат и максималните ще са между 16 и 21 градуса, в София - около 17, според прогнозата на НИМХ-БАН.\r\nПо Черноморието ще бъде предимно слънчево, с временни увеличения на облачността в южните райони. Ще духа умерен север-североизточен вятър. Максималните температури ще са 17-19 градуса. Температурата на морската вода е 21-23 градуса. Вълнението на морето ще е 3 бала.\r\n                    \n                    \n                Над планините ще бъде предимно слънчево. Ще духа до умерен, по високите и открити части - временно и силен североизточен вятър. Ще се затопли, максималната температура на височина 1200 метра ще е около 10 градуса, на 2000 метра - около 4.\r\nВ петък ще бъде слънчево, с временни увеличения на облачността, предимно висока. Сутрин ще е студено с минимални температури между 2 и 7 градуса и на места ще има условия за слаби слани. През деня вятърът ще се обърне от изток-югоизток.\r\nДневните температури ще продължат да се повишават и максималните ще достигнат 19-24 градуса.\r\nВ събота ще бъде още малко по-топло, но от югозапад облачността ще се увеличава и вплътнява. По-късно през деня ще започнат и превалявания. (БТА)\r\n ", "date": "2018.09.26", "title": "Градусите бавно пълзят нагоре, в събота обаче ще вали"}
{"url": "https://www.dnes.bg/obshtestvo/2018/09/26/vmesto-da-streliat-po-gligani-lovdjiite-blokirat-feribot.388891", "text": "Мирен протест с неефективни действия провеждат ловци в Никопол при ферибота Никопол-Турну Мъгуреле. Те настояват да няма ограничения за групово ловуване на дивя свиня. \n\n\r\nТова е вторият протест на ловци от региона срещу проектозаповед на земеделското министерство за забрана на групов лов на дива свиня, мотивирано  като мярка за недопускане на болестта африканска чума по свинете. \n\r\n\"Обявихме неефективни действия - само присъствие. Ако не бъдем чути и няма заповед за излизане на лов, в събота ще бъдем блокирали вече фериботния комплекс. В момента се пуска една проектозаповед, без да е изпратена до нас. Пусната е тихомълком и ние сме спрени от правото да ловуваме. Не виждаме изобщо ефект от цялата работа - тази дива свиня не трябва да бъде допусната да влезе в България, а в същото време те ни спират да ловуваме точно там, откъдето тя влиза\", коментира пред БНР Красимир Халов, председател на Управителния съвет на ловно-рибарско сдружение \"Никопол\" .\n                    \n                    \n                \r\nЛовците от Никопол  ще  блокират ферибота Никопол-Турну Мъгуреле и в първия ден от ловния сезон - 29 септември. \n\r\n“На 29-и блокираме ферибота от 10.00 до 13.00. В момента нищо не се случва. Това, което е обявено като проектозаповед на министъра, си стои. От понеделник нататък, предполагам, по думите, които се говориха, че блокираме ферибота за постоянно, докато няма промяна в заповедта на министъра или докато не дойдат експерти и специалисти тук да ни убедят, че мерките, които взимат, са правилни“, съобщи още Красимир Халов.", "date": "2018.09.26", "title": "Вместо да стрелят по глигани, ловджиите блокират ферибот "}
{"url": "https://www.dnes.bg/eu/2018/09/26/evroparlamentyt-reje-70-mln-za-turciia.388873", "text": "Европейският парламент ще гласува идната седмица намаляване със 70 млн. евро на предприсъединителната помощ за Турция за тази година заради проблеми с демокрацията, върховенството на закона и свободата на медиите.\r\nПо предложение на бюджетната комисия евродепутатите ще одобрят инициатива на Европейската комисия за орязване на средствата от европейския бюджет за Анкара, които тя получава като кандидат за членство в ЕС.\r\nТе ще бъдат извадени от програмите за Турция и пренасочени към фонда за Африка (€28 млн) и за хуманитарна помощ за Сирия( 42 млн).\r\nМиналия ноември Европарламентът и страните членки се разбраха да замразят €70-те милиона, за да преценят дали ситуацията със законността и основните права в Турция се подобрява, 2 години след неуспешния опит за преврат. Според евродепутатите от бюджетната комисия, които гласуваха само с 1 глас “против” и 4-ма \"въздържали се\", това не се е случило и парите трябва да бъдат отнети окончателно.\r\n                    \n                    \n                Те се позовават на годишния доклад за Турция на Еврокомисията, публикуван през април, според който страната \"се е отдалечила значително от ЕС, особено по отношение на върховенството на законо и основните права\".\r\nПоследна дума за поправката в бюджета ще имат страните членки, но не се очаква те да са на различно мнение, след като европейските лидери се договориха преди година, че отстъплението от демокрацията в Турция трябва да бъде санкционирано и финансово.\r\nЕС и Турция водят преговори за членство от 2005 г. От тогава датира и предприсъединителното финансиране, с което Брюксел подпомага подготовката за интеграцията на Анкара към ЕС. За 2014-2020 г. за Турция в европейския бюджет са предвидени общо 4,45 млрд евро. Тазгодишното орязване на пари е първото откак Турция е страна кандидатка.\r\nЗа 13 години преговори са отворени 16 от 35 преговорни глави и една (за наука и изследвания) е затворена. ЕС замрази фактически преговорите след преврата през 2016 г.\r\nНяма напредък и по свалянето на визите за турски граждани, където Анкара има да изпълнява още 7 условия, включително за промени в закона за тероризма, така че в неговия обхват да не попада политическата опозиция на властта.\r\nЗа последен път европейските лидери и турският президент се срещнаха във Варна през март, с посредничеството на премиера Бойко Борисов. Европейският съвет тогава съобщи, че реформите и състоянието на демокрацията в страната са били в центъра на разговорите между председателите на Съвета и на Комисията Доналд Туск и Жан-Клод Юнкер и турският държавен глава Реджеп Таийп Ердоган.", "date": "2018.09.26", "title": "Европарламентът реже €70 млн. за Турция"}
{"url": "https://www.dnes.bg/zvezdi/2018/09/26/prodadoha-versace-za-nad-2-miliarda.388893", "text": "Американският конгломерат в процес на разрастване, Michael Kors, закупи италианската модна къща Versace за над 2 милиарда, в които се включват и дълговете.\r\nТова безспорно се превърна в една от най-големите новини в индустрията, създавайки въпроси относно бъдещето на бранда.\r\n \r\nСамата сделка ще бъде затворена през 2019 година, а плановете на конгломерата са повече от мащабни.\r\n \r\nВ презентация, представена на инвеститори, Michael Kors обяви, че ще се преименува на Capri Holdings, а глобалната стратегия за Versace планира разрастване от 200 бутика в момента на 300, създаване на онлайн реклама и разширяване на мъжките и женските аксесоари и обувки, пишат от BoF.\r\n \r\nКъм момента това е 35% от бизнеса, а групата има планове да ги увеличи до 60%.\r\n \r\nКато час от новия конгломерат, Донатела Версаче ще остане креативен директор.\r\n\r\n", "date": "2018.09.26", "title": "Продадоха Versace за над 2 милиарда"}
{"url": "https://www.dnes.bg/obshtestvo/2018/09/26/bg-programa-150-hil-ukrainci-i-moldovci-ojiviavat-selata-ni.388863", "text": "От Украйна и от Молдова да бъдат привлечени 150 хиляди работници от българската диаспора в следващите 3 до 5 години. Това е целта на разработвана от КНСБ и работодателски организации демографска програма.\r\nТака ще се запълни недостигът на работна ръка и ще се оживят западащи села, обясни президентът на КНСБ Пламен Димитров, цитиран от БНР.\n\n\n\r\n\"Те нямат статут на граждани на България, това е част от програмата - да им дадем такъв статут по бързата процедура  и така нататък. Това ще реши системния проблем на пазара на труда, тъй като 150 хиляди всъщност работни места в България остават незаети. Българи са – с българско самосъзнание, говорещи български и с български корен. Ангажиментът на местните власти е да се направи карта на изоставените селски къщи, да ги предоставим там, където всъщност е наоколо работното място, където бизнесът е картографирал\", разясни той.\r\n                    \n                    \n                Демографският план ще бъде предложен на правителството до края на годината, каза Пламен Димитров.\r\nПо изчисления на синдиката планираното 10-процентно увеличение на заплатите в бюджетния сектор от догодина вече е недостатъчно на фона на прогнозираното поскъпване на живота през идните месеци.\r\n\"Ние смятаме, че тези, които са под средната работна заплата, даже 1000 лева, във всички сектори трябва да получат между 15 и 20 процента увеличение вече. Да, цената на газа няма пряко влияние върху много стоки и услуги, има косвено влияние, но тя стимулира, калкулира и бута нагоре всички цени, за съжаление по-бързо, отколкото би ни се искало\", посочи синдикалистът.", "date": "2018.09.26", "title": "BG програма: 150 хил. украинци и молдовци оживяват селата ни!"}
{"url": "https://www.dnes.bg/stranata/2018/09/26/pojaryt-na-trakiia-sprial-tir-v-nego-se-udria-drug.388879", "text": "Затворена е дясната и аварийната лента по АМ \"Тракия\", в района на 127 км, посока София, заради тежката катастрофа, за която вече писа Dnes.bg.\n \r\nКатаджии регулират трафика до приключване на работата на пожарните екипи. Движението по магистралата е възстановено в крайна лява лента. \r\nОсигурен е и обходен маршрут за автомобилите към София през пътен възел Войводиново – Пловдив – Голямоконарско шосе.\r\nКъм момента е ясно, че при катастрофата са изгорели два ТИР-а – единият бил спрял в аварийната лента поради техническа неизправност, когато отзад в него се блъснал друг.\r\nВодачът на първия не е пострадал, а тъй като е бил отвън. С обгаряне на едната ръка е вторият шофьор, но е без опасност за живота. \r\nКамионите са с българска регистрация и са изцяло изгорели, съобщиха от МВР.\r\n ", "date": "2018.09.26", "title": "Пожарът на \"Тракия\": Спрял ТИР в него се удря друг"}
{"url": "https://www.dnes.bg/obshtestvo/2018/09/26/edva-6-sklonni-da-vnasiat-oshte-pari-za-zdrave.388860", "text": "Само 6% от българите са съгласни да внасят повече средства от сегашната си здравна осигуровка, но в същото време голяма част доплащат много повече пари.\r\nТова каза Боряна Димитрова от агенция \"Алфа рисърч\", която представи проучване, направено по поръчка на Министерството на здравеопазването.\n\n\r\nПроучването е осъществено в периода 23 юли - 3 август сред 1017 души.\r\nДанните бяха обявени на дискусия, на която здравният министър Кирил Ананиев представи нови варианти за осигурителен модел. Те предвиждат пълна демонополизация на касата или въвеждане на задължително допълнително застраховане.\r\nС над 2 млрд. лв. годишно българите дофинансират здравната система. Парадокс е, че има огромни преки пащания, но едва 35 на сто от запитаните знаят върху какъв доход се осигуряват, като само 21 на сто знаят точно колко средства внасят за здравна осигуровка.\r\n                    \n                    \n                Само 7 на сто твърдят, че са проверили здравното си досие. Липсва икономическа заинтересованост у хората да проследяват какви средства отделят, а в редица случаи се чувстват зависими от лекарите и не проявяват интерес от такъв контрол, показва още проучването.\r\nНад 40 на сто от участниците настояват за високоспециализирано лечение, повече инвестиции в апаратура и обновяване на болниците. Всеки трети иска да има достъп до съвременните лекарства, както и да се проследява ефектът от лечението, предаде БТА.\r\nНад 51% от запитаните смятат, че е възможен нов модел, който да е от полза за лекарите и пациентите. Кредитът на доверие е крехък оптимизъм и той трябва да бъде използван, каза Димитрова. Според 81 на сто от анкетираните трябва да има силен контрол върху изразходването на средствата и качеството на лечението.\r\nОт запитаните 39 на сто твърдят, че трябва да има допълнителни фондове, а не само НЗОК. Хората нямат склонност да доплащат повече за здравна осигуровка, ако не се премахне доплащането.\r\nПромяната в действащия модел е наложителна, каза министърът на здравеопазването Кирил Ананиев, но подчерта, че когато приключат дебатите и се постигне висока степен на съгласие, тогава ще се тръгне по пътя на законодателните промени.\r\nОсновните принципи, залегнали в предлаганите промени, са нов тип контрол, конкуренция между финансиращите органи - НЗОК и здравните застрахователи, премахване на негрегламентираните плащания и модернизация на здравеопазването, обясни той.", "date": "2018.09.26", "title": "Едва 6% склонни да внасят още пари за здраве"}
{"url": "https://www.dnes.bg/stranata/2018/09/26/kilyryt-ot-kaspichan-64-godishen-myj-rodnina-na-jertvite.388883", "text": "64-годишен мъж е задържан като извършител на четворното убийство, което се е случило в къща на ул. \"Раковски\" в Каспичан. \r\nЧетирите трупа са били открити след подаден сигнал до полицията, съобщават от МВР.\n\r\nНа органите на реда се е обадила 28-годишна жена от село Мадара, която от два дни не можела да се свърже с майка си. \r\nЗаедно с двама полицейски служители се отправили към дома, където били установени четирите трупа. \r\nУбити били възрастно семейство на 81 и 70 години, както и техните син и дъщеря на 46 и 48 години. \r\nПо телата им са открити наранявания, причинени от нож или брадва. \r\nЗадържан е съседът на семейството, с когото имат и роднинска връзка. \r\n                    \n                    \n                В имота му са намерени следи, които съответстват на извършеното престъпление. \r\nНай-вероятната причина за убийството е битов скандал между роднините. Мъжът се разпитва. \r\nРаботата по образуваното досъдебно производство продължава под надзора на прокуратурата. \r\n ", "date": "2018.09.26", "title": "Килърът от Каспичан – 64-годишен мъж, роднина на жертвите "}
{"url": "https://www.dnes.bg/politika/2018/09/26/shtrak-premieryt-na-portret-borisov-s-donald-trymp-i-melaniia.388884", "text": "След като се здрависа с президента на САЩ Доналд Тръмп, с когото се срещнаха на 73-ата сесия на ООН в Ню Йорк и снимката се превърна в сензация в социалните мрежи, сега премиерът Бойко Борисов публикува нов фотос, този път от Белия дом. При това той не е само в компанията на Тръмп, но и на съпругата му Мелания.\n\n\r\n\"Чистосърдечно давам възможност за нови \"анализи\", \"препоръки\", \"тълкувания\" и изяви по повод тази снимка :-) иначе, просто протокол на Белия дом\", написа премиерът над историческата снимка.\r\nИронията на Борисов е заради кадъра, запечатал здрависването му с Тръмп, който даде повод и за заядливи коментари от неговите опоненти.\r\n                    \n                    \n                \"Съжалявам за тази истерия, която се вдигна в България от хейтърите и платените тролове на БСП – Бог ми е свидетел, пък и вие, че по никакъв начин не сме парадирали и не сме казали каквото и да е, освен за това, че съм имал разговори с президента Тръмп. Не ми е целта да се снимаме. На някои може да им е, на мен не ми е. Надявам се това да престане, защото е непродуктивно и по никакъв начин не е добре\", отговори обаче той на нападките от преди ден.", "date": "2018.09.26", "title": "Щрак, премиерът на портрет! Борисов с Доналд Тръмп и Мелания "}
{"url": "https://www.dnes.bg/stranata/2018/09/26/mesi-zaradva-fenove-v-zavedenie-vyv-veliko-tyrnovo.388877", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nСиликонова фигура на Лионел Меси се появи в търновско заведение и от няколко дни радва феновете на футболния отбор Барселона в града.\r\nИдеята е на собственика на заведението Хилендар Тодоров, който от години е запален фен на отбора.\r\nМястото пък е емблематично за запалянковците от Велико Търново, които вече 20 години се събират там, за да гледат всеки мач на испанския отбор.\r\nФигурата е направена в реални размери и съвсем скоро ще може да поздравява на испански език посетителите на заведението.\r\n ", "date": "2018.09.26", "title": "Меси зарадва фенове в заведение във Велико Търново"}
{"url": "https://www.dnes.bg/temida/2018/09/26/zatvornik-se-obesi-v-kiliiata-si-v-debelt.388888", "text": "Затворник е открит обесен в килия в затвора в Дебелт. \r\nИнцидентът е станал тази сутрин, докато останалите лишени от свобода са били в двора на затвора. Починалият е намерен от надзиратели увиснал на импровизирано от чаршаф бесило.\r\nЗа случая потвърди и говорителят на Апелативната прокуратура в Бургас Йовита Григорова, предаде БТА. Тя информира, че е започнало досъдебно производство под надзора на Окръжна прокуратура - Бургас.\r\nПочиналият бил в затвора в Дебелт след наложена му присъда \"лишаване от свобода\" за срок от 3 години за кражба.", "date": "2018.09.26", "title": "Затворник се обеси в килията си в Дебелт"}
{"url": "https://www.dnes.bg/stranata/2018/09/26/v-panika-zaradi-dim-myj-skochi-ot-3-iia-etaj-i-zagina.388880", "text": "Млад мъж е загинал след скок от третия етаж на жилищна кооперация в Бургас. 32-годишният бил в паника, тъй като видял дим и помислил, че сградата гори. \r\nЖилищната кооперация, където е станал инцидентът, била задимена заради пожар в избените помещения.\r\nПламъците обаче не са стигали до апартаментите. Това са установили пожарникарите, които са пристигнали на място, за да потушат огъня.\r\nРайонът е отцепен, разпитват се очевидци, предаде БТА.\r\nДве деца на възраст под 2 години са приети в болницата в Бургас и ще останат там под наблюдение. Те са в добро здравословно състояние.\r\nОчаква се в болницата да бъдат докарани и две възрастни жени, които пожарникарите са извели от кооперацията. Те също ще бъдат прегледани.\r\nРабота с флекс е вероятна причина за пожара. Мъжът, който работил с електрическата машина в избено помещение на кооперацията, е на 73 години. Там от искра се подпалил стиропор. Изолиращият материал предизвикал силно задимяване в цялата сграда. \r\n ", "date": "2018.09.26", "title": "В паника заради дим: Мъж скочи от 3-ия етаж и загина"}
{"url": "https://www.dnes.bg/temida/2018/09/26/sydyt-pusna-cenko-chokov-pod-domashen-arest.388895", "text": "Спецапелативният съд пусна под домашен арест бившият кмет на Галиче Ценко Чоков. Досега той беше в ареста.\r\nСред мотивите на съдиите е влошеното здравословно състояние на бившия кмет на Галиче, който сега е подсъдим, съобщава БТА. \n\nЧоков страда от диабет, диабетна полиневропатия, няколко язви, дискова болест, урологично заболяване, а наскоро е претърпял операция, като предстоят и други.\r\nЧоков ще бъде в София, и така няма опасност да извърши ново престъпление, какъвто риск има, ако е в Галиче, смятат магистратите. \r\n ", "date": "2018.09.26", "title": "Съдът пусна Ценко Чоков под домашен арест"}
{"url": "https://www.dnes.bg/balkani/2018/09/26/balkanska-sreshta-v-niu-iork-za-zapadnite-balkani.388900", "text": "Министрите на външните работи на България, България, Румъния и Хърватия - Екатерина Захариева, Никос Кодзиас, Теодор Мелешкану и Мария Пейчинович-Бурич, проведоха четиристранна среща в Ню Йорк, на която обсъдиха развитието на европейската интеграция на Западните Балкани и други въпроси от международния дневен ред. Това е втора подобна среща в този формат в рамките на Общото събрание на ООН, съобщи пресслужбата на Министерски съвет.\n\r\nБългарският външен министър Екатерина Захариева заяви, че е много важно да се продължи работата с партньорите от Западните Балкани. \n\r\n\"Следващата година е важно да покажем, че ЕС държи на своите решения. Надявам се тогава да започнат преговори за членство с Тирана и Скопие. А и двете страни трябва да покажат, че са готови да извършат реформите\", каза Екатерина Захариева, предаде БТА. \n                    \n                    \n                \r\nНа 26 юни т.г. под председателството на Захариева държавите членки постигнаха компромис в Съвета \"Общи въпроси\" на ЕС и дадоха зелена светлина за бъдещите преговори за присъединяване с Република Македония и Република Албания. \"Съветът се съгласи да приеме положително напредъка и да отвори пътя за започване през юни 2019 година на преговори за присъединяване\", бе записано в заключенията на Съвета.\n\r\nЗахариева изтъкна важността на референдума в Скопие за споразумението с Гърция, както и необходимостта всички шест държави от региона, които още не са членки на ЕС, да продължат за изпълняват реформите и препоръките, за да има видим напредък.\n\r\nМинистър Мария Пейчинович-Бурич изтъкна, че от последната среща миналата година регионът вече е много променен.\n\r\n\"Ще продължим добрата работа на България по време на нашето председателство на Съвета на ЕС\", заяви румънският първи дипломат Теодор Мелешкану.\n\r\nМинистър Никос Кодзиас предложи всички заедно да посетят Скопие и Тирана, за да покажат политическа подкрепа за тези страни.\n\r\nМинистър Захариева констатира, че четиристранният формат е много полезен и предложи той да бъде разширен на всички нива в министерствата от четирите държави.", "date": "2018.09.26", "title": "Балканска среща в Ню Йорк – за Западните Балкани"}
{"url": "https://www.dnes.bg/stranata/2018/09/26/pytishtata-ni-loshi-kontrolyt-slab-triabva-ni-nov-model.388850", "text": "Качеството на пътищата у нас се оценява ниско. Хората възприемат подчертано негативно и цялостната законодателна рамка и имат много повече изисквания към формите на контрол по пътищата.\r\nСред онези, които шофират, мненията са още по-ярко изразени.\n\n\r\nТова са изводите от ново независимо проучване на \"Галъп интернешънъл\", проведено сред 932 души между 12 и 14 септември по темата за пътната безопасност.\r\nСпоред социолозите българите очевидно търсят нов модел.\r\nСега действащият на практически споделена отговорност между  институциите очевидно се възприема като основен проблем в обществото ни,  когато става дума за пътна безопасност – 82% го оценяват негативно, а  само 10% позитивно. 8% не могат да преценят.\r\n                    \n                    \n                Затова и мнозинство от 74% оценява ниско сега действащото законодателство по темата. 21% го оценяват положително, а останалите не могат да формират мнение.\n\r\nЯсно личи генералното обществено раздразнение по тези въпроси. Това обяснява и недоволството от формите на контрол у нас. 73% ги оценяват като незадоволителни, а само 24% дават положителна оценка. Останалите не могат да преценят. \n\r\nНа този фон високо изглежда недоволството и към качеството на пътищата в България – цели 87% срещу 9% дали положителен отговор. 4% не могат да преценят.\r\nНаскоро в друго изследване на \"Галъп интернешънъл\" се оказва, че българите поставят оценка \"среден 3.15\" на пътищата у нас.\r\n-----------------------------------------------", "date": "2018.09.26", "title": "Пътищата ни лоши, контролът – слаб... Трябва ни нов модел!"}
{"url": "https://www.dnes.bg/sofia/2018/09/26/zakonna-ili-ne-baraka-zastrashava-vekovna-sekvoia-v-borisovata.388866", "text": "Гражданин алармира за постройка в Борисовата градина, която застрашава вековна секвоя от защитен вид.\n\r\nВ сигнал в платформата  той твърди, че в близост до тенис кортове в парка има дърво, което е недостъпно и оградено.\r\n\"В корените на секвоята е направена ламаринена барака, която задушава дървото и спира достъпа на вода до корените. Тези дървета са национално природно богатство, живеят до 2000 години, а въпросното дърво е със сигурност над 100-годишно\", аргументира се подателят.\r\nВ сигнала става ясно, че е отправено запитване до Столичната община дали постройката и законна, но все още отговор няма.\r\n                    \n                    \n                \"Нека направим така, че тази над стогодишна секвоя бъде спасена, за да могат децата и внуците ни също да оценят нейната красота и величие\", завършва гражданинът.\r\nАко видите нередност, проблем, с който се сблъсквате всеки ден и искате да подадете сигнал - направете го онлайн в !\n\r\nПлатформата на Investor Media Group ще ви даде възможност не само да придадете гласност на проблема, но и да изпратите сигнал до отговорните институции.", "date": "2018.09.26", "title": "Законна или не? Барака застрашава вековна секвоя в Борисовата"}
{"url": "https://www.dnes.bg/balkani/2018/09/26/gaf-na-rumynskiia-premier-protestanti-ili-protestirashti.388889", "text": "За нов гаф на румънския премиер Виорика Дънчила пишат днес румънските електронни издания, като посочват, че по време на разговори с евродепутати от групата на социалистите и демократите Дънчила говорила за \"жандармеристката, бита жестоко от протестантите\", вместо от протестиращите, предаде БТА.\n\r\n\"Току-що научих от Виорика Дънчила на заседание на групата на социалистите и демократите, че жандармеристката е била \"бита жестоко от протестантите\". Надявам се, че преводачите са разбрали, че става дума за протестиращите. Да не влезем в религиозен конфликт\", написа в страницата си във Фейсбук румънският евродепутат Каталин Иван, цитиран от телевизия Диджи24.\n\n\n                    \n                    \n                \r\nТелевизията уточнява, че Дънчила е говорила за 23-годишната жандармерситка Щефания, която пострада по време на антиправителствения митинг на 10 август.\n\r\nРумънският премиер от вчера е на двудневно работно посещение в Брюксел, където има срещи с политическите групи в Европейския парламент. Следващата седмица на пленарно заседание на ЕП ще се състоят дискусии за правовата държава в Румъния, напомня Диджи24.", "date": "2018.09.26", "title": "Гаф на румънския премиер: Протестанти или протестиращи?"}
{"url": "https://www.dnes.bg/sofia/2018/09/26/podpaleni-gumi-predizvikaha-pojar-v-sofiia.388872", "text": "\n\r\nПодпалени стари гуми и други отпадъци предизвикаха пожар на кръстовището на ул. \"Козлодуй\" и бул. „Христо Ботев” в София, видя фоторепортер на Dnes.bg.\r\nОгънят е възникнал в изоставена постройка. Няма пострадали хора и няма опасност за съседните сгради, съобщиха от МВР.\r\nНа мястото на пожара са се отзовали две пожарни коли. По думите на търговци в района, постройката е обитавана от бездомници, които вероятно са опитали да се стоплят, запалвайки огън.\r\n ", "date": "2018.09.26", "title": "Подпалени гуми предизвикаха пожар в София"}
{"url": "https://www.dnes.bg/stranata/2018/09/26/sysedsko-klane-v-kaspichan-sled-spor-chetiri-trupa-v-kyshta.388867", "text": "Четири трупа са намерени в къща в Каспичан, съобщават от \"\".\r\nСмята се, че става въпрос за междусъседски конфликт. Версията е, че мъж е нападнал с кухненски сатър възрастно семейство, техният син и дъщеря им.\r\nПо данни на МВР съседът е задържан и в момента се работи по случая.\r\nПо първоначални данни мъжът бил племеник на възрастната двойка и братовчед на децата им. Предполага се, че става въпрос за битов скандал.\r\nТруповете са били открити от племенницата на възрастната двойка. Търсела ги от вчера. Днес отишла до къщата им и станала свидетел на жестоката гледка. Жената все още е в шок.\r\nНа мястото са пристигнали окръжният прокурар на Шумен Маргарита Георгиева и шефът на ОДМВР на града Ялчън Расим.\r\nКъщата, в която са били открити телата на семейството, се намира на ул. \"Раковска\" в Каспичан.\r\nКъм момента достъпът до сградата е ограничен от служителите на МВР. \r\nКриминалистите вече работят по изясняване на подробностите и всички обстоятелства около четворното убийство.", "date": "2018.09.26", "title": "Съседско клане в Каспичан! След спор: Четири трупа в къща"}
{"url": "https://www.dnes.bg/stranata/2018/09/26/tir-se-obyrna-i-lumna-v-plamyci-na-trakiia.388870", "text": "Движението на магистрала \"Тракия\" преди Пловдив, в посока София, е блокирано.\r\nМярката е предприета, след като на пътя се е пребоърнал и запалил ТИР, съобщи репортер на Dnes.bg.\r\nКъм момента няма ясното какво е предизвикало ПТП-то, няма и яснота дали има пострадали.\r\nНа мястото на катастрофата се се образували колони от автомобили, \"Пътна полиция\" регулира трафика.\r\n ", "date": "2018.09.26", "title": "ТИР се обърна и лумна в пламъци на \"Тракия\""}
{"url": "https://www.dnes.bg/football/2018/09/26/myka-na-old-traford-darbi-shokira-iunaited-s-duzpi.388836", "text": "Дарби Каунти нанесе нов удар върху Манчестър Юнайтед, след като го елиминира от турнира за Купата на Лигата.\r\nХората на Франк Лампард спечелиха след дузпи на \"Олд Трафорд\" след 2:2 в редовното време, за да увеличат още повече напрежението върху Жозе Моуриньо.\r\n\"Овните\" водеха в последните секунди, преди Маруан Фелайни да изравни и да се стигне до наказателни удари. При тях отборите бяха солидни, докато не дойде изпълнението на Фил Джоунс, който пропусна.\r\nВ състава на Юнайтед имаше 9 промени от равенството с Уулвърхемптън, като само Лингард и Лукаку запазиха местата си. Въпреки това съставът на \"червените дяволи\" бе доста сериозен.", "date": "2018.09.26", "title": "Мъка на \"Олд Трафорд\"! Дарби шокира Юнайтед с дузпи"}
{"url": "https://www.dnes.bg/stranata/2018/09/26/bedni-i-bogati-deca-nadbavki-pak-niama-da-ima-za-vsichki.388837", "text": "Справедливо или не, но детски надбавки няма да има за всички и през следващата година.\r\nМотивът – към края на 2017 г. от цялото население на страната 1 317 408 са деца до 19 години и ако на всеки един малчуган се дадат пари, бюджетът на социалното министерство нямало да издържи.\r\nТова става ясно от писмен отговор на ресорния министър Бисер Петков на въпрос на депутата от БСП Георги Гьоков.\r\nСоциалистът иска да знае дали има шанс доходният критерий за надбавките да отпадне, защото в момента голяма част от семействата не получават детски, което оставя усещането на несправедливост.\r\nСпоред Петков обаче ако всяко едно българче получава детски в размера, който е определен за тази година това би означавало, че ще са нужни още над 300 милиона лева.\n\r\n                    \n                    \n                Така че само за детски от хазната трябвало да бъдат платени над 650 милиона лева, което пък надхвърляло значително общия бюджет на цялата програма \"Подпомагане на семейства с деца\".\r\nСредствата на програмата за тази година са 570 милиона лева, като 350 милиона от тях отиват за детски надбавки, обяснява Петков.\r\n\"Детските надбавки не са социални помощи, а редът по който се отпуска е изцяло съобразен с Конституцията, в която е посочено, че отглеждането на децата е право и задължение на техните родители и се подпомага от държавата\", уточнява той. \r\nСпоред него критерият за доход има за цел да създаде по-добрата целенасоченост на финансовата подкрепа за отглеждането на децата, защото надбавките идват изцяло от държавния бюджет.\r\nПринципът да се дават детски въз основа на доходите на семейството е залегнал в закона още през 2002 г. ,а размерът на детските се определя всяка година, когато се приема бюджета на държавата.\r\nПрез тази година правителството вдигна месечните помощи за отглеждане на дете. Така на семействата с едно вече се отпускат 40 лева. Тези с две - 90 лв., а за семейства с три деца - 135 лв.\r\nПомощи в този размер вземат домакинствата с до 400 лв. месечен доход на човек. За първи път кръгът на получаващите детски надбавки се разшири и за семействата с доход от 400,01 до 500 лв. на човек. Те получават 80% от пълния размер на помощта.\r\nНапример семейство с едно дете взема 32 лв., а с две - 72 лв. Така добавки вече могат да получават семейства с доходи, близки до средните за страната.\r\nРеално най-ниският размер на помощта е 29 лв. на дете месечно. Тя се получава от семейство с доходи между 400 и 500 лв. на човек и четири деца. Хората с 2 и 3 деца от тази доходна група вземат по 36 лв. При по-бедните родители пък помощта при 4 деца е по 36 лв. на калпак, а при 2 и 3 - по 45 лв.", "date": "2018.09.26", "title": "Бедни и богати... деца! Надбавки пак няма да има за всички "}
{"url": "https://www.dnes.bg/cars/2018/09/26/volvo-v60-se-prevyrna-vyv-vsydehodno-kombi.388845", "text": "Компанията Volvo представи всъдеходния вариант на новото поколение на комбито V60. Моделът се казва Volvo V60 Cross Country, като е получил пътен просвет от 212 мм. Това е със 75 мм повече от стандартния модел.\r\nОще в базовата версия комбито разполага със система за задвижване на четирите колела и специален всъдеходен режим. Моделът е играден на модулната платформа Scalable Product Architecture (SPA), която се използваше и за моделите XC90 и V90 Cross Country. Шасито и окачването са доработени в сравнение със стандартния модел с цел подобряване на оф-роуд възможностите.\n\r\nВ списъка с оборудване на Volvo V60 Cross Country влиза система за помощ при спускане, контрол на стабилността в завоите, електронна система за стабилизация и автопилот Pilot Assist, работещ при скорост до 130 кч/ч.\n                    \n                    \n                \r\nОсвен това крос-комбито е оборудвано с информационно-развлекателна система, работеща с Apple CarPlay, Android Auto и 4G. Има още система за предупреждение при напускане на пътя и специална функция подпомагаща излизането от паркинг на заден ход.\r\n", "date": "2018.09.26", "title": "Volvo V60 се превърна във всъдеходно комби"}
{"url": "https://www.dnes.bg/sofia/2018/09/26/pak-opashki-pred-obshtejitiiata-neuredici-i-nakraia-500-studenti-na-ulicata.388829", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nЗапочва кампанията по настаняване в студентските общежития, а с това започва и обичайното редене на безкрайните опашки. Тази година, обаче, според студентите положението е напълно трагично.\r\nПроблеми с настаняването на бъдещите висшисти се появяват всяка година, но този път неуредиците предизвикаха голямо недоволство и доведоха до искането на две оставки на служители от Поделение \"Социално-битово обслужване\". Те ще бъдат гласувани на академичен съвет днес от 16 ч.\r\nПричината е нерегламентиран достъп на лица до личните данни на студентите, което може да доведе до злоупотреби с тяхната информация. Студенти споделиха пред камерата на , че информация за това кой, с кого и къде е настанен в общежитие, е била публикувана в социалните мрежи, където е достъпна за абсолютно всички – включително и лица, които нямат право да боравят с техните лични данни.\r\n                    \n                    \n                Освен това, тази година има и друго нарушение. Комисията по настаняване трябва да се състои само от студенти чрез избори, които имат мандат от 2 години. През 2018 г.обаче към тях има двама служители, които са от администрацията на СУ и неправомерно разполагат с личните данни на учащите. Именно техните оставки ще бъдат поискани днес.\r\nОпашките пред общежитията започнаха още от 5.30 ч. сутринта, въпреки че касите за плащане отварят едва в 8:30 ч. Причината е, че има само една дата, на която трябва да се настанят студенти от 4 факултета на Софийския университет, което не е станало ясно на учащите, защото на сайта на Комисията по настаняване информацията не е била актуализирана.\r\nКъм момента има реална опасност около 500 студенти да останат на улицата, защото 3 от 10 блока на СУ са в ремонт. Причината е, че е трябвало да се състои среща между Комисията по настаняване и тези на другите университети, за да се уточни дали студентите ще бъдат настанявани в техните блокове чрез разменни писма. Такава среща, обаче, все още не се е състояла, а настаняването чука на вратата.\r\nОт администрацията на СУ всяка година обещават, че ще въведат онлайн плащане на таксите. Студентите обаче са изгубили вяра, че системата може да се подобри.\r\nПроблеми с настаняването на студентите има всяка година. Според тях, обаче, тази настанителна кампания е най-лошата досега. Вече са подадени над 800 писмени оплаквания.", "date": "2018.09.26", "title": "Пак опашки пред общежитията, неуредици и накрая... 500 студенти на улицата? "}
{"url": "https://www.dnes.bg/stranata/2018/09/26/shofior-bez-knijka-s-opasnost-za-jivota-sled-katastrofa.388846", "text": "Неправоспособен шофьор е настанен в болница с опасност за живота след катастрофа край котленското село Мокрен, съобщиха от ОД на МВР - Сливен.\r\nИнцидентът е станал снощи около 20 часа. Установено е, че неправоспособният 32-годишен водач на лек автомобил \"Алфа Ромео\" опитал да изпревари едновременно три товарни автомобила. При маневрата той загубил контрол над колата и се е преобърнал извън пътя. \r\nОсвен него са пострадали и две момчета на 19 и 18 години, пътници в автомобила. Тримата са откарани в МБАЛ-Сливен. \r\nОт болницата съобщиха, че шофьорът е със съчетана травма на гърди, счупвания на крайниците и има реална опасност за живота му. Един от пътниците е приет в неврохирургия с фрактура на прешлените, а другият е с кръвонасядания и не се е наложила хоспитализация.\r\nПо случая е образувано досъдебно производство.", "date": "2018.09.26", "title": "Шофьор без книжка с опасност за живота след катастрофа"}
{"url": "https://www.dnes.bg/obshtestvo/2018/09/26/karolev-proveril-vrana-ne-e-sred-dyrjavnite-imoti.388840", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПетиция-протест срещу одържавяването на \"царските имоти\" се разпространява в интернет.\r\nТя е организирана от сдружението \"Българска корона\". Целта ѝ е да се събере подкрепа за Симеон Сакскобургготски в спора между него и държавата за собствеността на двореца \"Врана\".\n\n\r\n\"Конституционният съд още през 1998 г. е гласувал единодушно, че трябва да се върнат имотите\", заяви в \"България сутрин\" един от инициаторите на подписката - Христо Тракийски.\n\r\nСпоред икономиста Владимир Каролев не е редно някой да твърди, че това са държавни имоти, след като те са национализирани. \n                    \n                    \n                \r\n\"Вчера прекарах няколко часа в библиотеката на Министерството на финансите и прегледах 14 бюджета отпреди Втората световна война. През този период е имало само едно министерство, което е отговаряло за държавните имоти и в него много детайлно, в два списъка, са описвани всички разходи за тях. В тези списъци никъде не се споменава за имота във Врана\", заяви икономистът пред . \n\r\nХристо Тракийски каза, че засега в подписката не са се подписали много хора и тепърва ще се набират подписи.\n\r\n\r\n ", "date": "2018.09.26", "title": "Каролев проверил: \"Врана\" не е сред държавните имоти!"}
{"url": "https://www.dnes.bg/temida/2018/09/26/bylgari-i-syrbi-osydeni-v-belgiia-otglejdali-kanabis.388838", "text": "Български и сръбски граждани са осъдени в Белгия за производство на канабис, съобщават от БТА, позовавайки се на информация от местни медии.\r\nПо случая са били изправени общо седем обвиняеми пред съда, но не се посочва колко от тях са били с български документи.\r\nПроизнесените присъди варират от една година до година и половина лишаване от свобода условно. Обвинението е за участие в оглеждане на 678 растения.\r\nСпоред изнесените данни обвиняемите са отрекли да знаят, че са участвали в организирана престъпна група за производство на наркотици за износ в Холандия.\r\nПо техните думи те били наети от турски гражданин и се грижели за растенията, без да си дават сметка за наркотичното съдържание в тях.\r\nЗа случая първоначално бе съобщено при задържането на групата през 2014 г. в Мускрон, в югозападната част на Белгия. Най-тежката присъда е произнесена за подсъдимия, оказал съпротива на полицията\r\n ", "date": "2018.09.26", "title": "Българи и сърби осъдени в Белгия. Отглеждали... канабис"}
{"url": "https://www.dnes.bg/za-da-se-razbirame/2018/09/26/pyrvoto-vpechatlenie-12-stypki-za-uspeshen-razgovor.388790", "text": "Общуването за едни е лесно, за други е истинско предизвикателство. Независимо дали сте общителна личност или не, едно е важно – да правите добро първо впечатление и да знаете как мъдро да започвате разговор, така че да си създадете приятни и ценни контакти.\r\n\r\n\r\nПопитайте нещо, опитайте се да уточните или разясните определен казус, поискайте помощ. Така ще предразположите другия човек да продължи разговора. Ще му стане приятно, че мнението и помощта му са поискани и ще се постарае да ви помогне.\r\n\r\n                    \n                    \n                Най-честите комплименти, които в много случаи са неискрени и това си личи, са свързани с външния вид. Някои хора ги смятат за повърхностни и сякаш не ги взимат на сериозно. Ако искате да направите истински забележим комплимент, който да предизвика разговор, похвалете черта от характера, реакция или нещо друго, което ви е направило силно впечатление.\r\n\r\nЧовек най-добре се вписва в компания, когато открие общи интереси. Използвайте ги като оръжие за започване на разговор.\r\n", "date": "2018.09.26", "title": "Първото впечатление... 12 стъпки за успешен разговор"}
{"url": "https://www.dnes.bg/obshtestvo/2018/09/26/obshtestvenite-porychki-samo-po-e-pyt-ot-2019-a.388843", "text": "Вицепремиерът Томислав Дончев съобщи, че от началото на следващата година възлагането на обществени поръчки ще става изцяло по електронен път.\r\nВ началото ще е предизвикателство, но след няколко месеца активна употреба ще улесни всички, каза Дончев по време на дискусионен форум \"Строителството през 2019 г. - перспективи и предизвикателства\".\r\nТой призова възложителите да възлагат умно, което според него означава, че трябва да се има предвид не само цената, а да се мисли в перспектива от няколко години какви ще са разходите за експлоатация и поддръжка.\r\nПо думите на вицепремиера най-малодушният подход е възлагане на най-ниска цена. Този подход е сигурен, но добавената стойност от него е относително ниска, добави Томислав Дончев, цитиран от БТА.\r\n                    \n                    \n                Регионалният министър Петя Аврамова заяви, че се очаква строителство да бъде един от моторите на икономически растеж през 2019 г., защото ще се запазят добрите темпове на развитие в секторите \"изграждане на жилища\" и \"инфраструктура\".\r\n2019 г. ще е ключова и за пътното строителство, каза министърът и изтъкна, че водещ приоритет остава безопасността на пътната инфраструктура.\r\nТя информира, че от началото на месеца се работи по нормативни промени за гаранционните срокове за ново строителство и при ремонти на пътища.\r\nПредлага се средно между две и три години да е увеличението на гаранционните срокове на отделните видове строежи, съобщи пред журналисти председателят на УС на Агенция \"Пътна инфраструктура\" Светослав Глосов.\r\nВ пътната инфраструктура не може да се заложи по-голям гаранционен срок от експлоатационния на даден материал, изтъкна Глосов.\r\nНапример износващият слой на асфалтовата настилка има между 6 и 8 години експлоатационен срок. Няма как да сложиш гаранционен срок от десет години, обясни той.", "date": "2018.09.26", "title": "Обществените поръчки – само по е-път от 2019-а"}
{"url": "https://www.dnes.bg/sport/2018/09/26/otlichno-predstaviane-na-svetovnoto-po-kikboks-8-zlatni-medala.388852", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nОтлично се представихме на Световното първенство по кикбокс с цели 8 златни, 6 сребърни и 12 бронзови медала. Състезанието за деца и юноши се проведе в Италия.\r\n17-годишната Кристина Николова грабна златен медал. А пък сребърен медалист е Теодор Христов.\r\n\"Състезателите проявяват развитие и израстване в успехите си. На предишното Световно имахме 2 златни медала, а на това - 8. Всички се представиха блестящо. Децата са страхотни и колективът беше идеален\", отбеляза националният треньор по татами стилове Иван Георгиев пред .\r\nВ студиото на \"България сутрин\" националният треньор по ринг стилове Красимир Кирилов посочи, че на това Световно първенство участвахме с 14 състезатели в ринг стилове, които играеха в стил К1 и Low Kick. \r\nПо негови думи другите страни се съобразяват с нас.\r\n ", "date": "2018.09.26", "title": "Отлично представяне на Световното по кикбокс - 8 златни медала"}
{"url": "https://www.dnes.bg/notifikacii/2018/09/26/resheno-e-kevr-s-posledna-duma-po-energiinite-sdelki.388847", "text": "Комисията за енергийно и водно регулиране ще има последната дума при сделки с активи на енергийните дружества. Това решиха депутатите, като приеха окончателно нови поправки в Закона за енергетиката.\r\nТова са вторите поправки в закона, като сега целта е да се внесе яснота в последните изменения.\n\nПрез март парламентът реши, че КЕВР ще разрешава действия по разпореждане с дялове и акции, представляващи повече от 20% от капитала на търговски дружества, които са лицензирани за пренос и разпределение на електроенергия, топлинна енергия и газ \"с оглед защита на националната сигурност и обществения ред\".\n\r\nСамо че в разпоредбите, приети днес, изрично е посочено, че КЕВР ще има последната дума за сделките. Преди регулаторът да се произнесе, ще трябва всички други компетентни органи да са одобрили продажбата.\n                \n                \r\n\"Този текст внася яснота, защото промените в средата на 2018 г. не поставят срок за това произнасяне и заради това сега се казва, че моментът, в който КЕВР трябва да се произнесе, е веднага, след като тази сделка е одобрена от останалите органи\",обясни шефът на енергийната комисия в НС Делян Добрев от ГЕРБ.\n\r\nТой обаче отказа да коментира продажбата на активите на ЧЕЗ на фирмата на Гинка Върбакова \"Инерком\" с мотива, че има различно тълкуване и е работа на юристите на КЕВР да се произнесат.\n\r\nСпоред едните юристи сделката реално е финализирана, защото е останало да бъде направено само плащането, а според други, след като на се преведени средствата, нищо не е приключило.", "date": "2018.09.26", "title": "Решено е: КЕВР с последна дума по енергийните сделки"}
{"url": "https://www.dnes.bg/crime/2018/09/26/diamantena-voina-dva-kurshuma-v-porshe-to-i-djordj-holivud-trup.388833", "text": "Съпругът на \"Мис България\" 98 Наталия Гуркова бе разстрелян показно в Южна Африка. Джордже Михалевич, който се занимава с търговия с диаманти, бе гръмнат с два куршума в понеделник вечерта.\r\nСъпругата му Наталия Гуркова в този момент била в България и разбрала тук за екзекуцията на мъжа си.\r\n43-годишният бизнесмен е застигнат от смъртоносните куршуми на светофар в град Бедфордвю, недалеч от Йоханесбург.\n\r\nСпоред очевидци Михалевич шофирал синьо \"Порше Панамера\", след като се прибирал от обяд в ресторант. Той спрял на светофара и тогава до него се доближил мотор \"Кавазаки\" с двама мъже на него. Те извадили оръжие и стреляли по страничното стъкло на колата.\n                    \n                \"След това той е продължил да кара колата си още 100 метра, излязъл е и е паднал на земята\", разказа пред \"Труд\" капитан Андре де Жардероще от местната полиция.\r\nПървоначално от полицията отказваха да назоват името на жертвата, тъй като близките му все още не бяха уведомени за смъртта й. По-късно местни журналисти написаха в Twitter, че убитият е именно Джордже Михалевич.\r\nКъм момента властите в Южна Африка отказават да назоват по какви версии се работи за разстрела, тъй като разследването все още продължавало.\r\nЧерногорецът управлява няколко фирми, които се занимават с бизнес с диаманти в Африка – \"Sandton Gold\", \"Diamond Exchange\" и \"Salon Prive\". Според сайта на една от компаниите, освен диаманти, тя изкупува и злато и бижута.\r\nБизнесменът е известен в Южна Африка и като Джордж Холивуд, заради светските му изяви. Той от години живее със семейството си в Йоханесбург. Според местната разследваа журналистка Манди Уинър, Михалевич бил приятел с друг известен бизнесмен от региона Крис Куремитис, известен като Господин Големия, който също бил застрелян преди време.\r\nСпоред Уинър приживе съпругът на Наталия Гуркова е твърдял пред нея, че бизнесът му е чист и законен.\r\nЖурналистката твърди още, че това е четвъртото убийство на гражданин на бившите югославски републики в Южна Африка през последните месеци.", "date": "2018.09.26", "title": "Диамантена война: Два куршума в \"Порше\"-то и Джордж Холивуд – труп!"}
{"url": "https://www.dnes.bg/obshtestvo/2018/09/26/stotici-se-sboguvaha-s-aktrisata-rosica-danailova.388861", "text": "\n\r\nСтотици близки, приятели и колеги се сбогуваха с голямата българска актриса Росица Данаилова. Сестрата на легендата Стефан Данаилов си отиде на 84 години на 23 септември.\n\r\nАктрисата има над 200 роли в киното и театъра, играни на сцените на Народния театър \"Иван Вазов\", Сатиричния театър, Театъра на армията и \"Сълза и смях\".\r\nСред дошлите да се поклонят бяха лидерката на БСП Корнелия Нинова, продуцентът Георги Тошев, Татяна Лолова, както и много други родни актьори.\r\nЗаради почитта към една от големите ни актриса се отлага с няколко часа обявената предпремиера на пиесата \"Един безумен ден\" от Бомарше.\r\n ", "date": "2018.09.26", "title": "Стотици се сбогуваха с актрисата Росица Данаилова"}
{"url": "https://www.dnes.bg/obshtestvo/2018/09/26/chernata-vdovica-i-zastrelianiiat-biznesmen-prikazkata.388844", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nДжордже Михалевич – съпругът на Мис \"България\" 1998 г. Наталия Гуркова, беше убит на светофар в ЮАР вечерта на 24 септември. Така красивата миска се превърна в опечалената красива вдовица – събирателен образ на много жени, клъвнали въдицата на богатите влиятелни мъже.\r\nКлишето става такова с причина, а младите красиви манекенки, овдовели преждевременно, определено са едно от тях.\n\n\r\n\r\n\"Не съм убеден, че мъжът ѝ е част от подземния свят. Не знам кой и на каква база твърди това. Факт е, че човек е убит. Южна Африка има огромни проблеми с престъпността и полицията. От ЮАР в момента бягат много бели хора. Те не искат да живеят повече на това място. Престъпността там е несравнима с Европа. Там се експериментира върху хората с нови синтетични дроги и те стават ходещи оръжия\", отбеляза журналистът Борис Ангелов пред .\r\n                    \n                    \n                Патриция Кирилова се съгласи с позицията на колегата си и допълни, че много българи в ЮАР, които имат заведения, споделят, че стават чести свидетели на престрелки.\r\n\"Вместо манекенките да си намерят нормална работа, те предпочитат да си намерят лесен и бърз начин за постигане на целите си. Но крайният резултат не е щастлив. Все пак има примери, в които жените са спрели да се проституират и са създали семейство. Жената се учи в първите си 7 години да не е проститутка, която да разхожда някакви дрехи по някакви подиуми\", категорична бе Кирилова.\r\nТе коментираха, че в България трудно се правят големи пари по нормален и честен начин.", "date": "2018.09.26", "title": "Черната вдовица и застреляният бизнесмен: Приказката..."}
{"url": "https://www.dnes.bg/crime/2018/09/26/myj-ograbi-i-zaplashi-s-noj-baba-i-diado-ot-belotinci.388862", "text": "Полицията издирва 26-годишен мъж, ограбил и заплашил с нож мъж и жена от село Белотинци, съобщиха от полицията в Монтана.\r\nОколо 02:00 часа тази нощ младият мъж нахлул в дома на 84-годишна жена и 91-годишен мъж.\r\nТой им поискал пари, но при първоначалния отказ, взел намиращ се наблизо нож и започнал да заплашва възрастните, че ще ги наръга.\r\nНападателят отмъкнал от жилището 210 лв и СИМ карта. По случая е образувано досъдебно производство в РУ - Монтана.", "date": "2018.09.26", "title": "Мъж ограби и заплаши с нож баба и дядо от Белотинци"}
{"url": "https://www.dnes.bg/obshtestvo/2018/09/26/manolova-gazyt-na-cena-ot-2015-a-parnoto-s-20-po-skypo.388854", "text": "Комисията за енергийно и водно регулиране обсъди поскъпването на парното и топлата вода с от 2 до 9% от 1-ви октомври.\r\nОт топлофикациите изразиха опасение, че при тези цени ще търпят загуби, а това ще затрудни и потребителите да си плащат сметките.\n\r\nОмбудсманът Мая Манолова каза, че политиката на регулатора е при увеличение на цените на газа да вдига и цените на парното и топлата вода. Но когато газът поевтинява, от това не следва поевтиняване и на парното, подчерта Манолова.\r\n\"Моят въпрос към КЕВР е защо при една и съща цена на природния газ спрямо 2015 година, сега цената на парното е с над 20 процента по висока\", коментира тя, цитирана от БНР.\r\n                    \n                    \n                Председателят на енергийния регулатор Иван Иванов обясни, че примерът на Манолова е за \"Топлофикация\" - София и е от период, в който цената на парното е била задържана ниска, като това е било компенсирано чрез по-високи цени на тока.\n\r\n\"Така нареченият \"данък социално спокойствие\", което означаваше при повишаване цената на природния газ да се задържа цената на топлинната енергия за няколко големи града в България, а за сметка на това цялото население и бизнесът да плащат това чрез сметките за електроенергия. Това е абсолютна несправедливост - да караме хората в малките градове, в селцата и бизнесът да доплащат, за да бъде слабо променена цената на топлинната енергия, която ползват гражданите в няколко големи града на България\".\r\nОсновният аргумент за повишаването на цената на топлинната енергия е планираното увеличение на природния газ от 13,89 на сто от 1-ви октомври.\r\nРазчетите на енергийния регулатор показват, че от началото на другия месец се очаква поскъпване на топлинната енергия в София с 9,97 на сто, а в Пловдив с 8,57 на сто. Между 4 и 6 процента ще се повиши топлинната енергия в Бургас, Плевен, Враца, Велико Търново и Разград. Във Варна - с 2,28%.\r\nПромяна в цената на парното от 1 октомври не се очаква в Русе, Перник, Сливен и Габрово, защото топлофикациите в тези градове работят на въглища.\r\nЦената на топлинната енергия се увеличи от 1-ви юли, така че второто поредно увеличение ще се усети най-вече след 1-ви октомври, защото през лятото потребителите ползват само топла вода, но не и парно.\r\nПо този начин, след второто поредно увеличение на цената за топлинна енергия, сметките за парно и топла вода от 1-ви октомври ще се повишат средно с над 16 на сто за София, в Пловдив - над 9 на сто, в Плевен - с около 20 на сто, Бургас - с около 22 на сто, във Варна - с около 8 на сто.\r\nОкончателното решение за цената на топлинната енергия ще бъде взето на 1-ви октомври на закрито заседание в КЕВР.", "date": "2018.09.26", "title": "Манолова: Газът на цена от 2015-а, парното с 20% по-скъпо!?"}
{"url": "https://www.dnes.bg/obshtestvo/2018/09/26/pedofili-v-neta-iznudvat-deca-i-roditeli-iskat-otkupi-po-5000.388814", "text": "Педофилите са много активни в различните социални мрежи, форуми и сайтове. Те масово се представят за деца и след като спечелят доверието на момчето или момичето му предлагат да правят виртуален секс пред камера. \n\r\nЗаписват видеочата, а след това започват да изнудват децата да се срещат с тях на живо. Така се стига и до реални сексуални контакти. Те отново се записват и така изнудването продължава и става все по-агресивно.\n\nЗа тази опасна практика предупреди на форум в Хасково за интернет безопасност и кибер сигурност началникът на \"Компютърни престъпления\" към ГДБОП Явор Колев, цитиран от \"Монитор\".\r\nТой даде ценни съвети на ученици от Хасково и Димитровград как да се предпазват в интернет, за да не станат жертви на престъпления по време на публичната дискусия от серията \"Безопасен интернет за хората\" в рамките на кампанията \"Безопасен интернет за ЕС\". Тя се организира по идея на евродепутата Ева Майдел, която е посланик на инициативата.\n                    \n                    \n                \r\nНай-уязвими за сексуална експлоатация са децата на възраст между 8 и 12 г. Годишно се разкриват по над 100 случая на сексуални посегателства. Колев предупреди, че педофилите дебнат в много сайтове, като jivotno.com и други за запознанства, както и в социалните мрежи. \n\r\nСъщо с видеозаписи се изнудват и възрастни, но основно за пари. Откупът, поискан от кибер престъпниците в последния разследван случай, е бил между 3000 и 5000 евро.\n\r\nСпециалистът от ГДБОП предупреди и за опасностите от хакерски атаки. Той посочи, че има фирми, които са ужилени от хакери със суми от порядъка на 600 000 евро или 350 000 паунда. Престъпление е и хакването на профили във Fscebook или електронни пощи. Учениците бяха предупредени да са бдителни и при пазаруването в интернет, където могат да им откраднат личните им данни. Потенциално опасни са сайтовете, където цените на стоките са в пъти по-ниски.\n\r\nКолев препоръча на младежите да използват \"къдрави\" пароли с различни символи, букви и цифри. Паролите трябва да се сменят периодично и да се записват на тефтер. Учениците бяха посъветвани да ограничат изявите си в социалните мрежи и да не качват предизвикателни снимки, с които е по-вероятно да станат жертви на педофили. \n\r\nНа по-късен етап при кандидатстване за работа пък може да имат проблеми, защото много от работодателите все по-често проверяват профилите на своите бъдещи служители в социалните мрежи.", "date": "2018.09.26", "title": "Педофили в нета: Изнудват деца и родители, искат откупи по €5000"}
{"url": "https://www.dnes.bg/obshtestvo/2018/09/26/koi-vsyshtnost-e-svetecyt-ot-bailovo-istoriiata-na-diado-dobri.388813", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПриживе дядо Добри беше пример за доброта, човещина и смирение във времето на деградация. Водещият на \"Операция история\" Росен Петров анонсира историята му с една мисъл на Джоко Росич: \"Страната ни пука от добри хора, кофтито е, че ние се вглеждаме в утайката. Пишем за утайката, четем за утайката, правим филми за утайката и ни се струва, че всичко е утайка. А то не е така, около мен е пълно с добри хора. Човек трябва да си отвори очите и ушите и да вижда и да чува\".\n\r\nСпоред Петров дядо Добри е част от новата история, човек, който е далеч от утайката. \n\r\n\"Дядо Добри заслужава да бъде канонизиран за светец от Българската православна църква. Той вече е светец в душите на хората. Той е най-големият частен дарител на катедралния храм \"Св. Александър Невски\" с 35 000 лева дарение, събирани стотинка по стотинка. Събрал е още десетки хиляди левове за други храмове. Малцина знаят, че Дядо Добри е водил много строго счетоводство за всяко дарено левче, че е проверявал стриктно къде и за какво са разходват парите. Светецът от Байлово, както го наричат българите, всъщност е контратеза на всичко, което се случи през годините на прехода. Той е символ на доброто и заслужава да му бъде издигнат скромен монумент\", разказа в \"Операция История\" по  журналистът Цвета Кирилова. \n                    \n                    \n                \r\nВижте целият разказ във видеото.", "date": "2018.09.26", "title": "Кой всъщност е Светецът от Байлово? Историята на Дядо Добри"}
{"url": "https://www.dnes.bg/balkani/2018/09/26/4-g-uslovno-za-bylgarki-v-gyrciia-borili-se-sys-zli-duhove.388815", "text": "Гръцки съд осъди на четири години условно двете българки, които заляха с олио многовековни експонати в Атина от религиозни подбуди, предаде Асошиейтед прес и БТА.\n\n\r\nАдвокатката им Мария Константополу заяви, че клиентките й вярвали, че се борят със зли духове и пречистват експонатите чрез помазване с готварско олио.\r\nЕдна от обвиняемите държала Библия по време на делото и цитирала от нея, за да обясни постъпката си.\r\nПолицията арестува двете чистачки на възраст 48 и 51 години по-рано този месец в музей, чиято охрана била нащрек след два подобни инцидента в други музеи и видяла жените да заливат експонат с олио.\r\nМного от повредените експонати се нуждаят от сериозна реставрация.", "date": "2018.09.26", "title": "4 г. условно за българки в Гърция, \"борили\" се със зли духове"}
{"url": "https://www.dnes.bg/notifikacii/2018/09/26/serina-uiliams-na-37-dominantyt-v-jenskiia-tenis.388752", "text": "\n\r\nНа днешния 26 септември рожден ден празнува една от големите звезди на съвременния женски тенис – Серина Уилямс. Родена в Сагъно, Мичиган през 1981 г., тя е стигала шест пъти до първата позиция в ранглистата на женската тенис асоциация. \n\r\nТя става професионалистка от октомври 1995 година. В своята кариера тя е спечелила 72 титли от турнирите WTA, от които има 23 титли от турнирите от Големия шлем. \n\r\n\n\r\nНейната сестра Винъс Уилямс също е известна тенисистка.\n\r\nТя е единствената тенисистка, печелила повече от 88 млн. долара от наградни фондове. \n                \n                \r\nВ своята кариера досега тя има 801 победи и само 136 загуби.\n\r\nОсвен победите в различните турнири, тя има и цели 4 златни медала от Олимпийски игри. Любопитното е, че 3 от тях са на двойки.\n\r\nТя е последният тенисист, мъж или жена, държал всичките четири титли на сингъл от Големия Шлем едновременно и едва петата жена, постигала някога това. \n\r\nСерина става също и първата жена, заедно с по-голямата си сестра Винъс Уилямс, държала всичките четири титли на двойки от Големия Шлем едновременно, след като Мартина Хингис направи това през 1998 г. \n\r\nНейните 23 титли на сингъл от Големия Шлем я нареждат втора единствено след Маргарет Смит Корт (24 титли), а в Откритата ера Уилямс заема еднолично първото място.\n\r\nТя е единственият тенисист, мъж или жена, печелил поне 6 пъти три от четирите турнира на сингъл от Големия шлем. Единствено от \"Ролан Гарос\" тя има \"скромните\" 3 титли.\n\r\nПрез ноември 2017 година тесисистката се омъжи за бизнесмена и съосновател на Reddit Алексис Оханян. Малко по-късно се роди и първото им дете - Алексис Олимпия Оханян.", "date": "2018.09.26", "title": "Серина Уилямс на 37: Доминантът в женския тенис"}
{"url": "https://www.dnes.bg/world/2018/09/26/zemetresenie-ot-4-9-po-rihter-udari-ostrov-krit.388816", "text": "Земетресение с магнитуд 4,9 по скалата на Рихтер е регистрирано в района на остров Крит, показва справка на Европейския средиземноморски сеизмологичен център.\r\nТрусът е станал в 5:52 местно време, което съвпада и с българското, на 32 километра североизточно от Палекастро и на 130 километра източно от главния град на острова Ираклион на дълбочина от 47 километра. \r\nЗеметресението е усетено силно на остров Крит и на близките острови. Засега няма информация за пострадали хора и нанесени материални щети.", "date": "2018.09.26", "title": "Земетресение от 4,9 по Рихтер удари остров Крит"}
{"url": "https://www.dnes.bg/notifikacii/2018/09/26/izcheznala-izdirvat-krista-vidiana-za-posledno-v-klub.388817", "text": "Семейство, роднини, приятели, а вече и полицията издирват млада жена, която е в неизвестност от петък вечерта миналата седмица. Тя се казва Криста и за последно е видяна пред столичния клуб Мixtape 5.\r\n\"Това е Криста, наша приятелка, изчезнала е в петък и е в неизвестност от тогава. Последно е забелязана на бул. Черни връх в клуб Mixtape 5 вечерта, била е с приятели и след това не са могли да я намерят. Никой не я е чувал или виждал\", пише нейна приятелка.\r\nОт заведението пък ще съдействат със записи от въпросната вечер.\r\nСпоред друг пост във Facebook пък става ясно, че е говорила последно с някакви чужденци пред клуба. Облечена е с широк дънков панталон, бюстие и тъмен суичър.\r\nАко имате информация или сте виждали Криста може да се обадите на тел. 112 или в най-близкото полицейско управление.", "date": "2018.09.26", "title": "Изчезнала: Издирват Криста, видяна за последно в клуб"}
{"url": "https://www.dnes.bg/zvezdi/2018/09/26/zatvor-za-bil-kosbi-za-seksualno-nasilie-i-drogirane.388819", "text": "Американският комедиен актьор Бил Косби, най-известен с главната роля в ситкома \"Шоуто на Косби\", бе осъден на 3 до 10 години затвор за дрогиране и сексуално насилие над жена през 2004 г., предаде БТА.\n\r\nТова означава, че Косби ще излежи най-малко три години в затвора, преди да може да подаде молба за предсрочно освобождаване. Той също така е осъден да плати глоба от 25 000 долара.\n\r\n\"Никой не е над закона и никой не трябва да получава различно отношение в зависимост от това къде живее, кой е, или заради богатство, известност или дори филантропия. Извършването на сексуално насилие с дрогиране има тежка цена и тази цена и свободата ви\", заяви съдия Стивън О'Нийл на делото в град Нористаун, щата Пенсилвания.\n                    \n                    \n                \r\nАдвокатите на 81-годишния Косби бяха поискали домашен арест.\n\r\nТова е първото осъждане на известно лице в ерата на движението #MeToo, в което излязоха наяве случаи на сексуално насилие, извършвано от известни мъже в развлекателната индустрия, журналистиката, политиката и технологичните компании.\n\r\nПрез април Косби бе намерен за виновен в дрогиране и сексуално насилване на Андреа Констанд през 2004 г.\n\r\nНад 50 жени публично обвиниха Косби в сексуално насилие в период от няколко десетилетия, но само жалбата на Констанд стигна до съд. Адвокатите на Косби заявиха, че ще обжалват присъдата. Според специалисти това може да придвижи делото до Върховния съд на щата Пенсилвания, а процедурата може да трае години.", "date": "2018.09.26", "title": "Затвор за Бил Косби за сексуално насилие и дрогиране"}
{"url": "https://www.dnes.bg/sofia/2018/09/26/krai-na-dareniiata-i-mieneto-na-prozorci-po-ulicite-na-sofiia.388818", "text": "Столичните власти ще въдворяват ред на обществените места и ще забранят събирането на парични дарения по улици, булеварди и площади в София. Това предвижда проектът за нова наредба за обществения ред, която общинските съветници трябва да гласуват в четвъртък.\n\r\n\"Изключения се допускат само за кампании на БЧК или юридически лица, които са регистрирани в обществена полза, но след получaване на разрешение. За нарушителите санкцията е от 100 до 300 лева\", каза шефът на комисията по обществен ред към СОС Иван Илиев пред \"\", който е и вносител на наредбата.\n\r\nС наредбата ще се забранят и шумните домашни ремонти в часовете от 22:00 до 8:00 и от 14:00 до 16:00 в работни и почивни дни. Такива ще се допускат само с разрешение на съседите.\n                    \n                    \n                \r\nЦелта на новата наредба е да се реши проблемът с шума в столицата. Затова се забраняват и шумни строителни дейности като разбиване на бетон, къртене, взривни работи в жилищни зони в същите часови пояси, освен ако няма разрешение от районния кмет. \n\r\nЗабраната няма да важи за общински строителни обекти като метрото например, което има строг график. Глобата за нарушение е от 100 до 200 лв. за физически лица и 200-400 лв. за фирми.\n\r\nНовата наредба бе готова още в края на 2017 г., но бе отложена, след като текстове като забраната за пиене на алкохол в паркове и градини предизвикаха сериозни дебати. \n\r\nНаредбата предвижда и санкции за шофьорите, платили да им мият стъклата, докато чакат на кръстовище. Глоба от 100 до 300 лв. ще отнасят и миячите.\n\r\nУличните музиканти, които свирят на улицата без разрешение и с озвучителна уредба ще се глобяват до 100 лв.", "date": "2018.09.26", "title": "Край на даренията и миенето на прозорци по улиците на София"}
{"url": "https://www.dnes.bg/index/2018/09/26/receptata-dnes-polezna-salata-s-karfiol-i-cherven-luk.388743", "text": ":\r\n300 г сварен карфиол\r\n2-3 с.л. майонеза\r\n1 с.л. кисело мляко\r\n4 кисели краставички\r\n1 малка глава червен лук\r\nсол, черен пипер\r\nкопър\r\n \r\n:\r\n \r\nПочистеният карфиол се разделя на малки розички, след което се слага във вряща посолена вода за около 15-20 минути. Когато карфиолът е сварен, може да го прехвърлите в подходяща купа и да го оставите да се охлади за няколко минути.\r\n \r\nСлед това прибавете към него майонезата, киселото мляко, нарязаните на ситно лук и краставички, нарязаните яйца. Завършете салатата с наситнен копър, сол и черен пипер на вкус.\r\n\r\n", "date": "2018.09.26", "title": "Рецептата Dnes: Полезна салата с карфиол и червен лук "}
{"url": "https://www.dnes.bg/notifikacii/2018/09/26/stachka-na-28-septemvri-otmenia-190-poleta-na-ryanair.388821", "text": "Нискотарифният авиопревозвач Ryanair обяви, че ще отмени 190 от своите 2 400 редовни полета поради стачка на на 28 септември на кабинни екипажи в Белгия, Германия, Италия, Холандия, Португалия и Испания, съобщи агенция АФП, цитирана от \"Сега\". В Белгия и Холандия освен кабинния персонал ще стачкуват и пилотите.\r\nПо данни на ръководството на компанията това ще засегне 30 000 клиенти и нарече стачката \"ненужна\".\r\nRyanair постигна договорка със синдикатите в Италия за колективни трудови договори по италианското право със срок на действие от 3 години. Преговорите в Германия, Португалия и Испания продължават, поясниха от концерна.\r\nКомпанията се сблъска с трудови спорове в редица държави, откакто в края на миналата година започна преговори със синдикатите за заплати на пилоти и кабинния екипаж. Служителите настояват за по-високо заплащане и по-добри условия на труд.", "date": "2018.09.26", "title": "Стачка на 28 септември отменя 190 полета на Ryanair"}
{"url": "https://www.dnes.bg/sofia/2018/09/26/zaradi-stroej-hramyt-sveti-georgi-se-napuka.388822", "text": "Храмът  \"Свети Георги\" в столичния кв. \"Дървеница\", който е паметник на  културата с местно значение, се напука след началото на строеж на  четириетажна жилищна сграда. Църковното настоятелство е сезирало  районната община, уви оттам твърдят, че пукнатините не са заради  строежа. \n\n\n                    \n                    \n\n\r\n                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Храмът \"Свети Георги\" в столичния кв. \"Дървеница\", който е паметник на културата с местно значение, се напука след началото на строеж на четириетажна жилищна сграда.\r\nЦърковното настоятелство е сезирало районната община, уви оттам твърдят, че пукнатините не са заради строежа, предаде .\r\nСамо до преди няколко години въпросната строителна площадка в \"Дървеница\" е била зеленчукова градина. Преди няколко месеца обаче започват изкопни дейности, а преди броени дни църквата до нея се напуква.\r\nВизата за проектиране е издадена през 2015 г. от тогавашния главен архитект на София Петър Диков. В закона не е предвидено и посочено отстоянието, което трябва да има от паметник на културата до новострояща се сграда. Всички други изисквания обаче били спазени.\r\nВ началото на месеца Общината праща на проверка екип, който констатира, че няма новопоявили се пукнатини в следствие строежа. Пукнатините били същите още от земетресението през 2012 година, твърдят от Общината.\n\r\nКонструктивното обследване, което е в ход, твърди друго. Основният проблем на сградата е покривната вода, която влиза в основите. За укрепителните дейности, трябвало да плати Светият Синод, защото Общината нямала пари.\n\r\n ", "date": "2018.09.26", "title": "Заради строеж... храмът \"Свети Георги\" се напука"}
{"url": "https://www.dnes.bg/balkani/2018/09/26/v-gyrciia-po-niski-danyci-za-po-evtinite-imoti.388823", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         \r\nПо-ниски данъци за по-евтините имоти планират управляващите в Гърция. С колко по-малко ще се плаща за имот в южната ни съседка и доколко това засяга българските собственици?\r\nПредложнието е от 1 януари 2019 година собствениците на имоти на стойност под 60 хил. евро да плащат с 30% по-нисък имотен данък, а от 2020 година същата отстъпка да важи и за имоти до 250 хил. евро.\r\nПолитическият климат в южната ни съседка пък носи усещането за предстоящи предсрочни избори, предаде .\r\nА докато от СИРИЗА предлагат отстъпки само за по-евтините имоти, от \"Нова демокрация\" обещават отстъпки за всички имоти. Тези обещания засягат и гърци, и чужденци с недвижимо имущество в страната.\r\nТази година брокерите отчитат спад в интереса на българите за покупка на имоти в Гърция. Една от причините е изчерпването на по-старите имоти, чиито цени са по-ниски.\r\n ", "date": "2018.09.26", "title": "В Гърция: По-ниски данъци за по-евтините имоти!"}
{"url": "https://www.dnes.bg/sofia/2018/09/26/proriazani-i-omazani-dyrveta-ginat-pred-krychma-v-slatina.388820", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         \r\nСъседски спор за това унищожават ли се дървета в столичния квартал \"Слатина\".\r\nЖители на района твърдят пред , че собственик на заведение е прорязал стъблата на 4 дървета пред заведението си, като ги е намазал с някаква течност, за да изсъхнат по-бързо. \r\nТе са подали сигнали в Столичната община и в полицията\r\nСпоред общината, глоба на собственика не може да бъде наложена, защото няма как да се докаже, че го е направил. На свой ред той отрича.\r\nАко се установи, че е виновен, може да бъде санкциониран с по хиляда лева за дърво.\r\n ", "date": "2018.09.26", "title": "Прорязани и омазани... дървета гинат пред кръчма в \"Слатина\""}
{"url": "https://www.dnes.bg/rusia/2018/09/26/v-kremyl-shtastlivi-trymp-zabravi-za-rusiia-v-oon.388825", "text": "Вчерашната реч на президента на САЩ Доналд Тръмп пред Общото събрание на ООН бе \"комплект от деструктивни послания, опакован в добри пожелания за глобален мир, стабилност и благополучие\", пише коментатор на вестник \"Известия\".\n\r\nНаблюдателят обаче вижда в политиката на американския лидер \"един несъмнен, макар и неочевиден плюс за миролюбиви страни като Русия - колкото повече усилия полага Вашингтон да руши глобалната архитектура за сигурност и търговията, толкова повече стават шансовете за изграждане на пълноценен многополюсен свят. В него всяка суверенна страна ще може да заеме достойно място\", заключава руският журналист.\n\r\n                    \n                    \n                \"Президентът на САЩ разказа на ООН за всичко, освен за отношенията с Москва\", пише \"Комерсант\", който определя словото на Тръмп като ключово събитие на деня за Общото събрание на организацията.\n\r\nСтопанинът на Белия дом раздели света на съюзници (Индия, Саудитска Арабия, Израел, Полша) и противници (Иран, Венецуела), но само веднъж спомена Русия, и то между другото, констатира вестникът. \"Решил е май да не споменава Русия всуе\", цитира изданието присъствалата в залата говорителка на руското министерство на външните работи Мария Захарова.\n\r\nТръмп \"забрави\" за Русия, докато критикуваше комунизма, отбелязва и \"Московский комсомолец\" и цитира думите на Тръмп, че \"практически навсякъде, където бяха тествани социализмът или комунизмът, те доведоха до корупция, страдания и упадък. Стремежът на социалистите към власт води до експанзия, нахлувания и потисничество. Всички страни по света трябва да се противопоставят на социализма и страданията, които носи той\".\n\r\n\"Доналд Тръмп е противник на комунизма. Но трябва да схванем някои нюанси. За него днешна Русия не е комунистическа страна, а по-скоро приемник на Руската империя, със свой специфичен път и специфична роля на църквата. Затова той надали е искал да хвърли камък по Русия. Друг въпрос е, че Тръмп изреди враговете си на световната арена и Русия не е сред тях. За него врагът са Иран и Венецуела и той трябваше да обясни защо те са лоши. Наложи се да критикува режима на Мадуро, довел Венецуела до крах. Оттук дойде и антикомунистическата теория. Тя няма нищо общо с нас, освен че Русия си има интереси във Венецуела\", обяснява политологът Алексей Макаркин.\n\r\n\"Изказването на Тръмп започна със самовъзхвала - американският президент отбеляза, че за по-малко от две години е успял да постигне повече от всеки свой предшественик на поста\", пише изданието.\n\r\n\"Тръмп започва предизборната си програма - точно преди година вече каза същите неща. Оттук следва, че той минава към изпълнение на старите си предизборни обещания и подготвя едно-друго за бъдещето, за следващите избори\", коментира експертът Алексей Мухин.\n\r\nАмериканският президент не крие, че \"САЩ винаги ще действат, ръководени от своите национални интереси\", подчертава официозът \"Росийская газета\".\n\r\n(БТА)\r\n ", "date": "2018.09.26", "title": "В Кремъл щастливи! Тръмп \"забрави за Русия\" в ООН"}
{"url": "https://www.dnes.bg/video-prognoza/2018/09/26/dnes-shte-e-nai-studeno-temperaturite-do-15-c.388824", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nНа много места във високите западни полета температурите са отрицателни. Софийското поле е с 0 градуса температура. Вятърът ще го има и днес, но предимно в Източна България. За щастие няма да бъде с висока скорост, прогнозира климатологът на  Симеон Матев.\r\n\"Днес над страната ще бъде предимно слънчево, с леки превалявания на места. Температурите ще бъдат с максимална стойност 14-15 градуса. Днес е пикът на застудяването. От утре идва затопляне\", отбеляза той.\r\nКъм края на седмицата температурите ще достигнат дори над 20 градуса. Уви, тогава се очакват облаци и по-сериозни валежи. Утре местата със слани ще бъдат още повече.\r\nКамерата от заслона на връх Ботев показа първата снежна картина от за този сезон. Матев успокои, че има време за истинския сняг.\r\n ", "date": "2018.09.26", "title": "Днес ще е най-студено: Температурите – до 15°C"}
{"url": "https://www.dnes.bg/stranata/2018/09/26/shmeker-na-drebno-kak-se-kradat-dopylnitelni-10-lv.388827", "text": " \r\n\r\nКласически пример за измама на дребо се разпространява в социалните мрежи, като най-вероятно става въпрос за клиент в магазин в Добрич.\n                    \n                    \n                \r\nТой е заснет от камерите на търговския обект как си докарва едни допълнителни 10 лева.\n\r\n\"Нагъл измамник си купува студен чай за 1.40 лв. Дава банкнота от 20 лв., а продавачката му връща 18.60 лв. Докато тя подрежда парите в касата, скрива 10 лв. в ръкава си и пак си иска 10 лв.\", описва случая потребител в мрежата.", "date": "2018.09.26", "title": "Шмекер на дребно: Как се крадат допълнителни 10 лв.?"}
{"url": "https://www.dnes.bg/temida/2018/09/26/tyrsiat-se-edni-2-4-mln-leva-zaporiraha-imushtestvoto-na-traicho-traikov.388830", "text": "Наложен е запор на имуществото на бившия енергиен министър и настоящ общински съветник в София Трайчо Трайков.\r\nМярката на Комисията за противодействие на корупцията и за отнемане на незаконно придобитото имущество (КПКОНПИ) е заради установено несъответствие между доходите и имуществото на Трайков в размер на 2 милиона и 400 хиляди лева.\r\nТрайков има двуседмичен срок, за да докаже доходите си в чужбина, има и 1 месец, за да предяви възражения.\r\nПроверката на антикорупционния орган, огляваван от Пламен Георгиев, е започнала в началото на 2017 г. Тя е заради обвинението срещу Трайчо Трайков му за продажбата на остатъчния държавен дял на ЕВН.\n\n\r\n                    \n                    \n                Към момента магистратите са запорирали 1/2 от апартамент, ателие, дворно място, паркомясто, акции, както и влогове и депозити на политика.\r\nПредстои Трайков да доказва пред антикорупционния орган законни ли са доходите му. Ако не успее да докаже произхода на средствата, комисията ще пристъпи към отнемане на запорираното имущество.\r\nПред Нова тв шефът на КПКОНПИ Пламен Георгиев обясни, че в комисията им има сигнали за корупция срещу депутати от всички политически сили. \r\n\"Въпросът е дали ще можем да съберем достатъчно данни, които да предоставим на прокуратурата\", уточни той.\r\nТой каза, че и депутатът от ДПС Делян Пеевски е бил проверяван, вследствие на подаден до комисията сигнал. Тъй като срещу Пеевски няма повдигнати обвинения, експертите не можели да направят проверка по същество на цялото му имущество, а само по документи. Тя обаче не установила никакви нередности.\r\nГеоргиев каза още, че работата на комисията по случая \"Арабаджиеви\" ще отнеме поне 7-8 месеца. Трябвало да се анализират много документи, тъй като това били лица с голяма икономическа активност.\r\nТече проверка и за имуществото на бившата кметица на столичния район \"Младост\" Десислава Иванчева, която е подсъдима за вземане на подкуп в особено големи размери.\r\n ", "date": "2018.09.26", "title": "Търсят се едни 2,4 млн лева. Запорираха имуществото на Трайчо Трайков!"}
{"url": "https://www.dnes.bg/politika/2018/09/26/ruletkata-se-zavyrtia-nankov-moskovski-i-radev-otnovo-deputati.388831", "text": "Седмица след кадровите промени в правителството и парламентарната рулетка се завъртя. На депутатските банки се върнаха Ивайло Московски, Валентин Радев и Николай Нанков.\n\n\n\r\nИ тримата подадоха оставки заради пътния ад край Своге с преобърналия се автобус, който отне живота на 17 души. Парламентът ги прие през миналата седмица и на тяхно място избра нови министри.\r\nМястото на Московски като транспортен министър зае Росен Желязков, на Нанков като министър на регионалното развитие Петя Аврамова, а новият МВР шеф вместо Радев стана Младен Маринов.\r\nСлед като вече бившите министри се върнаха на работа в Народното събрание, от депутатските банки си тръгнаха депутатите от ГЕРБ Ралица Добрева, Йорданка Фикирлийска и Калин Василев. \r\n                    \n                    \n                Тримата станаха народни представители на 10 май миналата година, след като на 4 май встъпи в длъжност кабинетът \"Борисов\" 3.\r\nКлетва пък днес положи нов депутат – Станислав Попов. Той заема мястото на Петя Аврамова, която стана министър.", "date": "2018.09.26", "title": "Рулетката се завъртя: Нанков, Московски и Радев отново депутати"}
{"url": "https://www.dnes.bg/balkani/2018/09/26/samodelna-bomba-grymna-v-turciia-ima-raneni.388834", "text": "Самоделна бомба беше взривена в югоизточния турски окръг Шърнак днес. \r\nПри експлозията има и пострадали, съобщават от местните медии, цитирани от БТА. Не е ясен броят на ранените. \r\nСамоделното устройство е било взривено в района на град Чалъшкан. Подробности по случая към този момент не са известни. \r\nВ Югоизточна Турция са активни бойците от поставената извън закона Кюрдска работническа партия (ПКК). \r\nНикой към момента не е поел отговорност за деянието. \r\n ", "date": "2018.09.26", "title": "Самоделна бомба гръмна в Турция. Има ранени "}
{"url": "https://www.dnes.bg/stranata/2018/09/26/nadpisvane-na-smetki-problemi-jalbite-kym-vik-valiat.388828", "text": "Все повече жалби срещу надписването на сметки за вода на основание общо потребление. За първите три месеца на тази година са постъпили 313 оплаквания.\r\nТемата за новата наредба на Министерството на регионалното развитие и благоустройството предизвика множество полярни мнения и коментари. Именно наредбата трябва да въдвори ред и справедливост между реалното потребление на вода и сметките, начислени от ВИК дружествата.\r\n\"Отдавна трябваше да се направи преглед на тази наредба. Не трябва да са много промените. Очевидно, най-големият проблем е как се разпределят разликите в междуетажната собственост. Имаше работна група, която обсъждаше всички варианти. В момента сме в дискусия, тъй че все още няма решение дали ще се премахне пропорционалното разпределение или не\", поясни Иван Иванов от Българската асоциация на водите в \"България сутрин\".\r\n                    \n                    \n                Според председателя на Асоциацията \"Междуетажна собственост\" Павел Миланов идеята е да се намали тази разлика в сметките, за да няма какво толкова да се разпределя.\r\n\"Трябва индивидуалните потребители да имат договори с ВИК дружеството. Те нямат интерес да се борят със загубите, защото ще ни ги разпределят и ние ще ги платим. Обсъждането ще продължи. В много отношения наредбата изглежда лобистка. Нека да имаме предвид, че ние плащаме за услуга. В тази цена трябва да бъде включена и канализацията\", посочи той пред .\n\r\n ", "date": "2018.09.26", "title": "Надписване на сметки, проблеми... Жалбите към ВИК валят!"}
{"url": "https://www.dnes.bg/stranata/2018/09/26/desetki-pojari-viatyr-ili-umishleni-paleji.388826", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПепел и пожари след бурните ветрове в цялата страна. Според информация на МВР само за ден са получени 320 сигнала за пожари и още 121 за щети и възникнали спасителни дейности. Най-тежко е било положението в Монтана и Благоевград, както и в Сливен.\r\nСпоред Венцислав Станков от синдикат \"Огнеборец\" в последните дни се наблюдава тенденция за увеличаване на пожарите - както заради климатичните условия, така и небрежността на хората.\r\n\"За момента няма информация за умишлени пожари, но над 95% от случаите, които възникват на територията на страната, в основата им стои човешка грешка и небрежност. Много усилия се хвърлят от страна на горските служители и пожарникарите да информират хората, че не трябва да се пали нерегламентирано, но никой не слуша\", обясни в \"България сутрин Станков.\r\n                    \n                    \n                По думите му всяка година ставаме свидетели на една и съща небрежност навсякъде.\r\n\"Каквото и да се говори и каквато и превенция да се прави, хората не вземат нищо под внимание. В момента нямаме хеликоптер за гасене на пожари, но всички наземни екипи са в готовност за евентуален пожар. Надяваме се и към края на седмицата да завали\", подчерта той.\r\nСтанков допълни пред , че все още има сериозен проблем с екипировката на служителите на Главна дирекция \"Пожарна безопасност\", колкото и темата да се коментира всеки ден.\n\r\n ", "date": "2018.09.26", "title": "Десетки пожари: Вятър или умишлени палежи?"}
{"url": "https://www.dnes.bg/muzika-drugi/2018/09/26/ara-malikian-ludiiat-cigular-koito-razkazva-istorii.388832", "text": "Българската публика ще се срещне за втори път с Ара Маликян. След като миналия февруари изпълни до краен предел зала 1 на НДК, на 1 ноември, на същото място, ни очакват нови вълнуващи преживявания с \"Невероятната история на една цигулка\".\n\r\nАра с лекота съчетава класическата музика с ритми от Близкия изток - арабска и еврейска музика, елементи на циганска музика и Klezmer, арженско танго, испанско фламенко до джаз и рок.\n\r\n\"Невероятната история на една цигулка\" - така е озаглавен неговия 25-и албум и световното турне, с което вече трета година обикаля концертните зали.\n\r\nТази история не е просто съвкупност от различни мелодии, а истинска - историята на дядото на Маликян, намерил спасение от арменския геноцид в Ливан благодарение на една цигулка.\n                    \n                    \n                \r\nКонцертите на Ара Маликян са пътешествия през различни култури, музикални епохи и стилове. \"Лудият цигулар\", както го наричат, пренася с лекота публиката от класиката на Бах, Вивалди и Паганини, през арменски и испански ритми, музика от филм на Тарантино, Джими Хендрикс, Лед Цепелин, та чак до Дейвид Бауи.\n\r\nАра Маликян е роден в Бейрут. Баща му е арменец, любител – цигулар. Той е първият му учител по музика и благодарение на него Ара хваща цигулката още тригодишен. На 15 години вече учи музика в Хановер със специална стипендия от германското правителство, след това продължава в Лондон, където негов състудент е Васко Василев. Избира да живее в Испания и в продължение на 7 години е концертмайстор на Кралския симфоничен оркестър на Мадрид. \n\r\nАра е носител на всички най-престижни призове в цигулковото изкуство, а през 2015 г. е номиниран за \"Латино Грами\".\n\r\nПедро Алмодовар го кани да запише музиката за два от най-знаменитите си филма - \"Говори с нея\" и \"Лошо възпитание\". \n\r\nКонцертът на Ара Маликян се организира от БГ Саунд Стейдж. Билети се продават в системата на Ивентим и на касите на НДК.", "date": "2018.09.26", "title": "Ара Маликян – лудият цигулар, който разказва истории"}
{"url": "https://www.dnes.bg/obshtestvo/2018/09/26/shte-ia-byde-li-ideiata-na-vmro-za-socialna-koshnica.388835", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nЕксперти на ВМРО предлагат да бъде изготвена социална кошница с основни хранителни продукти, за която да се постави лимит при печалбата на производители и търговци, съобщи във Facebook лидерът на партията и вицепремиер Красимир Каракачанов. \r\nТова е мотивирано от възникналия дебат около цените на хляба и \"спекулациите, които определени политически сили лансират сред обществото, че през зимния период крайните цени и на други основни продукти ще поскъпнат значително\".\n\r\n\"Поскъпването на природния газ определено ще удари потребителите. Издръжката на живот ще се вдигне с около 10 лв. Ако искаме да избегнем повече подобни поскъпвания, трябва да говорим за промяна на договора с \"Газпром\". Това са дългосрочни преговори, но все пак трябва да се започнат някога\", коментира пред  финансистът Георги Вулджев.\r\n                    \n                    \n                Според него предложението на ВМРО предизвикват развитие на сивия сектор.\r\n\"Това предложение за социална кошница ще засегне много малките и средни магазини. Те разчитат на печалбата от хляба. Големите вериги могат и да се съгласят. Ще се търсят други канали, по които печалбата да се избива\", обясни още финансистът.\r\nПо думите на Любослав Костов от КНСБ изпълнителната власт е единственият способ, който може да контролира цената на газа. \"Тук въпросът е какво ще направи държавата, за да ограничи скока на цената на природния газ. Не знам защо държавната администрация не предприема действия\", попита Костов.\r\nТой допълни още, че предложението за социална кошница е добро, но проблемът е как ще заработи предложението.", "date": "2018.09.26", "title": "Ще я бъде ли идеята на ВМРО за социална кошница?"}
{"url": "https://www.dnes.bg/crime/2018/09/26/gorski-systaviha-4-akta-za-nezakonna-sech-v-stopanstvo-dobrich.388842", "text": "Горските стражари в държавно горско стопанство \"Добрич\" са съставили четири акта за незаконна сеч. При проверките в горските масиви са задържани 4 кубически метра незаконно добити дърва за огрев, съобщават от Североизточното държавно предприятие.\r\nАктове и констативни протоколи са съставени при обходи и на териториите на държавно горско стопанство \"Варна\" и държавно ловно стопанство \"Шерба\".\r\nПрез последната седмица във всички 13 горски и пет ловни стопанства към Североизточното държавно предприятие са извършени общо 394 проверки. От тях 148 са в обекти за добив на дървесина, 181 на превозни средства, а 65 на физически лица, сред които и на ловци, посочват от държавното предприятие.", "date": "2018.09.26", "title": "Горски съставиха 4 акта за незаконна сеч в стопанство \"Добрич\""}
{"url": "https://www.dnes.bg/index/2018/09/26/jyltite-paveta-otivat-i-v-gabrovo.388851", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nНа 5 и 6 октомври стартира петото издание на джаз-фестивала \"Жълтите павета\" в София. На сцената на театър \"Българска армия\" ще стъпят гости от Ню Йорк\n\r\nТази година за пръв път фестивалът ще се проведе и в Габрово, където ще завърши на 7 октомври. Там ще вземат участие музикантите от софийското издание, както и две млади български групи. \n\r\nМузикантът Теодосий Спасов обясни в \"България сутрин\" , че всяка година фестивалът има определена тема. Тазгодишното издание е посветено на еврейското присъствие в джаза и в него ще участват гости от Холандия, Ню Йорк и Израел.\n\r\n\"Обикновено на втората вечер от фестивала след основните програми в София се случват джем сешъни в клуб \"Максим\" и там идват много млади български музиканти, които свирят и споделят своя талант с нашите гости\", сподели пред  музикантът.\r\n ", "date": "2018.09.26", "title": "\"Жълтите павета\" отиват и в Габрово"}
{"url": "https://www.dnes.bg/business/2018/09/26/momchilovci-se-gotvi-za-kitaiskata-invaziia.388856", "text": "Родопското село Момчиловци се подготвя в следващите години да привлече хиляди китайски туристи, които да посетят Централните Родопи. Това стана ясно по време на традиционния фестивал на киселото мляко, който се проведе през почивните дни.\r\nВ момента селото е много популярно в Китай заради държавната компания Bright Dairy & Food, която държи сериозен пазарен дял при киселите млека именно с марката \"Момчиловци\". Рецептата се различава от българската и е представяна като здравословен продукт, вдъхновен от регион на дълголетници.\r\nДо две-три години регионът на Централните Родопи може да привлича 20 – 30 хил. китайски туристи годишно, като за тях именно Момчиловци ще е първоначалният притегателен център, смята Иван Тодоров, председател на Българския център за развитие, инвестиции и туризъм в Китай.\r\n                    \n                    \n                В Китай Момчиловци е бранд, свързван със здравето, каза пред журналисти Шен Тин, служителка за връзки с обществеността в Bright Dairy.\r\nСъвместно с местната ферма на фамилията Данчеви китайската компания инвестира в създаването на демонстрационна мандра, в която ще се произвежда кисело мляко и ще се организират посещения за туристите.\r\nВ момента една от спънките пред местния туризъм е именно липсата на местна марка мляко, която да се предлага постоянно в магазините, заведенията и къщите за гости. Изключение е празникът на млякото, на който производители от малки ферми предлагат голямо разнооразие от сирена, кашкавали и кисело мляко, които не могат да бъдат намерени в търговските вериги - например масленото овче сирене брънза, кашкавал с различни подправки или дори потопен във вино.\r\nБъдещата мандра, чието изграждане започна точно на празника на млякото в присъствието на гости от китайската компания, трябва да запълни сегашната липса. \"Тази ферма ще показва на туристите как се произвежда кисело мляко в България\", коментира Шен Тин.\r\n", "date": "2018.09.26", "title": "Момчиловци се готви за... китайската инвазия"}
{"url": "https://www.dnes.bg/stranata/2018/09/26/predi-zimata-remont-na-trakiia-chirpan-stara-zagora.388859", "text": "Предстоят нови ремонти на автомагистрала \"Тракия\", този път в участъка между Чирпан и Стара Загора. Това стана ясно от думите на председателя на УС на Агенция \"Пътна инфраструктура\" инж. Светослав Глосов на Осмия дискусионен форум \"Строителството през 2019 година – перспективи и предизвикателства\".\r\n\"30 км е проблемният участък между Чирпан и Стара Загора по автомагистрала \"Тракия\", който е пуснат 2007 г. Проблемът е от няколко години. Вчера обсъждахме с министър Аврамова начинът, по който да започне да отремонтирането на този участък\", каза Глосов, цитиран от \"Фокус\".\r\nПо думите му проблемът е в активната лента, където се образувани коловози от ТИР-овете.\r\n                    \n                    \n                \"До зимния сезон ще направим някои локални ремонти, така че зимата магистралата да няма по-тежки проблеми и да може да се експлоатира. За 22-ата км след Пловдив от 134 до 156 км бяха похарчени почти 40 млн. лв. За следващите 30 км сами направете сметка колко ще бъдат необходими\", добави Глосов.\r\nТой посочи, че за Околовръстното шосе от \"Младост\" до \"Тракия\" в момента се провежда тръжна процедура.\r\n\"Надяваме се до края на годината да има избран строител и да са приключили процедурите по евентуални жалби и да бъде възложено изпълнението на проектантските работи и строителството. Прогнозната цена е за около 120 млн. лв.\", каза още той.", "date": "2018.09.26", "title": "Преди зимата: Ремонт на \"Тракия\" Чирпан - Стара Загора"}
{"url": "https://www.dnes.bg/notifikacii/2018/09/26/plemennik-svi-12-bona-ot-lelia-si-v-septemvri.388848", "text": "17-годишен младеж е откраднал близо 12 000 лева от своята леля в Септември, съобщиха от ОДМВР - Пазарджик. \r\nВ полицейското управление била депозирана жалба от 44-годишна жена, жителка на Септември. Тя съобщила, че апаш е извършил кражба на спестената от нея сума в размер на близо 12 000 лева. Жената съхранявала парите в портмоне, намиращо се в жилището й. \r\nС разплитане на случая се заели местните криминалисти. Не след дълго вниманието им привлякъл племенникът на жената, който се оказал 17-годишен тийнейджър от същия град. \r\nВ последно време младежът демонстрирал охолен начин на живот. Сдобил се със скъп смартфон, плейстейшън, разполагал с немалки парични суми и дори раздавал пари на заем на свои приятели. Така след усърдна работа полицаите установили, че всъщност автор на кражбата е непълнолетният младеж. \r\n                \n                При извършеното претърсване в жилището му били открили малко над 2000 лева. Иззети са предмети и вещи, придобити с парите на жената. \r\nПо случая е образувано полицейско производство, което е докладвано на прокуратурата в Пазарджик. Работата по пълното изясняване на случая продължава.", "date": "2018.09.26", "title": "Племенник сви 12 бона от леля си в Септември"}
{"url": "https://www.dnes.bg/zvezdi/2018/09/26/slash-potopih-se-v-muzikata-i-tia-me-spasi.388855", "text": "Слаш започна да се бори с зависимостите си към алкохола и наркотиците преди 12 г. и е благодарен за това, че е имал музиката и тя го е накарала да се бори и да продължи напред, дори в трудните периоди.\r\nКитаристът, който доста време свиреше с Guns N' Roses през 80-те и 90-те и скоро отново се завърна в групата, каза пред USA Today: \"Стигнах един момент, в който повече не исках да го правя. Не съм чувствал влечение по тези неща оттогава. Казах си: \"Приключих. Вече не ми е забавно\". Вече когато се сетя за тези неща, винаги ми изплуват негативни чувства и емоции. Влюбих се в музиката тогава. Трезвеността пречи на някои да се докоснат отново до своята креативност, те си мислят, че химикалите им трябват за изкуството. Аз се потопих в музиката и това наистина ме спаси. Това, но и децата ми\".\r\n                    \n                    \n                Рок звездата обясни, че зависимите трябва да са честни към себе си, защото никой друг не може да им помогне да се съвземат и да спрат да вземат такива неща.\r\n", "date": "2018.09.26", "title": "Слаш: Потопих се в музиката и тя ме спаси!"}
{"url": "https://www.dnes.bg/stranata/2018/09/26/hliab-s-jiva-zakvaska-bez-konservanti-no-s-ekstra-chorapogashtnik.388871", "text": "\n\r\nМного пъти сме ставали свидетели на случайно попаднали предмети в опаковани храни, но нов случай, тръгнал от социалните мрежи, е на път да бие всички по абсурдност.\r\nВ опакован хляб, с жива закваска, но и с екстра - черен чорапогащник. Как би попаднал в нарязания хляб е истинска загадка. \r\n\"Какво, по дяволите, ядем? Да ти излезе чорап(чорапогащник) от хляба... Без коментар\", пишат в страницата  във Facebook, които разпространиха кадрите.\r\n                    \n                    \n                Клиентът е закупил хляба в магазин в Добрич, но предпочита да остане анонимен. \r\nТвърди, че е подал сигнал в Българската агенция по безопасност на храните (БАБХ). \r\n\"Все още няма изпратен сигнал до нас. Това е възможно да се случи в рамките на днешния или утрешния ден. Ако постъпи подобен сигнал ще последва и проверка на БАБХ, но до този момент няма. \r\nКлиентът може да твърди много неща, но трябва да се докаже. Хлябът може да е на друг производител и да е сложен в наша опаковка. Хубаво е да получим сигнал, за да проучим случая\", коментираха от фирмата-производител пред Dnes.bg. ", "date": "2018.09.26", "title": "Хляб с жива закваска, без консерванти, но с екстра – чорапогащник!"}
{"url": "https://www.dnes.bg/teatar/2018/09/26/festivalyt-site-specific-theatre-nepoznatiiat-teatyr.388849", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nЕдинадесетото издание на единствения Site-Specific театрален фестивал в България - \"Панаир на младите – Site-Specific Theatre\" 2018, ще се проведе в периода 1-5 октомври.\n\r\nВъв всеки от дните в едно нетрадиционно и непознато за публиката театрално пространство, зрителите ще имат възможност да видят по един авторски спектакъл, който ще бъде изигран 3 пъти в деня.\n\r\n\"Панаирът се организира за поредна година и вече сме набрали инерция, определено имаме опит. Спектаклите ще се по-интригуващи, защото ще се провеждат на по-различни и нетрадиционни места за зрителите\", обясни мениджърът на фестивала Делян Тодоров в \"България сутрин\".\n                    \n                    \n                \r\nПо думите му самото усещане и възглед за театър е различно.\n\r\n\"Винаги когато излезеш извън конвенционалното се сблъскваш с нещо непознато. Наистина е много вълнуващо, защото зрителите се чувстват част от самото представление. Може да се използват и различни ефекти\", допълни актьорът Николай Желев пред .", "date": "2018.09.26", "title": "Фестивалът \"Site-Specific Theatre\" - непознатият театър"}
{"url": "https://www.dnes.bg/notifikacii/2018/09/26/ide-li-kraiat-na-erata-merkel-v-germaniia.388853", "text": "Прогнозите за бъдещето на канцлера Ангела Меркел са водеща тема в германските медии днес, след като неин приближен бе свален след гласуване от ключов парламентарен пост, предаде ДПА.\n\n\r\nВ акт на неподчинение членовете на парламентарната група на Християндемократическия съюз (ХДС) на Меркел отстраниха своя шеф Фолкер Каудер.\r\nПо този повод таблоидът \"Билд\" обявява днес на електронната си страница: \"Идва краят на ерата на Меркел\".\r\nИзданието цитира политолог, според когото \"това бе най-тежкият ден за канцлера\". Изданието си задава въпроса дали Ангела Меркел ще остане задълго на поста си.\r\n                \n                Меркел подкрепяше Каудер, \"докато не стана прекалено късно\", пише в обширен коментар по-умереният всекидневник \"Франкфуртер алгемайне\". Този вот \"ускори нейната загуба на авторитет\", се казва в текста.\r\nМного вестници се съсредоточават върху факта, че Меркел е подкрепяла докрай своя приятел Каудер, но не е успяла.\r\n\"Това не е нищо друго освен признак за смяна на епохите. Меркел пропусна шанса да се отдръпне (с подкрепата си за Каудер) и стабилният преход вече не е възможен за нея\", констатира главният коментатор на \"Велт\" Жак Шустер.\r\nВ опит на ХДС да омаловажи персоналната промяна приемникът на Каудер на парламентарния пост Ралф Бринкхаус заяви, че това \"не е голяма драма\".\r\nПред тв канал Цет Де Еф той окачестви ротацията като \"подсилване на правителството и консервативния блок\" в Бундестага и назова \"нелепи\" призивите на опозиционната Свободна демократическа партия за вот на недоверие към канцлера. (БТА)\r\n ", "date": "2018.09.26", "title": "Иде ли краят на ерата Меркел в Германия?"}
{"url": "https://www.dnes.bg/stranata/2018/09/26/krista-se-nameri-bila-pri-priiateli-na-selo.388869", "text": "Криста – момичето, чиито близки обявиха в социалните мрежи, че е изчезнала от петък, вече е намерена.\r\nТова е съобщила майка й пред .\n\r\nКриста се е свързала с близките си днес. \"Слава Богу, тя е добре и пътува към София\", обясни майка й. Момичето било в село близо до столицата с приятели.\r\nОт петък до днес било без интернет .Криста за последно била забелязана в клуб Мixtape 5 на бул. \"Черни връх\".\r\nЗа откриването на момичето основна роля изиграли постове на нейни приятели във Facebooк, че то е изчезнало. \r\nПолицията не е участвала в намирането на Криста.\r\n ", "date": "2018.09.26", "title": "Криста се намери, била при приятели на село "}
{"url": "https://www.dnes.bg/notifikacii/2018/09/26/microsoft-net-chenge-i-pazach-na-demokraciiata.388857", "text": "\r\nИ наистина, интернет и нарастващото използване на облачните услуги ни позволяват да работим и да живеем по един свързан, мобилен и ефективен начин, при това в много области на живота. Развитие, от което не бихме искали да се лишим днес. В същото време глобалната заплаха от хакерски атаки и разпространението на фалшиви новини се увеличава. Все повече правителства и държавни институции, както и избори и политически кампании, са изправени пред нарастващата заплаха от престъпления в киберпространството.\r\nЕто защо не е случайно, че в средата на август 2018 г. концернът от Редмънт даде началото на Microsoft AccountGuard, инициатива в рамките на Програмата за защита на демокрацията на компанията, се опитва да подсигури най-съвременна защита срещу киберсигурността без допълнителни разходи за всички кандидати по време на изборите и кампании на федерално, щатско и местно ниво, както и на мозъчни тръстове и политически организации, които може да бъдат подложени на атака. Технологията е безплатна за съществуващи клиенти на Microsoft, по-точно за кандидати, кампании и свързани политически институции, използващи Office 365.\r\nНо това не е всичко. Всяка основна платформа - Twitter, YouTube, Reddit и др. има своя версия за битка с друг проблем – фалшивите новини. Но всички те се занимават с него по различни начини, като всяка технологична компания пише свои собствени правила и използва алгоритми за черна кутия, за да ги приложи на практика.\r\nТова е една от причините, поради които група журналисти и мениджъри от медиите пускат инструмент, наречен NewsGuard, браузър за Chrome и Microsoft Edge, който надхвърля инструментите на платформите, давайки рейтинг за надеждността на повечето интернет сайтове с най-висок трафик. Тези оценки се основават на оценки от реален нюзрум с десетки репортери (около 50), които съставляват персонала на NewsGuard. Те идват от редица новинарски организации, включително New York Daily News и GQ. Заедно през последните няколко месеца са сканирали и отбелязали рейтингите на над 4500 новинарски сайтове в САЩ.\r\nMicrosoft NewsGuard понастоящем е достъпен само в САЩ, но вероятно представлява важна стъпка в защитата на политическите институции и демокрацията от различни кибератаки. Въпреки това от компанията обявиха, че вероятно програмата ще бъде разширена и над други езици.\r\nЗа да се изследват сайтовете, служителите използват списък от девет критерия, които обикновено обозначават надеждността. Сайтовете, които не означават ясно рекламите, губят точки. Сайтове, които имат последователни корекционни политики, печелят точки. Ако инсталирате NewsGuard и търсите в Google, Bing, Facebook или Twitter, ще видите или червена или зелена икона до всеки източник на новини, двоен индикатор за това дали източникът отговаря на стандартите на NewsGuard. Ако задържите курсора на мишката над иконата, NewsGuard ще предложи пълен „етикет за стойностите\", с описания точка по точка за начина, по който се е представил сайта, както и с връзките с биографията на този, който ги е отбелязал. \r\nПродължението на материала вижте", "date": "2018.09.26", "title": "Microsoft –  нет ченге и пазач на демокрацията?"}
{"url": "https://www.dnes.bg/stranata/2018/09/26/shofior-zagina-pri-sblysyk-na-kola-i-tir.388878", "text": "Водач на лек автомобил е загинал при катастрофа на пътя Кюстендил – София.\r\nПри инцидента са се сблъскали кола и ТИР, съобщиха от полицията.\r\nПреминаването на моторни превозни средства в участъка бе временно затруднено, но вече се извършва нормално.", "date": "2018.09.26", "title": "Шофьор загина при сблъсък на кола и ТИР"}
