{"url": "https://www.dnes.bg/balkani/2019/01/02/stimuli-v-albaniia-3245-za-pyrvo-dete-6490-za-vtoro.398009", "text": "От началото на новата година в Албания влязоха в сила нови мерки за стимулиране на раждаемостта, съобщи МИА.\r\nРодителите ще получават за първо дете сумата от 400 000 леки /3245 евро/, 800 000 леки /6490 евро/ за второ и 1,2 милиона леки /9735 евро/ за трето дете. Първите чекове премиерът Еди Рама връчи на майките на новородени бебета в клиниката \"Кочо Гложени\" в Тирана.\r\nВ сила влезе също решение, което е в интерес на земеделците, за които митата от 20 процента за внос на земеделска техника се премахват.\r\nКато много важно се оценява и решението за двойно намаляване на таксите за студентите, решение, което бе прието от правителството след масови студентски протести, пише БТА.\r\nСъщо така от 1 януари в Албания бяха затворени всички игрални зали и казина, с които бяха изпълнени централните улици в албанските градове. Казината ще бъдат занапред достъпни само в хотели с пет звезди, които са извън жилищни квартали.", "date": "2019.01.02", "title": "Стимули в Албания: €3245 за първо дете, €6490 – за второ"}
{"url": "https://www.dnes.bg/stranata/2019/01/02/za-varna-dvijenieto-v-topli-dol-v-edna-lenta-utre.398065", "text": "Утре 3 януари, от 9.30 ч. до 15.30 ч. движението в тунел \"Топли дол“ на автомагистрала \"Хемус“ ще се осъществява в една лента в тръбата за Варна, съобщиха от АПИ.\r\nОграничено ще е преминаването в изпреварващата лента заради ремонт на осветлението. Необходимо е шофьорите да карат внимателно и да спазват стриктно въведената временна организация за движение.\r\nВсички граждани и транспортни фирми могат да получават информация за актуалната пътна обстановка от интернет страницата на АПИ – www.api.bg, и по всяко време от денонощието на тел. 0700 130 20 в АПИ.\r\nВ агенцията целогодишно работи Ситуационен център, който събира и обобщава данните за състоянието на републиканските пътища.\r\n ", "date": "2019.01.02", "title": "За Варна: Движението в \"Топли дол\" – в една лента утре "}
{"url": "https://www.dnes.bg/cars/2019/01/02/piiani-zad-volana-na-kolata-moje-li-da-byde-izlygan-dregera.398006", "text": "Коледните и новогодишни празници приключиха, но в близките дни предстоят още празници и именни дни. И именно това е времето в годината, когато вероятно се изпива най-много алкохол.\r\nНай-големият проблем в такива дни са значителният брой шофьори, които смело сядат за волана, когато са пили. Независимо, че полицейските проверки особено в градовете са сериозни, мнозина пак шофират, защото са уверени в себе си или защото си мислят, че са пили малко. С това те стават заплаха за себе си и за околните, а ако бъдат спрени подлежат на проверки с техническо средство и евентуално бъдещо наказание.\r\nЗа да се избегне подобно развитие на нещата, най-важното правило е да не се сяда зад волана в такова състояние. По принцип е добре всеки шофьор да има собствен тестер, с който да провери съдържанието на алкохол в кръвта си и ако то надвишава допустимите норми, съответно да избере друг начин за придвижване.\n                    \n                    \n                \r\n\n\r\nПървите устройства за тестване за алкохол чрез издишване на въздух са разработени още в началото на 40-те години на миналия век. Целта им е да улеснят американската полиция, тъй като взимането на кръв или урина не е удобно, а и не е конституционно. През годините тестерите са модернизирани многократно и сега те определят концентрацията на алкохол в кръвта по пътя на измерването на количеството етанол в издишвания въздух.\n\r\nСамият етанол е малка водоразтворима молекула, която лесно се абсорбира през тъканта на стомаха в кръвоносните съдове. Тъй като това химическо вещество е много нестабилно, при преминаването на богата на алкохол кръв през капилярите в алвеолите на белите дробове изпареният етанол се смесва с други газове. И когато човекът духа в тестера, се измерва и резултата.\n\r\nИменно този резултат се оказва решаващ, като в някои държави той се приема от доказателство за съда за степента на алкохолно опиянение на съответни шофьор. В различните страни по света максимално допустимото ниво на алкохол в кръвта съответно е различно. Проблем е обаче, че често тестерите за алкохол, използвани от полицията, могат да се окажат неточни по различни причини. Многобройни изследвания в лаборатории показват, че при тях може да има сериозно отклонение от нормата. То може да бъде в ползва на проверения, но може и да му навреди още повече, тъй като резултатът не е реален.\n\r\nНапример ако човек е пил 15 минути преди да мине теста, задържането на алкохол в устата му ще доведе до увеличаване на резултата, без реално този алкохол да е усвоен в кръвта. Завишен резултат се наблюдава и при хора с гастроезофагеален рефлукс, тъй като аерозолният алкохол в стомаха, който все още не е засмукан в кръвния поток, може да попадне отново в устата чрез оригване. Проблем имат и диабетиците, като и при тях резултатът може да бъде по-висок, отколкото е реално. Затова и понякога се стига до взимане на кръвна проба, при която резултатите са точни. \n\r\n\n\r\nВъпреки доказателствата за грешки при тестерите, полицията продължава да разчита на тях. Затова и хората търсят начини да ги излъжат. За близо век използване са предложени редица методи, като някои от тях са направо нелепи.\n\r\nЕдин от тях е облизването или смучене на медна монета, която би трябвало да \"неутрализира\" алкохола в устата и следователно да свали резултата. В крайна сметка обаче, в устройството влиза въздух от белите дробове, а не само от устата. Затова и концентрацията на алкохол в устата не влияе на резултата. Да не говорим, че дори да работеше този метод, вече няма монети с достатъчна концентрация на мед.\n\r\nСледвайки подобна грешна логика, някои хора смятат, че употребата на пикантна храна, мента или на освежител за уста ще замаскира алкохола в кръвта. Това обаче също не помага по никакъв начин, а дори може и да навреди, защото някои освежители или води за уста може да съдържат спирт. Същото се отнася и за някои медицински води за жабурене, предписани от лекар или зъболекар. \n\r\nМного хора смятат, че пушенето на цигара също помага. Това обаче съвсем не е вярно и може само да навреди допълнително.  При изгарянето на цигарата, добавените в тютюна захари образуват химическото вещество ацеталдехид. Влязло в белите дробове, то само ще увеличи допълнително показанията при теста.\n\r\nРеално единственият шанс да бъде излъган в малка степен дрегерът е в самото дишане. Става дума за хипервентилация – учестено и по-дълбоко дишане. Многобройните изпитания показват, че този метод може да намали показания за нива на алкохол в кръвта до известна степен, но и изпълнението му не е особено лесно, особено за пиян човек. Успехът в този случай се дължи на факта, че хипервентилацията изпразва белите дробове от остатъчния въздух по-добре отколкото при нормално дишане. В същото време се увеличава скоростта на обновяване на въздуха, като остава по-малко време за проникване на алкохол.\n\r\nДори и този трик обаче не е гаранция за успех. Доказано е, че той може да снижи показанията с минимални промили, тоест той може да ви спаси, само ако сте на ръба на позволеното количество алкохол в кръвта. Като цяло няма сигурно средство за заблуждаване на тестерите за алкохол, затова трябва да запомните едно много важно нещо - \n\r\nЕдинственият сигурен способ, за да избегнете наказание за шофиране в нетрезво състояние е да не пиете, преди да седнете зад волана. Дори да има средство, с което тестерът да бъде заблуден, то няма да ни спести разсеяността и забавените реакции, които се появяват след употреба на алкохол. А това ви прави опасен на пътя – както за самите вас, така и за останалите участници в движението.\r\n", "date": "2019.01.02", "title": "Пияни зад волана на колата: Може ли да бъде излъган дрегера?"}
{"url": "https://www.dnes.bg/obshtestvo/2019/01/02/inflaciiata-shte-iziade-povishavaneto-na-dohodite.398034", "text": "Увеличението на доходите от началото на тази година ще бъде неутрализирано от очаквания ръст на инфлацията. След по-високите цени на комуналните услуги и на стоките, след поскъпването на индустриалния ток, в джоба на българина няма да остане много от обещаното 10-процентно увеличение на заплатите, прогнозира финансовият анализатор Цветомир Цачев пред БНР.\n\r\n\"Реално не повече от четири или пет процента ще останат в джоба ни от обещания ръст на доходите\", смята Цачев. \n\n\n\n\r\n\"Едно номинално покачване на заплатите от пет, десет процента за 2019 година всъщност ще се усети положително само в рамките на няколко месеца, след това то ще бъде компенсирано именно от  този постепенен плавен ръст на разходите на домакинствата и разбира се, на инфлацията, която се усеща повече от три процента.\"\n                    \n                    \n                \r\nЧетири на сто инфлация до края на годината, прогнозират още анализатори, като не изключват и по-висок процент. Вече не е рационално да се инвестира и в имоти, смята още Цачев и казва, че в близките години кризата със строителството ще се повтори.\n\r\n\"Моят съвет е, ако някой има ресурс и решава да инвестира във второ жилище, имот, който да дава под наем, да изчака известно време, защото тогава ще има много повече имоти на по-добра цена\".", "date": "2019.01.02", "title": "Инфлацията ще изяде повишаването на доходите"}
{"url": "https://www.dnes.bg/rusia/2019/01/02/protivorechiva-2018-a-za-putin-pobedi-no-naprejenieto-sys-zapada-raste.398052", "text": "Това бе противоречива година за руския президент Владимир Путин. Той може да изглежда като победител след внезапното решение на САЩ да се изтеглят от Сирия, но се изправя пред сериозни предизвикателства в Сирия и не се е доближил и със сантиметри до отменяне на западните санкции, които изтощават икономиката на Русия, пише Владимир Исаченков от Асошиейтед прес.\n\r\nРуската военна кампания в Сирия постигна целта на Кремъл да подкрепи управлението на сирийския президент Башар ал Асад при относително ниска цена и да направи Москва важен играч в Близкия изток. Сирия обаче е в развалини след близо осем години боеве, а Москва не успя да убеди Запада да допринесе към многомилиардната сметка за възстановяването на Сирия.\n                    \n                    \n                \r\nИ въпреки че бързото изтегляне, разпоредено от президента на САЩ Доналд Тръмп, може допълнително да увеличи влиянието на Москва в Сирия, то оставя Русия в конкуренция с Турция, която силно желае да разшири зоната си на влияние. Москва освен това ще бъде обременена с трудната задача да балансира несъвместимите интереси на Израел и Иран в региона.\n\r\n\"Това може да бъде възприемано от някои като успех за Путин, но фактически е проблем за Путин\", казва Алексей Малашенко, базиран в Москва водещ експерт по Близкия изток, по адрес на планираното изтегляне на САЩ. \"Положението може да се промени драстично и Русия ще бъде отговорна за това. Да се препираш с американците беше по-добре, отколкото да бъдеш оставен лице в лице с Турция, Иран и други\", добавя той.\n\r\nНамерението на Тръмп до лятото да съкрати наполовина числеността на американските войници в Афганистан може да доведе до допълнителни потенциални проблеми за Русия. Путин се подиграваше на провала на САЩ при стабилизирането на страната въпреки 17-годишната кампания, но намаляването на американското военно присъствие в Афганистан може да разпали опасна нестабилност от войнствени ислямисти \"под корема\" на Русия в Централна Азия. Сега Москва може да сметне за необходимо да инвестира повече в Таджикистан, където има военна база, за да запуши пропускливата граница с Афганистан и да се опита да разшири присъствието си и на други места в Централна Азия.\n\r\nТези предизвикателства идват в момент, когато руската икономика все още се олюлява от комбинирания удар от ниските цени на петрола и западните санкции. А подкрепата на Запада за антируските санкции остава непоколебима. Санкциите на САЩ и Европейският съюз бяха налагани в отговор на анексирането на Крим към Русия през 2014 г., нейната подкрепа за сепаратистките бунтовници в Източна Украйна, намесата на Москва в президентските избори в САЩ през 2016 г. и отравянето с нервнопаралитично вещество на бивш руски шпионин през март миналата година във Великобритания.\n\r\nСанкциите ограничиха достъпа на Русия до международните капиталови пазари, намалиха вноса на западни енергийни и военни технологии и подплашиха международните инвеститори. Путин обвинява САЩ и техните съюзници, че се опитват да накажат Русия за независимия й курс - реторика, подсилвана от контролираните от държавата медии, които подхранват руската омраза към Запада.\n\r\nПроучване на общественото мнение, проведено наскоро от независимия Център \"Левада\", показва, че шестима от всеки десет руски респонденти имат негативно отношение към САЩ, а половината са отрицателно настроени към ЕС. Анкетата отчита и нарастване на опасенията сред обществото заради западните санкции.\n\r\nСондажът, проведен сред 1600 души в цяла Русия в края на ноември, е с не повече от 3,4 процента допустима статистическа грешка.\r\nНо докато западните рестрикции пречат на икономически растеж в Русия, те същевременно дават на Путин удобно обяснение за вътрешните му проблеми. \"Американските и европейските санкции фактически помогнаха за укрепването на силата на Путин, като му позволиха да се позовава на чуждестранния натиск\", казва Малашенко.\n\r\nСлед двегодишна рецесия Русия регистрира през 2017 г. растеж от 1,5 на сто, а през 2018-а се очаква икономиката й да е нараснала с 1,8 процента. Надеждите на руското правителство за по-бърз растеж обаче не се осъществиха и държавата остана силно зависима от износа на петрол, газ и други суровини.\n\r\nВъпреки икономическите трудности Кремъл изхарчи миналата година около 14 милиарда за домакинството на Световната купа - сполучлив пиар ход, помогнал за преборване на негативното възприятие за Русия. Руското правителство използва футболния шампионат, за да смекчи реакциите срещу решението си да повиши пенсионната възраст - изключително непопулярна мярка, която предизвика масово недоволство и значително намали популярността на Путин след края на Световната купа.\n\r\nНадеждите на Кремъл да сключи сделка с Тръмп, която да сложи край на санкциите, помръкнаха на фона на разследването в САЩ за евентуални тайни контакти между предизборния щаб на Тръмп и Русия. Путин отрича намеса както в изборите в САЩ през 2016 г., така и другаде на Запад. И докато руският лидер се нуждае от вдигане на санкциите, той дава да се разбере, че няма да отстъпи за Украйна и по всеки друг въпрос. Сякаш в потвърждение на това през ноември руската брегова охрана плени в Черно море три украински военни кораба заедно с екипажите им.\r\nНезависимият политолог Татяна Становая, която редовно пише за Кремъл, отбеляза, че безкомпромисният подход на Путин се дължи на това, че според него всяка отстъпка ще бъде възприета от Запада като проява на слабост и ще предизвика нови искания. \"Путин е убеден, че ако Русия отстъпи, натискът само ще нарасне и санкциите ще бъдат засилени допълнително\", каза тя.\n\r\nДокато напрежението със Запада нараства, Кремъл се е съсредоточил върху укрепването на военния си арсенал. Путин превърна своята реч през март за състоянието на нацията в презентация на редица нови ядрени оръжия, включително хиперзвукова ракета, която прорязва атмосферата със скорост над 20 пъти по-висока от тази на звука, а също подводен дрон, снабден с мощно атомно оръжие, способно да помете с унищожително цунами крайбрежието на противника.\n\r\nВладимир Фролов, базиран в Москва експерт по външна политика, възприема изявленията на Путин като част от опитите му да убеди Запада да седне на масата за преговори. \"Целта му е да спечели вниманието, страха и уважението на Запада, да придобие правото на вето върху западните политики\", каза Фролов. \"Той настоява за преговори при условията на Русия и без никакви едностранни отстъпки\", добави той.\n\r\nПутин предупреди, че планираното изтегляне на САЩ от Договора за ликвидиране на ракетите със среден обсег на действие от 1987 г. ще предизвика руски отговор. В зловещо изказване през декември той се оплака, че глобалният страх от ядрена война е намалял и светът е ослепял за нарастващата заплаха от апокалипсис.\n\r\nСтановая отбеляза още, че думите на Путин са плод на нарастващата нестабилност при липсата на общ език между Русия и Запада. \"Ако продължи движението по този коловоз, неминуемо ще се стигне до точка, в която ще стане много трудно да бъде контролирана ситуацията с ядрените оръжия\", каза тя. \n\r\nПо думите й \"Путин вярва, че ядрените оръжия са най-силният аргумент на Русия, който трябва да повлияе върху начина на мислене на западните политици\".\n\r\n/БТА/\r\n ", "date": "2019.01.02", "title": "Противоречива 2018-а за Путин – победи, но напрежението със Запада расте"}
{"url": "https://www.dnes.bg/notifikacii/2019/01/02/shestima-zaginali-i-16-raneni-pri-katastrofa-v-daniia.398066", "text": "Шестима души загинаха и 16 бяха ранени, след като пътнически влак се блъсна вероятно в товар, изпаднал от товарен влак при разминаването им на мост в Дания, предаде Асошиейтед прес. Това е най-тежката катастрофа в страната от повече от 30 години.\r\nДатската държавна железопътна компания Де Ес Бе (DSB) каза пред телевизия ТВ2, че жертвите са пътници от влак, пътувал от град Одензе на остров Фюн за столицата Копенхаген. Сблъсъкът станал около 8 ч. местно време.\r\nНа снимки се вижда, че товарният влак е превозвал каси с бира. Платнището, с което е бил покрит товарът, е разкъсано на парчета.\r\n\"Твърде рано е да се каже каква може да е причината за случилото се. Катастрофата е доста сериозна\", каза пред репортери главният полицейски следовател Йорген Андерсен.\r\n                \n                Катастрофата е станала на мост с железопътно и пътно движение, който е част от системата от тунел и мостове Стуребелт, свързваща датските острови Зеландия и Фюн.\r\nТранспортната система е била затворена за автомобили заради силните ветрове, но на влаковете било разрешено да се движат. Автомобилното движение по-късно днес е възобновено, но с ограничение на скоростта до 50 км/ч.\r\n \"Отнет бе животът на обикновени датчани, тръгнали за работа или прибиращи се у дома след коледните празници, каза датският премиер Ларс Льоке Расмусен, който изказа съболезнования.\r\n\"Тази ужасяваща злополука дълбоко ме опечали\", каза кралицата на Дания Маргрете Втора.\r\nПолицията прикани пътниците да се свържат с близките си и да им кажат в какво състояние са, и призова хората да не споделят снимки или видеоклипове от катастрофата. (БТА)", "date": "2019.01.02", "title": "Шестима загинали и 16 ранени при катастрофа в Дания"}
{"url": "https://www.dnes.bg/zvezdi/2019/01/02/vensan-kasel-po-banski-na-nova-godina-shte-stava-tatko.398053", "text": "Венсан Касел и неговата съпруга Тина Кунаки очакват първото си дете заедно. 52-годишният актьор и 21-годишният модел, които се венчаха преди 4 месеца, разкриха сами новината с кратко видео в Instagram.\r\nВ него двойката, която живее в Бразилия, позира на плажа. Звездата е обгърнал нежно с ръце наедрелия корем на половинката си, която видимо грее от щастие. Моделът позира по жълт бански, който бързо сваля и остава дибидюс.\r\n \r\nТина е уловила момента с поста: „Най-щастливата Нова година!“.\r\n \r\nКасел и Кунаки се ожениха на 24 август в Южна Франция на интимна церемония. Двамата са заедно от 2 години като за пръв път влязоха в полезрението на медиите като двойка през 2016, когато 19-годишната Тина бе уловена от папараци да се гушка в актьора.\r\n \r\nТова не е първи брак за Венсан, който 14-години бе женен за италианската филмова и модна икона Моника Белучи. Двамата се разведоха през 2013, от брака си имат 2 дъщери.\r\n \r\n\r\n ", "date": "2019.01.02", "title": "Венсан Касел по бански на Нова година, ще става татко "}
{"url": "https://www.dnes.bg/notifikacii/2019/01/02/mvr-hvana-kradec-na-koli-izdirvan-ot-2016-g.398060", "text": "Полицията задържа 37-годишен крадец на коли в София. Операцията е проведена от служители на ГДНП, съобщиха от МВР. \r\nМъжът е имал влязла в сила присъда за противозаконно отнемане на моторно превозно средство, постановена през 2016 г. Той е обявен за общодържавно издирване, задържан е днес по обед на територията на София при операция на ГДНП.\r\nДействията са осъществени от служители на секторите \"Издирване\", \"Престъпления срещу собствеността\" и \"Реагиране и проникване\".\r\nМъжът е от т. нар. активен криминален контингент. Той има и друга условна присъда и ще бъде предаден на Главна дирекция \"Изпълнение на наказанията“ на Министерството на правосъдието.\r\n ", "date": "2019.01.02", "title": "МВР хвана крадец на коли, издирван от 2016 г."}
{"url": "https://www.dnes.bg/notifikacii/2019/01/02/syprugata-na-shumaher-toi-e-v-dobri-ryce.398046", "text": "Съпругата на легендарния пилот от Формула 1 Михаел Шумахер – Корина, наруши мълчанието относно състоянието на германеца. \n\n\nТова се случи в навечерието на 50-ия рожден ден на Шуми, който от 2013 г. се възстановява от тежка черепно-мозъчна травма. Той пострада, докато караше ски във френските Апли.\n\r\n\"С цялото си сърце искаме да благодарим, че празнувате 50-ия рожден ден на Шумахер с него и с нас. Може да бъдете сигурни, че той е в добри ръце и правим всичко по силите си да му помогнем. Моля, разберете, че ние следваме желанията на Михаел и държим чувствителната тема за здравето му далеч от публичността. В същото време искам да благодаря за страхотните писма и пожелания, които получаваме и да пожелая на всички здрава и щастлива 2019 година\", заяви Корина.\n                \n                \r\n\"Михаел може да бъде горд от това, което постигна, както всъщност сме и ние. Ето защо ние честваме годишнината му с изложение в Кьолн, публикуваме спомени и продължаваме с дарителските кампании чрез фондацията Keep Fighting. Искаме да си спомняме и празнуваме неговите триумфи отново\", заяви още тя.\n\r\nШумахер се възстановява в имението си в Швейцария, което се намира до Женевското езеро.\r\n\n\r\n ", "date": "2019.01.02", "title": "Съпругата на Шумахер: Той е в добри ръце!"}
{"url": "https://www.dnes.bg/eu/2019/01/02/predstoi-mrachno-bydeshte-za-ikonomikata-na-ostrova.398043", "text": "Повечето икономисти очакват още една година на несигурност във Великобритания, като мнозина прогнозират по-слаб растеж, дори ако страната одобри окончателно споразумението за Брекзит преди излизането си от ЕС през март. Това съобщи днес в. \"Файненшъл таймс\", цитиран от ДПА. \n\n\n\r\nПо-голяма част от анкетираните от вестника 81 икономисти очакват забавяне на бизнес инвестициите и потребителските разходи през тази година, независимо дали премиерът на Великобритания Тереза Мей ще успее да убеди парламента да подкрепи споразумението за напускане на ЕС, което тя договори с Брюксел, пише БТА. \n\r\nНай-доброто, което Великобритания може да очаква, е текущия темп на растеж от около 1,5 процента, \"дори ако икономиката отчете скромно възстановяване заради споразумението с ЕС\", според годишното проучване на \"Файненшъл таймс\".\n                    \n                    \n                \r\nВестникът отбелязва, че по-голяма част от експертите са отказали да дадат категорична прогноза за годишния растеж заради несигурността от изхода на проведените от Мей преговори с ЕС и икономическите последици от Брекзит.\n\r\n\"Имайки предвид политическите сблъсъци (...). перспективата може да варира от мрачна до катастрофална, но кой знае?\", посочва икономистът Даян Койл от университета в Кембридж.\r\nБрекзит ще бъде лош или катастрофален за британската икономика тази година, очаква Нина Скеро, ръководител на отдела за макроикономика на Центъра за икономически и бизнес проучвания в Лондон.\n\r\nВ новогодишното си обръщение вчера Тереза Мей призова законодателите да подкрепят споразумението й с ЕС за Брекзит и да позволят на страната да сложи край на сегашното политическо разделение.\n\r\nПо-голямата част от депутатите, включително мнозина от членовете на нейната Консервативна партия, се противопоставят на споразумението.", "date": "2019.01.02", "title": "Предстои мрачно бъдеще за икономиката на Острова"}
{"url": "https://www.dnes.bg/obshtestvo/2019/01/02/sled-dylgata-praznichna-pochivka-zagubi-li-biznesyt.398064", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Тази година покрай коледните и новогодишни празници се натрупаха и много почивни дни, а освен това голяма част от работещите предпочетоха да ги слеят и да удължат почивката си.\n\r\nНо дългото празнуване може да има и не съвсем положителен ефект. След продължителната почивка по-трудно се влиза отново в ритъм на работното място, а това може да доведе и до стрес на организма. Освен върху собственото ни здраве, почивните дни се отразяват и на икономиката ни. \n\r\nКолко загуби бизнесът от почивните дни и колко от нас работиха и по празниците - коментар в предаването \"Директно\" по телевизия  на икономиста Емил Хърсев и  Васил Велев от Асоциацията на индустриалния капитал. \n                    \n                    \n                \r\nДългата поредица почивни дни води до пропуснати възможности за по-голямо производство, по-големи доходи и по-висок стандарт смята Васил Велев. \n\r\n\"Разбира се, че могат да се слеят празници, но това става за сметка на редовния годишен отпуск и няма загуба за бизнеса, няма пропуснато производство на БВП\", коментира в предаването Емил Хърсев. \n\r\nКогато отпуската не е достатъчна, много голяма част от хората използват и болничен, каза още Васил Велев от АИКБ.", "date": "2019.01.02", "title": "След дългата празнична почивка: Загуби ли бизнесът?"}
{"url": "https://www.dnes.bg/akoshtete-vqrvaite/2019/01/02/kak-rabotata-ni-systariava.397924", "text": "Неусетно годините минават, а ние остаряваме бавно, но сигурно. Понякога стареенето обаче може и да се случи по-бързо, отколкото очакваме. Една от причините е нашата работа. Как и защо? Вижте.\r\n\r\nМного изследвания констатират, че липсата на достатъчно движение през деня води до преждевременно стареене и скъсява продължителността на живота. Обездвижването е пагубно за здравето, защото влошава кръвообращението, респективно захранването на тъканите и органите с кислород и хранителни вещества, увеличава риска от запушване на кръвоносен съд, забавя метаболизма, създава условия за висок холестерол, високо кръвно налягане, диабет.\r\n\r\n                    \n                    \n                Хората, които работят повече от 50 часа седмично поставят здравето си в истински риск от сериозни заболявания, застрашаващи живота в дългосрочен план. Сред тях са артрит, диабет, рак, сърдечносъдови заболявания и инциденти, хронични заболявания на ендокринната и нервната система.\r\n", "date": "2019.01.02", "title": "Как работата ни състарява?"}
{"url": "https://www.dnes.bg/akoshtete-vqrvaite/2019/01/02/smyrtni-zaplahi-vdignaha-na-krak-policiiata-okazalo-se-che-bili-kym-paiak.398044", "text": "Полицията в Австралия била вдигната на крак в първия ден от новата година, след като минувач чул заплахи за убийство, които идвали от апартамент. \n\r\nЧовекът вероятно бил от квартала, защото твърди, че е виждал семейството. Минал покрай сградата, в която живеят и чул писъците на детето, последвани от крясъци на бащата - \"Защо не умираш?!?!?\" От майката, обаче, не се чувала и дума. \n\r\nТогава пешеходецът решил, че в апартамента се случва нещо ужасно. Първата му асоциация била - убийство! Затова, като отговорен гражданин, решил да сигнализира до австралийските власти. \n\r\nПолицаите незабавно отишли на адреса. Гледката, на която се натъкнали, наистина била убийство, но не на човек, а... на паяк, пишат от BBC. \n                    \n                    \n                \r\nСлед като всички страни по необикновения случай били призовани да свидетелстват, за да може полицейския доклад все пак да бъде съставен, станало ясно, че възрастния мъж имал огромен страх от паяци и просто се опитвал да убие насекомото, влязло неканено в апартамента, което пък предизвикало истерията и на детето. \n\r\nЗа куриозния случай разказаха от самото полицейско управление и качиха снимка в Twitter. Постът, обаче, бързо бил свален, тъй като властите изложили на показ конфиденциална информация. \n\r\nНе се знае какъв точно вид паяк е \"нахлул\" в апартамента. Австралия е дом на над 2500 вида паяци, но по-голямата част от тях са абсолютно безобидни. Въпреки че има и отровни насекоми, според докладите на полицията в страната не е имало смъртен случай от ухапване от 1981 година.\n\r\nАко все пак гигантско насекомо успее да влезе в дома ви, затворете прозорците, преди да изпаднете в истерия, за да не уплашите съседите и случайните минувачи.", "date": "2019.01.02", "title": "Смъртни заплахи вдигнаха на крак полицията! Оказало се, че били към... паяк! "}
{"url": "https://www.dnes.bg/zvezdi/2019/01/02/rodnite-fenovete-na-nina-dobrev-razocharovani.398027", "text": "Миналата седмица стана ясно, че Нина Добрев е отпразнувала Коледа в София. Актрисата публикува снимки от празничното събиране със семейството си у нас, а няколко дни след това - и фотоси от разходка из Витоша. \"Беше фантастична ваканция\", написа звездата от \"Дневниците на вампира\". \r\nОказа се, че някои от българските ѝ фенове обаче са останали разочаровани от нея. Те са я изчаквали пред къщата на баба ѝ и дядо ѝ, за да получат автографи и да се снимат с нея, но това не се получило. Ето какво написаха някои от феновете под снмиките на Нина в Instagram:\r\n \r\n\"Изключително разочарована съм от теб. Не си ми любимка вече. 4 дена разиграваш 5 фена пред къщата на баба ти и дядо ти! Заслужаваш другия път да отидем 50 човека и да викаме на улицата... \"\r\n \r\n\"Тя една снимка не дава.. ние я видяхме... бяхме 4 човека, щеше да й отнеме 2 минути... тя просто ни подмина. Вие искате фен среща... никога няма да направи...\".\r\n \r\nРазбира се, много почитатели на актрисата проявиха разбиране и защитиха своята любимка. Ето какво посочиха те:\r\n \r\n\"Много нагло. Дошла е да си види роднините, а вие да досаждате\".\r\n \r\n\"Откъде-накъде ще висиш пред вратата на някого и ще го тормозиш да ти даде автограф или да се снима с теб?!\".\r\n \r\n", "date": "2019.01.02", "title": "Родните феновете на Нина Добрев – разочаровани"}
{"url": "https://www.dnes.bg/obshtestvo/2019/01/02/za-poveche-prihodi-i-malko-chinovnici-promeni-v-mitnicite.398047", "text": "Агенция \"Митници\" се структурира в Централно митническо управление и териториални дирекции, реши правителството на първото си редовно заседание за годината.\r\nВ централното управление ще има две главни дирекции - за митническо разузнаване и разследване, и информационни системи и аналитична дейност.\r\nЦелта на промяната е по-добра координация, контрол и ефективност в дейността на агенцията, както и оптимизиране на администрацията.\r\nКато ефект от реформата се очаква увеличаване на приходите.\r\n ", "date": "2019.01.02", "title": "За повече приходи и малко чиновници - промени в митниците"}
{"url": "https://www.dnes.bg/notifikacii/2019/01/02/hakeri-prodavat-otkradnati-failove-za-11-9-predlagat-gi-na-rusiia-teroristi.398048", "text": "“Ще надминем дори \"Панамските досиета“! По този начин група хакери се заканват да покажат на бял свят купища документи свързани с атентата от 11 септември. Но преди това... искат откуп.\r\nКакво има в откраднатите файлове, организацията Dark Overlord така и не казва, но твърди, че в тях ще се намери \"истината за случилото се“.  А кой би знаел повече за това от застрахователните компании?\r\nБлизо 18 хил. документи са притежание на групата. В тях се споменават имената на Hiscox Syndicates, Lloyds of London и Silverstein Properties, всички до една – застрахователни компании. А една част от тях се оказват и информация на ФБР, ЦРУ и Департаментът на отбраната на САЩ.\r\n                \n                От застрахователните компании, хакерите искат подкуп, за да не издадат тайните им. А ако не го получат, до края на деня се очаква да публикуват първия ключ с който всеки да може да отвори определен пакет от информация. За да докажат, че са автентични, хакерите публикуват малка част от тях в дарк уеб форума KickAss.\r\nОсвен заплаха към компаниите, хакерите отправят такава и към всеки, чието име присъства в тези 18 хил. файла.\r\nОстаналите документи, откраднати от компютрите на ЦРУ и ФБР, от Dark Overlord са склонни да продадат.\r\nЗа крупна сума пари, изпратена в биткойни, хакерите подканват терористични организации, Китай и Русия да наддават за ценните данни.", "date": "2019.01.02", "title": "Хакери продават откраднати файлове за 11/9! Предлагат ги на Русия, терористи..."}
{"url": "https://www.dnes.bg/football/2019/01/02/2018-levski-stigna-dynoto-no-dylbae-kym-falita.398015", "text": "Колко пъти през тази година прочетохте заглавия от типа \"Левски копае дъното\", \"Синята мъка продължава\" и подобни? Вероятно много. Има и причина това да е така. Измина поредна година, в която любовта на феновете на 26-кратните шампиони бе поставена на ужасяващи изпитания.\r\nНачалото на болезнените изживявания дойде през януари 2018 година след едно притеснително равенство на Левски срещу шестия в малтийския шампионат полупрофесионален клуб Флориана в контролна среща. Тогава треньор бе вездесъщият Делио Роси, на който ръководството на \"сините\" му бе гласувало тотално доверие с надеждите да изправи тима на крака през зимната пауза.\r\n \r\nВсички следящи българския футбол, обаче, знаят какво се случи. Левски така и не изгради стабилен отбор, който да има покритие на фаворит. \"Синият\" манталитет на победител отстъпи място на посредствеността.\r\n \r\nВ този ред на мисли тимът от \"Герена\" за поредна година загуби шансовете си за първа шампионска титла от 2009 година насам. Тогава се стигна до спасителния пояс - Купата на България. Той обаче тотално удави надеждите на левскарите и нанесе сериозни пробойни по корпуса на клуба.\r\n \r\n", "date": "2019.01.02", "title": "2018: Левски стигна дъното, но дълбае към фалита"}
{"url": "https://www.dnes.bg/notifikacii/2019/01/02/iskate-da-otkajete-cigarite-po-lesno-vajno-e-kakva-hrana-da-otbiagvate.398035", "text": "\"Това е последната ми цигара!\" - думи, които рано или късно всеки заклет пушач изрича, но малцина успяват да преборят вредния навик.\r\nЕксперти от националната служба по здравеопазване във Великобритания откриха, че има шест храни и напитки, които човек трябва да избягва, ако иска веднъж завинаги да откаже цигарите, съобщава \"Daily Express\". \n\r\nСпециалистите припомнят, че тютюнопушенето е една от водещите причини за развитието на белодробни заболявания и смърт. Вредният навик причинява седем от десет случая на рак на белия дроб, а освен това повишава риска от инфаркт и болести на сърцето и още над 50 болести. \n\r\nНикотинът в цигарите е силно пристрастяващ, а борбата с вредния навик се оказва трудна за по-голямата част от пушачите. За да ни е малко по-лесно да оставим тютюневите изделия на страна, учените съветват да избягваме месни продукти, които променят вкуса на цигарите и правят пушенето още по-удовлетворяващо.\n                \n                \r\nМнозина пушачи може би ще признаят, че едно от любимите им неща е цигарата след вечеря. Учените съветват да избягваме месните продукти и препоръчват на хората, които искат да се отърват от вредния навик, да заменят любимия стек или бургер с вегетарианска пица. \n\r\nОсвен това, към категорията продукти, които подобряват вкуса на цигарите, се добавят и някои напитки. Сред тях са алкохолът, газираните напитки, сред които особено място заема кока-колата, кафето и чая. Експертите съветват вместо тях бъдещите бивши пушачи да пият вода и плодови или зеленчукови сокове. \n\r\nХрани като сиренето, плодовете и зеленчуците значително влошават вкуса на цигарите, а това може да доведе до нежелание за тяхната честа консумация. Това, според експертите, ще помогне на заклетите пушачи по-лесно да се откажат от вредния навик.", "date": "2019.01.02", "title": "Искате да откажете цигарите по-лесно? Важно е каква храна да отбягвате"}
{"url": "https://www.dnes.bg/cars/2019/01/02/shofiorski-nevoli-terminalite-za-e-vinetki-ne-rabotiat.398036", "text": "Масови проблеми с новите системи за закупуване на електронни винетки вече бяха констатирани.\n\r\nНовата електронна система трябваше да заработи още от 1 януари. \n\n\n\n\r\nСлед сигнали на зрители на bTV бе направена проверка на няколко от големите вериги бензиностанции. Оказва се, че нито една от машините не работи – някои поради липса на хартия, при други се изписва грешка при опит за плащане, а трети не функционират изцяло.\n\r\nВалентин Петров трябва да пътува извън града рано сутринта. По закон му е необходима винетка. От 1 януари може да се закупи само електронна. Оказва се обаче, че терминалите в много бензиностанции  не работят. \"Сега съм тръгнал. Обиколил съм 7-8 бензиностанции, нямат хартия, не работят, не мога да си купя\", обясни той.\n                    \n                    \n                \r\nСпоред него системата не функционира правилно, а хора като него, на които тепърва им предстои да закупят винетки, са ощетени. \n\r\nПроверката усанови, че наистина винетка не може да бъде купена. При опит за извършване на плащане например се получава неколкократен отказ от системата.\n\r\nИменно техническите проблеми спират някои шофьори вместо класическите стикери да ползват новите е-винетки.\n\r\nВ същото време председателят на АПИ инж. Светослав Глосов заяви тази сутрин, че проблем със системата няма. \"Системата наистина е нова, възможно е някъде да има технически грешки, но това не значи, че се е сринала\", коментира той.", "date": "2019.01.02", "title": "Шофьорски неволи: Терминалите за е-винетки не работят"}
{"url": "https://www.dnes.bg/travel/2019/01/02/zaradi-losho-vreme-bylgari-blokirani-20-chasa-na-tasos.398049", "text": "Група от 52-ма българи е пристигнала благополучно на българо-гръцката граница, след като били блокирани на остров Тасос след новогодишните празници.\r\nВъв вторник през целия ден те чакали ферибот, но такъв не е имало заради лошото време.\r\nПотърпевшата Петя Пенкова разказа сутринта, че забавянето било близо 20 часа.\r\n\"Голяма част от групата си бяха направили сметка, че трябва да платят нощувка до 1-ви януари и нямаха пари. Други пък останаха без лекарства. Чакахме в автобуса на пристанището”, обясни тя пред Нова тв и уточни, че от туристическата агенцията не са им дали информация какво всъщност се случва.\n\r\nОт консулството са подали информация, че заради влошено време фериботи няма да има.\n                    \n                    \n                \r\n\"След това от агенцията ни казаха, че ще дойде ферибот, но не дойде. От бреговата полиция обаче ни съобщиха, че няма да има ферибот до края на деня”, каза още Петя Пенкова.\n\r\nПотърпевшите са категорични, че ще заведат общ иск срещу агенцията.\r\nЧасове по-късно, след направена проверка от Министерството на туризма, се установи, че групата от 52-ма души е пристигнала благополучно на българо-гръцката граница.\n\r\nОт туристическата агенция увериха, че заради лошо време в района на Тасос българската група не е успяла да тръгне с ферибот на 1 януари. Представителят на туроператора Валентин Величков уверява, че за туристите е била платена допълнителна нощувка и закуска в същия хотел, в който са били отседнали.\n\r\nОткрит е телефон, на който при необходимост от съдействие туристите могат денонощно да подават сигнали. Номерът е 02/9046895.\r\n \r\n ", "date": "2019.01.02", "title": "Заради лошо време: Българи блокирани 20 часа на Тасос "}
{"url": "https://www.dnes.bg/notifikacii/2019/01/02/2018-g-nai-uspeshnata-za-pluveca-ni-antyni-ivanov.398007", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПлувецът Антъни Иванов не спира да покорява върхове, а само през 2018 г. стигна до финали на европейско и световно първенство на 200 метра бътерфлай. В коронната си дисциплина на двата шампионата той стана осми.\n\r\n\"Последните години са наистина много успешни за мен, както и за цялото българско плуване. Тази беше най-успешната за мен, много съм доволен от представянето ми на световното първенство. Не мисля, че имаше какво повече да направя, това беше максимумът, който можех да дам\", сподели най-добрият ни плувец пред .\n\r\nАнтъни Иванов направи нещо феноменално на световното по плуване, подобрявайки 7 рекорда от 6 старта. И отчете, че е допусната грешка във финала на европейското първенство, която по думите му не е била от нетрениране и липсва на подготовка.\n                \n                \r\n\"Плуването е най-трудният за класиране напред спорт. В другите спортове е доста по-лесно да си в призовата тройка. На успехите на българското плуване трябва да се гледа доста по-различно\", коментира той.\n\r\n200 метра бътерфлай е коронната дисциплина на Антъни Иванов, тъй като е израснал, гледайки и учейки се от легендарния Майкъл Фелпс.\n\r\n\"200 метра са ми най-добрата дисциплина, защото съм много издръжлив и достатъчно трениран, а още не съм толкова развит за 50 и за 100 метра\", уточни плувецът.", "date": "2019.01.02", "title": "2018 г. – най-успешната за плувеца ни Антъни Иванов"}
{"url": "https://www.dnes.bg/obshtestvo/2019/01/02/pri-zimni-sportove-kakvi-opasnosti-krie-planinata.398011", "text": "Ски сезонът е в разгара си. Любителите на зимните спортове са в планината, а планинските спасители са постоянно нащрек.\n\r\nВсеки скиор трябва да има раница с въздушна възглавница, която да го задържи над снежната маса в случай на лавина, както и лавинен уред, който да стои прикрепен към тялото. Обхватът ма уреда е около 50 метра и служи основно, за да получим помощ от групата, с която се движим.\n\r\n\"Не ходете сами в планината. Ако няма друг човек с вас, на когото може да разчитате, няма да има кой да ви помогне\", каза Боян Митов, представител на българската Асоциация по ски свободен стил пред bTV.\n\r\n\"Една акция по лавинно спасяване, организирана от Планинската спасителна служба, в най-добрия случай може би ще се случи след около час, за да могат да достигнат до вас навътре в планината. Най-важно е помощта да бъде оказана в първите 15 минути. Тогава е и най-големият шанс да оцелеете в случай на лавина. Това е времето, в което само вашите приятели могат да ви окажат реална и адекватна помощ\", допълни той.\n                    \n                    \n                \r\nВ раницата трябва има също сонда и лопата. \r\n ", "date": "2019.01.02", "title": "При зимни спортове: Какви опасности крие планината?"}
{"url": "https://www.dnes.bg/mish-mash/2019/01/02/pojarnikarka-blondinka-cvetnokoja-barbi-na-60-bez-brychki.398037", "text": "През 2019 г. куклата \"Барби\" ще чества 60-годишнината си без нито една бръчка, предаде Франс прес, цитирана от БТА.\n\r\nС руса или кестенява коса, с издължена или закръглена фигура, в образа на принцеса или пожарникар, \"Барби\" продължава да съблазнява децата и се възползва дори от социалните мрежи, за да привлича вниманието върху себе си.\n\r\n\"60 години - това е много дълъг период в индустрията на играчките, където днес даден успех е с продължителност между 3 и 5 години\", заяви гордо Нейтан Бейнард, директор по маркетинга за куклите \"Барби\" в групировката \"Мател\".\n\r\nВъпреки все по-голямата конкуренция, ежегодно се продават 58 милиона екземпляра от куклата \"Барби\" в над 150 държави. \"Барби\" е известна колкото \"Кока-Кола\" и \"Макдоналдс\", отбеляза Бейнард през декември м.г., по време на частна визита в центъра по дизайн на \"Мател\" в Ел Сегундо в предградията на Лос Анджелис в Калифорния.\n                    \n                    \n                \r\nНад 1 милиард кукли \"Барби\" са продадени от представянето й в изложението за играчки в Ню Йорк на 9 март 1959 г.\n\r\nИдеята за създаване на \"Барби\" хрумнала на съоснователката на \"Мател\" Рут Хандлър, докато отглеждала децата си. \n\r\n\"Дъщеря й Барбара имала ограничен избор на играчки - кукли, и можела да се превъплъти единствено в образа на майка, докато синът й мечтаел да стане астронавт, каубой или пилот\", поясни Бейнард. \n\r\nТака била създадена куклата \"Барби\", която е кръстена на дъщеря й Барбара и изобразява жена с подчертано женствени форми. \n\r\n\"Успехът е незабавен - през 1959 г. са продадени 300 000 екземпляра от куклата \"Барби\", каза Бейнард.\n\r\nС външност на красавица куклата \"Барби\" първоначално не притежава нищо феминистко. \"Тя съответстваше на каноните за красота по онова време, а нереалните пропорции на тялото й бяха приспособени към тъканите, с които се разполагаше, и оттогава бяха коригирани от \"Мател\", подчерта един от дизайнерите на \"Барби\" Карлайл Нуера.\n\r\nПрототип на русокоса калифорнийка, \"Барби\" дълго бе критикувана заради имиджа си на нереална, богата и ленива жена. \n\r\n\"Това окарикатуряване е несправедливо - увери авторката на книгата \"Барби завинаги\" М. Лорд. - В действителност \"Барби\" е онова, което играещото си с нея момиче иска един ден да стане. Проблемът не е свързан с високата 28 см пластмасова фигурка, а с културата ни и с виждането, което имаме за женствеността.\"\n\r\n\"Барби\" стана астронавтка през 1965 г., 4 години преди Нийл Армстронг да стъпи на Луната. Първатата чернокожа версия на \"Барби\" бе пусната в продажба през 1968 г. \n\r\n\"Понастоящем 55 на сто от куклите, които продаваме в целия свят, не са русокоси, нито синеоки\", настоя Лиза Макнайт, генерален директор за куклите \"Барби\" в \"Мател\".", "date": "2019.01.02", "title": "Пожарникарка, блондинка, цветнокожа... Барби на 60 без бръчки!"}
{"url": "https://www.dnes.bg/notifikacii/2019/01/02/kzk-otnovo-spira-sdelkata-mejdu-inerkom-i-chez.398062", "text": "Комисията за защита на конкуренцията (КЗК) отново спира хода на евентуалната сделка между българското дружество \"Инерком“ и ЧЕЗ за продажбите на българските активи на чешката енергийна компания.\r\nКЗК е взела решение, че окончателното ѝ становище зависи от делото във Върховния административен съд (ВАС), като неговото разглеждане е насрочено за месец май.\n\r\nПрез изминалата година Комисията забрани сделката поради опасения от концентрация, която ще осигури на собственика на \"Инерком\" Гинка Върбакова господстващо положение на пазара на фотоволтаични устройства.\n\r\n\"Инерком\" обжалва решението на КЗК във ВАС, като от страна на ЧЕЗ съобщиха, че при пропадане на сделката, чешкото дружество ще се насочи към другите кандидати, проявили интерес за активите на компанията.\n                \n                \r\nПрез декември ЧЕЗ реши да започне преговори и с класирания втори кандидат India Power.\n\n\n\n\r\nПрипомняме, че \"Инерком\" спечели през февруари 2018 г. търгa за продажбата на 67% от българските активи на ЧЕЗ:  електроразпределително и електроснабдително дружество в Западна България, фирмата търговец на ток, две фотоволтаични централи и др.\n\r\nНа 23 февруари 2018 г. компанията от Пазарджик сключи договора за придобиване на контрола върху компаниите, но след това се разрази бурен скандал с неизвестния дотогава купувач. Редица медии от Чехия, считани за близки до премиера Андрей Бабиш, който се опитваше в онзи момент да овладее контрола върху ЧЕЗ от президента Милош Земан, публикуваха данни, че \"Инерком\" смята да финансира сделката с пари от офшорни компании и три български банки.\n\r\nМеждувременно КЗК забрани на \"Инерком\" придобиването на активите на ЧЕЗ с аргумента, че дружеството притежава шест фотоволтаични електроцентрали и прибавяйки към тях дружествата на чешката компания може да злоупотребява с положението си. Решението беше обжалвано от \"Инерком\" и ЧЕЗ пред ВАС, а Върбакова се раздели с дружеството си \"Солар Грийн Енерджи\", което притежава проблемните слънчеви мощности.\n\r\nПрез август 2018 г. \"Инерком\" поиска втора оценка на сделката, но решението отново бе негативно за нея. Причината за отказа от производство бе обяснението, че докато ВАС не се произнесе, КЗК не може да взема нови решения по казуса. Съдът обаче принуди комисията за образува новото производство, което през декември тя е сторила, но реално е замразила произнасянето си отново до окончателното решение на ВАС. \n\r\n\"Не на последно място наличието на висящ съдебен спор и с цел избягване на противоречието между съдебни и административни актове определя невъзможността на Комисията да се произнесе в рамките на своята компетентност по нотифицираната сделка за придобиването на пряк едноличен контрол от \"Инерком България” ЕАД върху Предприятията от групата на ЧЕЗ а.с. в България\", се казва в решението от декември.\r\nОще новини четете в ", "date": "2019.01.02", "title": "КЗК отново спира сделката между \"Инерком\" и ЧЕЗ "}
{"url": "https://www.dnes.bg/zvezdi/2019/01/02/2018-g-nai-uspeshnata-godina-na-mihaela-fileva.398029", "text": "Михаела Филева призна, че изминалата 2018 г. е била най-прекрасната година в живота ѝ досега. Българската певица е успяла да посети много страни, да пътува, да ходи на концерти на любими изпълнители, да купи къща на майка си, а и издаде втория си албум.\r\nЕто какво написа Михаела в Instagram: \"Честита Нова година, банда. Ако трябва да съм откровена, ще призная, че изпратих най-страхотната година в живота си - по-щастлива и споделена не съм се чувствала, пътувах много, посетох 10 държави, бях на 10 концерта на любими изпълнители и банди, вторият ми албум е факт, купих дом на майка си, а поводите да се срещаме с вас бяха над 90... за 365 дни. Благодаря ви за обичта, благодаря за споделените моменти, чувствам се благословена, че ви има и сме заедно. Бъдете здрави и нека направим 2019-а още по-добра!\".\r\n \r\n", "date": "2019.01.02", "title": "2018 г. – най-успешната година на Михаела Филева"}
{"url": "https://www.dnes.bg/usa/2019/01/02/vkara-li-trymp-lisicata-v-kokosharnika-v-pentagona.398032", "text": "Дошъл от частния сектор и малко известен на широката общественост, вторият човек в йерархията на американското министерство на отбраната Патрик Шанахан го оглави вчера, в момент, когато военният апарат на САЩ навлиза в деликатна фаза, пише Франс прес.\n\r\nПетдесет и шест годишният Шанахан бе назначен за изпълняващ длъжността министър на отбраната след шумната оставка на Джим Матис на 20 декември, провокирана от дълбоки неразбирателства с президента Доналд Тръмп, най-вече по въпроса за изтеглянето на американските войници от Сирия.\n\r\nМатис, който олицетворяваше относителната стабилност в едно белязано от политически трусове правителство, заяви, че ще се оттегли в края на февруари, за да има плавен преход между него и приемника му.\n                    \n                    \n                \r\nДоналд Тръмп, който явно бе подразнен от отразяването на оставката в медиите, реши да ускори оттеглянето на Матис за 1 януари. И назначи Патрик Шанахан с кратък туит: \"Той ще се справи фантастично!\".\n\r\nОтсега нататък на този сдържан и внимателен към детайлите мъж ще бъде възложена отговорността да ръководи изтеглянето на разположените в Сирия 2000 американски войници и частичното изтегляне от Афганистан, както и да преценява по какъв начин ще се отразят тези решения на място и върху американските съюзници.\n\r\nПатрик Шанахан, който никога не е служил в армията и е прекарал по-голямата част от кариерата си в самолетостроителната компания Боинг, е готов за тази мисия, уверява обкръжението му в отговор на скептиците.\n\r\nШанахан е заместник-министър на отбраната от 2017 г. и \"в продължение на 18 месеца наблюдаваше операциите, присъстваше на всички срещи и участваше във всички обсъждания\", заяви пред Франс прес говорителят му подполковник Джо Бучино.\n\r\nШанахан, който е родом от щата Вашингтон в северозападната част на САЩ, е прекарал 31 години в Боинг, където е бил вицепрезидент по логистиката и операциите, а също така и генерален директор на програмата на Боинг за противоракетна отбрана.\n\r\nНеговият опит като мениджър и техническите му познания му бяха полезни на поста заместник-министър на отбраната, който е по-малко политически и повече свързан с функционирането на огромната администрация на Пентагона.\n\r\nВъпреки това по време на изслушването му в Сената републиканецът Джон Маккейн (който тогава ръководеше комисията на горната камара на Конгреса за въоръжените сили) разкритикува недостатъчните му познания за дипломацията.\r\nПокойният Маккейн заяви, че липсата на точност в някои от отговорите на Шанахан е \"почти обидна\".\n\r\nМаккейн изказа мнение, че да назначиш бивш ръководител от самолетната индустрия в Пентагона е равносилно на това \"да вкараш лисица в кокошарника\".\n\r\n\n\r\nНа поста заместник-министър на отбраната Патрик Шанахан допринесе за това бюджетът на Пентагона да бъде ориентиран отново срещу заплахите от Русия и Китай.\n\r\nТой освен това подкрепи ентусиазирано идеята на Доналд Тръмп за създаване на \"космически сили\" като шести клон на въоръжените сили на САЩ до 2020 г. Проектът трябва да бъде одобрен от Конгреса.\n\r\nКато доказателство за интереса си към технологиите Шанахан реагира в Тwitter още преди Коледа на изстрелването на ракета на Спейс Екс, която изведе на орбита мощен Джи Пи Ес сателит на военновъздушните сили на САЩ.\n\r\nАко иска да стане министър на отбраната за постоянно, то ще му се наложи да навлезе по-дълбоко в политиката. На първо място Шанахан ще трябва да успокои съюзниците на САЩ, които Доналд Тръмп често обвинява, че прекалено много разчитат на американската армия. Той освен това ще трябва успокоява страстите на президента, но без отрицателни последици за самия себе си.\n\r\nДоналд Тръмп не се поколебава да отстранява от длъжност хората, които му противоречат. Пример за това са уволненията на държавния секретар Рекс Тилърсън и на началника на канцеларията на Белия дом Джон Кели.\n\r\n\"През целия си живот като възрастен човек Патрик Шанахан е изказвал при необходимост мнение, различно от това на шефовете си, и няма никаква причина той да не продължи по същия път\", уверява служител, който го познава добре.\r\n/БТА/\r\n ", "date": "2019.01.02", "title": "Вкара ли Тръмп лисицата в кокошарника – в Пентагона?"}
{"url": "https://www.dnes.bg/notifikacii/2019/01/02/49-godishen-se-prostrelia-v-glavata-v-cherven-briag.398039", "text": "49-годишен мъж е с опасност за живота, след като се е прострелял с пистолет в главата, съобщиха от полицията в Плевен. \r\nСигналът за инцидента е подаден на 1 януари в 19.40 часа. \r\nМъжът се е прострелял в дома си в Червен бряг с газов пистолет. \r\nМинути след инцидента е транспортиран в плевенска болница. \r\nПолицаите са иззели пистолета и седем гилзи. Уведомен е дежурен прокурор при РП - Червен бряг. \r\nОбразувано е досъдебно производство.", "date": "2019.01.02", "title": "49-годишен се простреля в главата в Червен бряг"}
{"url": "https://www.dnes.bg/mish-mash/2019/01/02/predizvikatelstvata-prez-2019-a-za-kakvo-da-riskuvat-zodiite.398058", "text": "В професионален план единственото нещо, което е по-лошо от липсата на възможности е, човек да се провали два пъти в едно и също нещо.\r\nВижте какви рискове трябва да поемете според зодиакалния си знак и кои са нещата, от които трябва да се възползвате през 2019 г., за да не допуснете същите кариерни грешки, които сте правили досега:\r\n \r\n\r\n \r\nАко тази година ви се е сторило, че не сте били достатъчно заети – нещо, което вие мразите, то опитайте се през 2019-а да си намерите достатъчно много ангажименти, но смислени. Ако през 2018-а година сте се чувствали в задънена улица по отношение на работата си, бъдете по-решителни през следващите 12 месеца. Следете за нови възможности да се придвижите напред в кариерата и използвайте пълноценно потенциала си. \r\n \r\n\r\n \r\nПрез 2019-а се опитайте да се ангажирате с нови задачи и да си поставите нови цели в професионален план. Вие имате склонност да се съпротивлявате на промените, следователно точно сега е моментът да рискувате и да се „забъркате“ в някакво ново предизвикателство, без много да му мислите. Промяната ще вдъхне нова енергия в живота ви. Ако искате растеж в кариерата трябва да спрете да се придържате към рутината!\r\n \r\n\r\n \r\nАко за вас 2018-а е било време, в което сте отлагали вземането на някакво важно решение, свързано с кариерата ви, то през идната година – рискувайте и изпробвайте новите възможности, без да се страхувате от провал. Поемането на премерен риск може да се окаже моторът, който да задвижи по-бързо професионалния ви растеж. Ако имате възможност, минете някакво професионално обучение, което да повиши квалификацията ви.\r\n\r\n", "date": "2019.01.02", "title": "Предизвикателствата през 2019-а: За какво да рискуват зодиите? "}
{"url": "https://www.dnes.bg/balkani/2019/01/02/epidemiia-ot-morbili-obiaviha-v-skopie-12-sa-zarazeni.398063", "text": "Македонското министерство на здравеопазването обяви епидемия от морбили на територията на Скопие, след като бяха регистрирани 12 нови лица, заразени от болестта, предаде агенция МИА. Всички те не са били ваксинирани.\r\nШест от случаите са потвърдени, а другите шест имат типична клинична картина.\r\nМинистърът на здравеопазването Венко Филипче обяви на пресконференция днес, че част от мерките са задължителното ваксиниране на все още неваксинираните деца против морбили, както и забрана за приемане на неваксинирани деца в детските градини. (БТА)", "date": "2019.01.02", "title": "Епидемия от морбили обявиха в Скопие, 12 са заразени"}
{"url": "https://www.dnes.bg/stranata/2019/01/02/po-bogati-sme-novogodishno-poharchihme-2-mlrd-lv.397992", "text": "Само през касовите апарати в последните дни – между Коледа и Нова година - са минали 2 млрд. лв., сочат предварителните данни на търговците. Окончателно колко точно сме похарчили НАП ще обобщи в края на месеца. Но със сигурност оборотите в търговската мрежа са надскочили тези от м.г. – когато са били 1,4 млрд. лв., предаде NOVA. \n\n\n\r\nСамо за пътувания и туризъм – по Коледа и Нова година сме похарчили 195 млн. лв. От тях 136 млн. са за туризъм в България, а 59 млн. – за екскурзии в чужбина.\n\r\nОт началото на 2019-та – за вода вече плащаме по нови цени. Най-голямо е поскъпването в София и в Бургас, а по-малко за вода ще плащат единствено – в Кърджали.\n                    \n                    \n                \r\nОт 1 януари природният газ поскъпва с 3.51 %. Тъй като повишението е под 5 на сто - няма да се отрази върху сметките ни за парно, топла вода и ток.\n\r\nС до 30% скачат и данъците на старите коли. Всяка община сама ще прецени с колко да вдигне налога – като ще се ръководи от три показателя – възраст на колата, евро стандарт и мощност.\n\r\nПо-високи данъци ще плащат и собствениците на повече от едно основно жилище. От тази година те губят отстъпката си от 50 % и напрактика ще плащат двойно.\n\r\nВ сила вече са и електронните винетки – те се продават на старите цени от 97 лв. А от 16 август шофьорите на камиони вече ще плащат тол такси – т.е. не за време, а за изминато разстояние.\n\r\nСлед по-големите разходи, които вече са факт, – да погледнем и към доходите ни през 2019-та. От 1 януари скачат всички заплати в държавната администрацията с 10%, а с 20% се увеличават възнагражденията на учителите. Минималната работна заплата в страната вече е 560 лева. А минималните пенсии се запазват до 1 юли – когато ще бъдат увеличени с 12 лв. - до 219 лв.\n\r\nВ частния сектор – половината от работодателите ще вдигнат заплатите, като за две трети – ръстът ще е до 10 %.\n\r\nЕто и част от прогнозите на експертите: от тази година се очаква и началото на края на ниските лихви по ипотечните кредити. Още от лятото експертите прогнозират плавно поскъпване – с между 0,2-0,3 %. Брокерите обаче очакват задържане на цените на имотите и през тази година.\n\r\nЗаради рекордното поскъпване на промишления ток, бизнесът предупреди за по-скъпи основни храни и стоки, които купуваме – като хляб, месни и млечни продукти, сладкарски изделия. Как ще усетим по джоба си всички промени – ще покаже 2019-та.", "date": "2019.01.02", "title": "По-богати сме! Новогодишно похарчихме 2 млрд. лв."}
{"url": "https://www.dnes.bg/akoshtete-vqrvaite/2019/01/02/kakvo-ochakva-zodiite-prez-ianuari-spored-taro-kartite.397935", "text": "Добре дошъл, януари! Нов месец, нова година, много нови възможности, които ни очакват. Вълнуваме се какви ще бъдат нашите първи стъпки, дали ще ни донесат благополучие. Днес в рубриката ни „Всичко за зодиите“ споделяме таро прогнозата на астролог Анджела Пърл (Angela Pearl), която се занимава и с карти таро. Какво ви очаква през януари, вижте в следващите редове. \r\n\r\nПрез януари Овните ги очакват срещи с роднини, ще се сдобият с нова информация и контакти. Пътуванията, които планират ще им донесат положителни емоции. Търсещите работа ще я намерят. Но важно е да внимавате с финансите, защото положението няма да бъде много стабилно. Пред вас ще се открият нови възможности, но за да се възползвате от тях, ще трябва да погледнете на всичко, което се случва под различен ъгъл. Таро картите съветват Овена да не се фокусира върху миналото и смело да върви напред. В личния си живот всичко ще бъде наред.\r\n                    \n                    \n                \r\nВселената е подготвила приятен подарък за Телеца под формата на положителни емоции и възможност да отиде там, закъдето отдавна е мечтал. Родените под тази зодия ги очаква и финансово благополучие. През януари ще може да изпуснете напрежението и да тръгнете към положителната промяна. \r\n", "date": "2019.01.02", "title": "Какво очаква зодиите през януари според таро картите"}
{"url": "https://www.dnes.bg/obshtestvo/2019/01/02/v-pirogov-mladej-na-ekstazi-tvyrdi-che-go-e-uhapala-mechka.397995", "text": "По празниците в болничните заведения постъпват редица сигнали, някои от които са наистина фрапиращи. При подобен такъв, момче на екстази се е разхождало по шорти в планината и твърдяло, че го гонела мечка.\n\r\n\"Най-фрапантният сигнал по празниците е за младеж, уж подгонен от мечка. Оказа се момче, което най-вероятно е употребило хапчета екстази. Някой го е видял, че ходи по къси гащета в планината\", разказа директорът на болница Пирогов проф. Асен Балтов.\n\r\nПрез почивните дни около празниците над 7200 пациенти са преминали през \"Пирогов\". За лечение са останали 1100. \n\r\nЗа последното  денонощие в травматологичния кабинет са преминали над 150 души. От  пиратки са пострадали и три деца, от които 16-годишно момче е с  ампутиран пръст, както и 10 възрастни.\n                    \n                    \n                \r\n\"Пациенти след препиване имаше и по коледните празници, имаше и по Нова година, като по Коледа бяха повече\", заяви още проф. Балтов пред bTV. \"Хубавото е, че фалшивия алкохол вече го няма, защото той предизвикваше особено тежки поражения\", допълни той.\n\r\nПо празниците е имало и случаи на инфаркти и инсулти, като спрямо миналата година са били по-малко. \"В следващите дни предстои рязко застудяване, така че рискът от инфаркти и инсулти се увеличава\", предупреди проф. Балтов.", "date": "2019.01.02", "title": "В \"Пирогов\" - младеж на екстази твърди, че го е ухапала... мечка"}
{"url": "https://www.dnes.bg/obshtestvo/2019/01/02/da-si-spomnim-za-boian-petrov-alpinistyt-kogoto-zagubihme-prez-2018.397996", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\n\n\r\nЕдна от най-тежките загуби за България през изминалата 2018 година несъмнено беше тази на алпиниста и зоолог Боян Петров. \n\r\nЗа последните 18 години успява да изкачи 19 върхове. Десет от тях - осемхилядници. Два пъти преборва най-коварната болест - рака. Живее дълги години с тежка форма на диабет. \n\n\n\r\nПрез 2009 година Боян Петров пропада в ледникова цепнатина, а испански алпинисти го спасиха. На слизане от К2 получава хипоглекимична криза. Успява да се възстанови и след като го блъска автомобил на автомагистрала \"Струма\" през 2013. Животът непрестанно му поднася изпитания, но алпинистът ги преодолява. И винаги твърди, че никога не мисли за най-лошото.\n                    \n                    \n                \r\nПо мечтания път към Еверест го спъва го Шиша Пангма - джуджето на осемхилязниците.\n\r\nШиша Пангма спъна Боян Петров по мечтания път към Еврест.  Според приятелите и колегите на Боян той е изкачил върхове, до които друг едва ли ще може да се докосне.\n\r\n\"Такъв като него скоро няма да има нито като зоолог, нито като алпинист, нито като природозащитник. Това е една огромна загуба\", споделиха негови колеги пред телевизия .", "date": "2019.01.02", "title": "Да си спомним за Боян Петров - алпинистът, когото загубихме през 2018"}
{"url": "https://www.dnes.bg/rusia/2019/01/02/sled-sekretni-razrabotki-2018-a-godinata-na-ruskite-oryjiia.397994", "text": "Отминалата 2018 г. може без никакви съмнения да се нарече година на руските оръжия. Страната ни първа в света създаде хиперзвукови комплекси и бойни лазерни системи, заявява вестник \"Известия\".\n\n\n\n\r\nНовите разработки, останали дълго време строго секретни, бяха представени миналата пролет пред парламента на Русия от президента Владимир Путин, напомня изданието. През годината разбрахме и за други военни новости - по-специално задхоризонтна система за контрол на въздушното пространство, добавя то.\n\r\nСпоред \"Известия\" руската армия вече е получила първите партиди от три нови оръжия сред представените от Путин. Това са хипервуковите комплекси \"Кинжал\" и \"Авангард\" наред с лазерния комплекс \"Пересвет\". Вече се задава и тежката междуконтинентална балистична ракета \"Сармат\", пише всекидневникът, цитиран от БТА. \n                    \n                    \n                \r\nСАЩ вече признаха, че в цял свят няма скоро да се появят защитни системи, способни да се справят с аеробалистичния комплекс \"Авангард\", успешно изпробван тези дни в присъствието на държавния глава, отбелязва той.\n\r\n\"Известия\" описва и принципа, използван от новото оръжие - сравнява траекторията на полета му с движението на хвърлен камък, подскачащ по водната повърхност. В случая вместо течност се използва земната атмосфера. Благодарение на това комплексът, изстрелян от ракета носител, може да развива хиперзвукова скорост и да заобикаля позициите на противниковата ПВО.\n\r\nСпоред вестника новата руска междуконтинентална ракета \"Сармат\", \"способна да стигне до целта и през Северния, и през Южния полюс\", също \"ще може да заобикаля всякакви позиции на ПВО\". Вече са факт първите изпитания с макетно-технологични образци на ракетата и се очаква руските ракетни войски да получат първите ракети \"Сармат\" през 2020 г. Освен класически бойни глави, \"Сармат\" ще може да носи и комплекси \"Авангард\".\n\r\nДнешните, а и бъдещите средства за ПВО не ще могат да прехванат аеробалистичната ракета \"Кинжал\" с обсег над 1500 км, изстрелвана с хиперзвукова скорост от свръхзвуков изтребител МиГ-31 и пикираща, щом наближи целта, твърди руският всекидневник. \"Кинжалите\" ще долитат до целта за броени минути, значи ще могат да поразяват дори добре защитени цели в режим на реално време, пише той.\n\r\nСпоред \"Известия\" през есента в Русия вече са застъпили на бойно дежурство и първите лазерни системи \"Пересвет\" - \"едно от най-мистериозните оръжия в армейския арсенал\" с ядрен силов агрегат, осигуряващ \"уникална мощност\".\r\nВсе още не се знае отговорът на най-важния въпрос - какви задачи решава бойният лазер, подчертава обаче вестникът.\n\r\nИма само предположения. Например, че лазерът прогаря системи за оптично-електронно разузнаване, монтирани на самолети, хеликоптери и дронове. Може би \"Пересвет\" е достатъчно мощен, за да \"ослепи\" поне временно оптиката на шпионски сателити. Според друга версия комплексът загрява самолети или крилати ракети така, че поврежда и опожарява бордовите електронни системи. Поразените цели падат за броени секунди.\n\r\nПрез 2018 г. руското министерство на отбраната приключи първия етап от формирането на единно поле за контрол на въздушното пространство над страната. Руските военни вече виждат летателни апарати и ракети в обсег от няколко хиляди км, използвайки радиолокаторни станции тип \"Воронеж\" и \"Контейнер\".\n\r\nРусия успя да \"затвори\" полето за наблюдение именно благодарение на задхоризонтната локаторна станция 29Б6 \"Контейнер\", строена над 10 години. Тя следи въздушната обстановка над територията от Балтика до Монголия. Има данни, че безпроблемно открива цели от разстояние над 2000 км. Макар да се нарича \"Контейнер\", новата станция е сложен обект и заема площ от стотици километри, добавя \"Известия\".", "date": "2019.01.02", "title": "След секретни разработки: 2018-а – годината на руските оръжия!"}
{"url": "https://www.dnes.bg/notifikacii/2019/01/02/grisho-sled-pobedata-zapazih-spokoistvie-i-pobedih.398000", "text": "Най-добрият български тенисист Григор Димитров бе видимо доволен от победата си над Джон Милман (Австралия) на турнира в Бризбейн. \nДимитров, който е шампион в турнира от 2017 година, игра преди 12 месеца отново срещу Милман в Бризбейн. Тогава той спаси два мачбола и спечели след повече от два часа и половина игра.\n\r\n\"Спомням си какво се случи миналата година. Мислех си за това в последните дни и знаех как трябва да играя срещу него. Просто се опитах да играя по-добре от миналата година\", каза Димитров след мача.\n\r\n\"Изпитвам голямо уважение към него. Той е невероятен боец, както видяхме отново днес, особено във втори сет. Но успях да запазя спокойствие през целия мач, особено при 4:4\", добави Димитров.\n                \n                \r\nМилман похвали играта на българина и каза, че заслужава да продължи на четвъртфиналите.\r\n\"Той играе страхотен тенис. Беше много агресивен, особено в първия сет. Всички знаем на какво е способен Григор, когато играе добър тенис, а днес мисля, че той демонстрира защо хората го виждат като играч от топ 10\", каза австралиецът.\n\r\n\r\n ", "date": "2019.01.02", "title": "Гришо след победата: Запазих спокойствие и победих"}
{"url": "https://www.dnes.bg/politika/2019/01/02/borisov-podhvana-na-pyrvoto-zasedanie-administraciiata.398008", "text": "За съкращенията в администрацията напомни премиерът Бойко Борисов на министрите си в началото на първото редовно заседание на кабинета за 2019-а.\r\nПланът беше това да стане за две години от 2017 г. насам. В началото на декември миналата година вицепремиерът Томислав Дончев обяви, че е изпратил писма на колегите си и очаква предложенията им до 20 декември. Дали е получил \"амбициозни\" отговори, каквито очакваше, обаче не стана ясно.\r\n\"Това, което вицепремиерът Томислав Дончев ви е казал, привеждайте в необходимия вид\", нареди Борисов на министрите.\r\nТой обяви и че на съвещанието със службите, което обичайно е преди това на Министерския съвет, са били отчетени рекордни приходи и посочи приоритетите – образование, здравеопазване, технологии и иновации.\r\nС първите си думи премиерът честити Коледа и Нова година и пожела успешна година на правителството.\r\n ", "date": "2019.01.02", "title": "Борисов подхвана на първото заседание администрацията"}
{"url": "https://www.dnes.bg/stranata/2019/01/02/nameriha-myrtyv-myj-ot-sofiia-v-pamporovo.398001", "text": "На 1 януари 2019 г. около 12.30 часа в районното управление на град Чепеларе е получено съобщение за това, че в апартамент на хотел в Пампорово е починал 40-годишен мъж от София. Това съобщиха от пресцентъра на МВР - Смолян. \n\n\r\nПървоначални данни за насилствена смърт не са установени. \r\nТрупът на починалия е транспортиран в МБАЛ \"Братан Шукеров\" град Смолян за аутопсия. \r\nМестопроизшествието е запазено и посетено от дежурна оперативна група на РУ-Чепеларе. \r\nИзвършен е оглед и е образувано досъдебно производство.", "date": "2019.01.02", "title": "Намериха мъртъв мъж от София в Пампорово "}
{"url": "https://www.dnes.bg/rusia/2019/01/02/jertvite-v-magnitogorsk-rastat-veche-stanaha-16.398005", "text": "Броят на жертвите на инцидента със срутилия се вход в жилищна сграда в Магнитогорск достигна до 16 души, съобщава TACC, като се позовава на данни от Министерство на извънредните ситуации на Руската федерация. \n\n\n\n\r\n\"Извадени са телата на 15-тия и на 16-тия загинали\", съобщиха за агенцията от пресслужбата на ведомството в Москва, цитирани от \"Фокус\".\r\nЕдинадесетмесечното бебе, открито под отломките на сградата пък пристигна в Москва за лечение, предадоха Асошиейтед прес и ТАСС.\n\r\n11- месечното момченце бе извадено живо след близо 36-часов престой под руините в Магнитогорск.\n\r\nСамолетът беше изпратен от руското министерство на здравеопазването и кацна в столицата около осем часа след откриването на детето. Съобщава се, че то страда от счупвания, травма на главата и измръзване. Температурите в Магнитогорск са под нулата.\n                    \n                    \n                \r\nСъдбата на други 30 души остава неясна.\r\nВ памет на жертвите, в Челябинската област е обявен ден на траур.", "date": "2019.01.02", "title": "Жертвите в Магнитогорск растат, вече станаха 16"}
{"url": "https://www.dnes.bg/obshtestvo/2019/01/02/nai-nejelanite-podaryci-kniga-koledna-ukrasa-elektrouredi.397997", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nКниги, които вече имаме или не са по наш вкус, малки електроуреди, коледна украса и аксесоари, свързани с отминалите празници, са сред подаръците, които най-често хората, които са ги получили, опитват да продадат през този месец.\n\r\nНора Калионска, която е представител на една от онлайн платформите за обяви, каза, че през януари има голям ръст в тези категории, който се равнява на около 30%.\n\r\n\"Ние получаваме подарък без касова бележка и връщането му в магазина е невъзможно, така че платформите за обяви са най-лесният начин тези подаръци да бъдат продадени. Много зависи от състоянието\", каза Калионска пред .\n                    \n                    \n                \r\nТя добави, че нежеланите подаръци са с до 30% по-ниска цена от тази в магазина. Нора Калионска препоръча на всички, които искат да продават нещо, да си подготвят добре обявата, да направят хубави снимки и да са описали добре това, с което искат да се разделят.\n\r\n\"Купувачите бих посъветвала да ползват куриерски услуги, тъй като в България тази услуга е изключително добре развита. Има офиси и могат да използват опцията за преглед и тест\", посъветва още тя.\n\r\nКалионска каза още, че по този начин се застраховаме и при повреда или просто, ако не ни хареса желаната стока, можем да я върнем. По думите ѝ трябва да избягваме лични срещи при осъществяването на подобни сделки, защото при тях са възможни кражби и злоупотреби.", "date": "2019.01.02", "title": "Най-нежеланите подаръци: Книга, коледна украса, електроуреди"}
{"url": "https://www.dnes.bg/notifikacii/2019/01/02/otkriha-myrtyv-54-godishen-myj-krai-zlatograd.398002", "text": "\r\n54-годишен мъж е намерен мъртъв в м. \"Чилингирско\", землище на Златоград. \r\nРадко Моллов е бил обявен за местно издирване преди това. Близките му подали сигнала, тъй като той не се бил прибирал от няколко дни.\r\nЗапочнало е незабавно издирване, но човекът е открит мъртъв.\r\nИзвършен е оглед, при който не са установени данни за насилствена смърт. Трупът е приведен за аутопсия в МБАЛ-Смолян.\r\nМоллов имал навика да не се прибира след запой. Вероятно е починал от измръзване, пише \"\".\r\nПо случая е образувано досъдебно производство.", "date": "2019.01.02", "title": "Откриха мъртъв 54-годишен мъж край Златоград"}
{"url": "https://www.dnes.bg/cars/2019/01/02/resheno-ot-premiera-bez-vinetka-po-severnata-tangenta.398018", "text": "Без винетка ще се пътува и в бъдеще по Северната тангента на София. Това  обяви премиерът Бойко Борисов в Министерския съвет след заседанието на  кабинета. \n\r\n\"Можем да си го позволим заради по-добрите приходи, надявам се  да не се спекулира повече по темата\", подчерта Борисов.\r\nКазусът засяга пет района на Столична община – \"Надежда\", \"Връбница\", \"Нови искър\", \"Сердика\" и \"Кремиковци\", които са непосредствено разположени по протежението на Северната скоростна тангента. Желанието на Пътната агенция преминаването в участъка да се заплаща, предизвика напрежение сред живеещите в близките села.\r\n                    \n                    \n                \"Независимо от логиката, независимо от принципа, че който кара повече, плаща повече, независимо от това, че всички искаме и е ясно, че едно е да поддържаш и да чистиш от снега две платна, които бяха по времето на социализма и при управлението на БСП, друго е да поддържаш 12 платна\", разясни премиерът след среща с ръководството на АПИ.\r\nБорисов настоя обаче местната власт да поддържа пътищата, които държавата е построила, а не само от Сдружението на общините \"да се събират за по няколко дена в Албена\".\r\n\"Като искате по 12 платна в градовете, ето, подаряваме ви ги, поддържайте ги, а не сега МРРБ и АПИ да се чудят как над 500 км магистрали по 6 платна да ги чистят и поддържат, колкото за две платна\", нареди той.\r\nБорисов даде и пример, че в съседните страни още с влизането се плаща такса, но няма оплаквания, че само това струва 15-20 лв. По думите му смисълът да се изграждат пътища е бил винаги в услуга на гражданите.\r\n\"Тази година започваме строителството от \"Младост\" до АМ \"Тракия\", продължението на Южната дъга. Ако е било лесно, комунистите да са направили не само до Правец магистралата, а дъги, тангенти, всичко останало\", коментира министър-председателят.", "date": "2019.01.02", "title": "Решено от премиера: Без винетка по Северната тангента!"}
{"url": "https://www.dnes.bg/eu/2019/01/02/padnalo-platnishte-nakara-vlak-da-derailira-v-daniia-i-ubi-shestima.398019", "text": "Най-малко шестима са загинали след тежка влакова катастрофа в Дания, съобщава Ройтерс.\r\nСпоред датските медии, платнище от товарен влак се ударил идващия насреща пътнически влак, отиващ към столицата Копенхаген, което накарало машиниста рязко да набие спирачки и превозното средство да дерайлѝра.\r\nИнцидентът се е случил на моста, който свърза островите Зийланд и Фюн  в осем часа сутринта местно време.\r\nПътната връзка е затворена както за влакове, така и за автомобили, но бушуващата буря в страната затруднява работата на спасителните екипи.", "date": "2019.01.02", "title": "Паднало платнище накара влак да дерайлира в Дания и уби шестима"}
{"url": "https://www.dnes.bg/eu/2019/01/02/nazad-sme-i-v-pieneto-15-ti-sme-v-es-po-razhodi-za-alkohol.398003", "text": "Българските домакинства дават по 1.7 процента от общите си разходи за алкохол, сочат данни на европейската статистическа служба Евростат. Това нарежда страната ни на 15-о място сред всички 28 държави-членки на Европейския съюз.\n\r\nСпоред най-новото проучване на Евростат разходите на европейските домакинства за спиртни напитки са както у нас - средно по 1.6 на сто. Това е близо 130 милиарда евро годишно. \n\n\n\r\nНай-много за алкохол харчат домакинствата в Естония, Латвия и Литва – съответно 5.2, 4.9 и 4 на сто от общите си разходи. Веднага след балтийските държави се нарежда Полша с 3.5 %.\n\r\nНа другия полюс са Испания, Гърция и Италия, сочат данните на Европейската статистическа агенция с под 1 % от общите разходи.\n                    \n                    \n                \r\nОт 2007 до 2017 разходите на българските домакинства за спиртни напитки са намалели значително – от 3 на 1.7 %. Разходите за алкохол на европейските домакинства през този 10-годишен период остават стабилни, а най-голямо нарастване е регистрирано в Румъния – от 2.3 % през 2007 до 2.7 през 2017.", "date": "2019.01.02", "title": "Назад сме и в пиенето! 15-ти сме в ЕС по разходи за алкохол"}
{"url": "https://www.dnes.bg/stranata/2019/01/02/plovdiv-evropeiskata-stolica-na-kulturata-no-v-transporten-haos.397993", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nТранспортен хаос и затворени улици в Пловдив през първия работен ден от новата година. Движението през централния бул. \"Цар Борис III Обединител\" беше спряно частично преди празниците, а трафикът се пренасочваше към малките улици и успоредни булеварди.\n\r\nПричината е решението на общината да се издигне кула с височна 30 метра точно на централния булевард, а поводът е откриващото събитие, на което Пловдив официално ще поеме щафетата и ще стане Европейска столица на културата тази година. \n\r\nЗапочва и изграждането на огромна сцена, което допълнително ще усложни трафика в града. Именно на тази сцена на 12 януари ще бъде даден старт на годината, в която Пловдив е Европейската столица на културата заедно с италианския град Матера.\n                    \n                    \n                \r\nПроблеми се очакват и в движението на градския транспорт. Временната схема удължава маршрутите с повече от 7-8 километра, без за целта да са отделени допълнителни финанси. Като контрамярка трите частни превозвача, които обслужват линиите в града, намалиха колите наполовина. \n\r\n\"Категорично подготовката на Пловдив започна още преди 5 години. Имаме над 300 проекта, които ще се развиват тази година. Броят на реализираните проекти е безпрецедентен за България. Голяма част от тези проекти са били извън полезрението на Община Пловдив. Чакаме 12 януари с нетърпение. До юни месец ще бъдем готови\", заяви кметът на града Иван Тотев пред .\n\r\nНикога не е било в плановете на общината да строи концертна зала, уточни той и добави, че Пловдив има прекрасни сцени.\n\r\nТотев определи 2018 година като успешна за Пловдив и прогнозира, че през 2019 г. ще бъдат направени още крачки напред в промяната на града. По думите му развитието на Пловдив вече се усеща. \n\r\n\"Пловдив има претенции да бъде впечатляващ град и точно това ще направим. Пловдивчани и гостите на града имат привилегията да присъстват на такова събитие. Най-важното е да запазим тази възходяща тенденция в развитието на Пловдив\", каза още Тотев за зрителите на \"България сутрин\".\n\r\nТой обаче отказа да даде конкретен отговор на въпроса дали ще се кандидатира за нов кметски мандат и подчерта, че е важно как ще се представи ГЕРБ на изборите за Европейски парламент през юни.\r\n                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\n ", "date": "2019.01.02", "title": "Пловдив – европейската столица на културата, но в транспортен хаос"}
{"url": "https://www.dnes.bg/stranata/2019/01/02/nepylnoleten-ubi-bashta-si-vyv-varnensko.398012", "text": "Непълнолетно момче е убило 42-годишният си баща в село Осеново. Служители на местната полиция работят по извършеното тежко криминално престъпление. \r\nНа 1 януари т. г., около 18.30 часа, е постъпил сигнал за това, че след възникнал семеен скандал, непълнолетно момче е извършило убийство. Жертвата е 42-годишният му баща.\r\nПо случая е образувано досъдебно производство, предава \"Фокус\". Материалите са докладвани на дежурен прокурор от Окръжната прокуратура във Варна, като под негово ръководство е започнато следствено дело. \r\nРаботата по документиране и доказване на престъплението продължава.", "date": "2019.01.02", "title": "Непълнолетен уби баща си във Варненско"}
{"url": "https://www.dnes.bg/obshtestvo/2019/01/02/godina-na-ostavki-i-rokadi-vlastta-prez-izminalata-2018-a.397768", "text": "Коалицията ГЕРБ-Обединени патриоти \"удържа фронта\" и остана цяла през 2018-а. Съвсем не липсваха словесни престрелки между партньорите, като често напрежение имаше заради съгласуването на решенията. \n\r\nМоже би най-сериозният \"препъни камък\" пред правителството беше през септември, когато коалицията заседава за това дали да продължи да управлява заедно.\n\r\nВ крайна сметка обаче партньорите във властта решиха, че ако тя се разпадне, това ще донесе много повече щети за държавата. Обещаха си, че няма да общуват през медиите, а ще се събират по-често, за да си говорят.\n\r\nЗадочната размяна на остри реплики беше често явление през годината и в малката коалиция, където помежду си лидерите Валери Симеонов, Волен Сидеров и Красимир Каракачанов си отправяха обвинения и си искаха оставките. Последният дори заяви, че година и половина се е правил на \"синя каска\" и накрая буквално я наложи. \n                    \n                    \n                \r\nВ самия край на годината обаче Каракачанов каза, че му е писнало да бъде помирител, а състоянието на Коалиция \"Обединени патриоти\" е \"хлабаво\". Май не е сигурно, че трите партии – ВМРО, НФСБ и \"Атака\", ще се явят заедно на евроизбори, а за местния вот наесен не се знае съвсем. \n\r\nПремиерът Бойко Борисов пък напомни, че ГЕРБ и \"Обединените патриоти\" имат коалиционно споразумение, в което ясно е разписано какво трябва да се прави по време на управленския мандат.\n\r\n\"Толкова ежедневни станаха техните спорове, че не намирам за интересно да ги коментирам\", обобщи премиерът, който често \"гасеше пожари\" отдалеч при пътуванията си в чужбина.\n\r\n\n\r\nНа постовете си, след като пожелаха да ги освободят, останаха енергийният министър Теменужка Петкова и социалният Бисер Петков.\r\nПеткова подаде оставка заради познанството си с шефката на \"Инерком\" Гинка Върбакова – дружеството, което иска да купи енергото в Западна България ЧЕЗ. Коалиционният съвет обаче не я прие и тя е още на поста си.\r\nБисер Петков пък искаше да освободи министерското кресло заради напрежението с протестите на майки на деца с увреждания. В крайна сметка обаче той получи именно тяхната подкрепа, за да остане начело на МТСП. \n\r\nНакуп обаче кабинета напуснаха трима министри след жестоката катастрофа с автобус край Своге с 20 загинали.\r\nОставки подадоха вътрешният министър Валентин Радев, транспортният Ивайло Московски и регионалният Николай Нанков, които обявиха, че поемат политическа отговорност за случилото се. Така кабинетът се обнови набързо, а освободените кресла бяха заети от Младен Маринов, Росен Желязков и Петя Аврамова.\n\r\nОбидни думи към майките на деца с увреждания пък костваха поста на вицепремиера Валери Симеонов. Дълго време Симеонов удържа на протестния натиск, но в крайна сметка подаде оставка заради репликата си, че те са \"кресливи жени\" с \"уж болни деца\". На поста го наследи началника на кабинета му Марияна Николова.\n\r\nВ самия край на годината правителството напусна министърът, отговарящ за европредседателството Лиляна Павлова, а нейното министерство беше закрито. Това обаче беше единствената планирана промяна след края на първото ни еврошефство. \r\nЩе има ли рокади в Министерския съвет през 2019-а и какви, тепърва предстои да видим.\r\nНо едно е сигурно - новата година неизбежно дава начало на нови политически страсти.", "date": "2019.01.02", "title": "Година на оставки и рокади. Властта през изминалата 2018-а"}
{"url": "https://www.dnes.bg/notifikacii/2019/01/02/grigor-dimitrov-sys-stabilna-igra-dostigna-1-4-final-v-brizbyn.397980", "text": "Григор Димитров постигна първата си победа за календарната 2019 година и втора на турнира в Бризбън. Във втория кръг той преодоля Джон Милман с 6-3 6-4 за 1:29 часа игра. След като на старта на 31 декември Димитров надви в два сета Йошихито Нишиока, сега той показа нови подобрения в играта си и на 1/4-финал ще спори с втория поставен Кей Нишикори.\n\r\nДнес първата ни ракета демонстрира стабилност и сигурност в ударите от дъното на корта и контролираше голям процент от разиграванията. Григор показа и вариативност с къси топки и сечени бекхенди, като пласира 6 аса и спечели над 70% от точките на първи сервис.\n\r\nМакар да преживя миникриза в края и пропиля аванс от два пробива, Григор бързо се реабилитира и съумя да затвори мача.\n                \n                \r\nПреди този двубой двамата тенисисти се бяха изправяли един срещу друг на ниво ATP само веднъж. Това се случи на същия турнир и в същата фаза миналата година, като победител бе Григор след 4-6 7-6(8) 6-3, припомня Tenniskafe.\n\r\n ", "date": "2019.01.02", "title": "Григор Димитров със стабилна игра достигна 1/4-финал в Бризбън"}
{"url": "https://www.dnes.bg/obshtestvo/2019/01/02/nashi-shofiori-i-tirove-blokirat-briuksel-na-10-ianuari.397982", "text": "Под пълна блокада с тирове ще се окаже площадът пред Европейския парламент в Брюксел на 10 януари. Българските превозвачи, основното ядро от които е в Пловдив, ще струпат 150 камиона. Наети са два самолета, които да превозят протестиращи, пише .\n\r\n“Около 600 души с трикольори, плакати на английски и скандирания категорично ще заявят, че мерките в пакета “Мобилност” обричат на фалит българския международен транспорт. А той формира 17% от БВП и носи около 13-14 млрд. Лева годишно”, заяви Георги Петърнейчев, председател на Асоциацията на българските предприятия за международни превози.\n                    \n                    \n                \r\nПо думите му браншът е обединен както никой друг път срещу голямата заплаха. Преди празниците Петърнейчев с колеги обиколи пловдивските транспортни фирми, за да уточни последни детайли около големия протест в Брюксел.\n\r\nТой ще започне в 9,30 часа точно когато транспортната комисия към Европарламента ще заседава, за да вземе решение по пакета предложения за промени в работата на международните превозвачи, които бяха предложени от френския президент Еманюел Макрон. Мерките предвиждат на всеки четири седмици водачите да се прибират в страните, където са регистрирани фирмите.\n\r\n“Пуснали сме уведомително писмо до белгийските власти, че ще блокираме пространството пред Европейския парламент. Разрешението е за 150 транспортни средства”, допълни шефът на асоциацията, който е член на ИРУ със седалище в Женева. Български транспортни фирми ще платят двата чартъра, които да извозят протестиращите до Брюксел.\n\r\n“Браншът е обединен около каузата, защото, ако мерките се приемат, това означава фалит”, каза Петърнейчев. Той очаква на протеста да се присъединят представители на Румъния, Унгария, Латвия и Полша, които също са застрашени от пакета “Мобилност”. “На съвета на министрите на 3 декември 8-те източноевропейски държави плюс Малта гласуваха против мерките, добили популярност като “Макрон”. Но в последния момент Чехия и Словакия се отказаха да ни подкрепят”, допълни Петърнейчев. \n\r\nСпоред него надежда има. Осъществени са поредица от срещи с представители на всички политически сили у нас, които са декларирали подкрепа. Всички български евродепутати са уверили, че ще се присъединят към протеста на нашите превозвачи в Брюксел.\n\r\nЕдин от камионите ще се ползва за сцена, от която ще се произнасят речи, а от тонколони ще звучи революционна музика. Ораторите ще изтъкнат, че 150 000 са обречени да останат без работа. Отделно фалитът на българските международни превозвачи може да повлече и съпътстващи бизнеси с нефтопродукти, за гуми, лизингови компании и т.н. “Подновили сме изцяло автопарковете си с камиони Евро 5 и Евро 6. И когато отговаряме на всички европейски условия, ни извадиха пакета “Мобилност”, за да ни изхвърлят тотално от пазара на ЕС”, коментира Петко Ангелов, председател на Камарата на автомобилните превозвачи у нас.\r\n ", "date": "2019.01.02", "title": "Наши шофьори и тирове блокират Брюксел на 10 януари"}
{"url": "https://www.dnes.bg/snimka-na-denia/2019/01/02/s-usilvasht-se-viatyr-zapochva-rabotnata-sedmica.397981", "text": "Вятърът днес ще се ориентира от запад-северозапад и ще се усили, в Дунавската равнина временно до силен. Облачността ще е разкъсана, но след обяд ще започне да се увеличава и през нощта срещу четвъртък в западните райони ще превалява сняг. \n\r\nМаксимални температури между 4 и 9 градуса, в София около 4 градуса.\n\r\nНад Черноморието ще има значителна висока облачност. Ще духа умерен западен вятър. Максимални температури 6 - 7. Температурата на морската вода е 7-8 градуса. Вълнението на морето ще бъде 2 бала, гласи  на НИМХ.\n\r\nНад планините ще има променлива облачност, по-късно през деня вече значителна и на места ще има превалявания от сняг. Ще духа умерен северозападен вятър. Максимална температура на 1200 метра минус 1 - 0, на 2000 метра - около минус 7 градуса.\n                \n                \r\nВ четвъртък с умерен и временно силен вятър от северозапад, в Източна България от североизток ще нахлува студен арктичен въздух. Времето ще е облачно, още през нощта срещу четвъртък от югозапад ще започнат валежи от сняг, които през деня ще обхванат по-голямата част от страната. \n\r\nТемпературите бързо и значително ще се понижат и преобладаващите максимални ще бъдат между минус 1 и 4 градуса. \n\r\nВ петък от север валежите ще започнат да спират, най-късно в Рило-Родопската област и югозападните райони. Ще остане ветровито. Застудяването ще продължи. \r\n ", "date": "2019.01.02", "title": "С усилващ се вятър започва работната седмица"}
{"url": "https://www.dnes.bg/notifikacii/2019/01/02/pekin-ne-se-otkazva-ot-upotreba-na-sila-spriamo-taivan.397983", "text": "Пекин отказва да изключи възможността за употреба на сила спрямо Тайван, заяви китайският президент Си Цзинпин, цитиран от Франс прес. Той подчерта, че страната ще бъде обединена отново.\n\r\nПекин \"си запазва правото да прибегне до всички необходими средства\" срещу външните сили, които възпрепятстват мирното обединение на Китай и подкрепят сепаратистки действия, предупреди китайският президент в тържествена реч.\n\r\nНикой не може да промени факта, че Тайван е част от Китай и че хората от двете страни на Тайванския проток трябва да се стремят към повторно обединение, подчерта Си Цзинпин в речта си по повод 40-ата годишнина от \"Обръщението към тайванските съотечественици\", довело до подобряване на отношенията, отбелязва Ройтерс.\n                \n                \r\nОстров Тайван и континенталната Китайска народна република се управляват отделно от 1949 г., когато приключва гражданската война и комунистите получават властта в Пекин. Китай смята острова за своя провинция и призовава за повторно обединение, припомня АФП, цитирана от БТА. Въпреки подобряването на отношенията през последните 40 години китайските власти продължават да заплашват с употреба на сила, за да възстановят суверенитета си, ако Тайпе обяви независимост, или в случай на външна намеса.\n\r\n\"Независимостта на Тайван може да доведе само до безизходно положение\", предупреди Си. \"Китай трябва и ще бъде обединен отново\"\r\n\"Мирното решение на тайванския въпрос е сигурен път към запазване на сигурността и мира в региона и поощряване на всеобщото развитие в интерес на сънародниците\", подчерта китайският президент. Той посочи, че мирното взаимодействие трябва да бъде подкрепяно и от двете страни, отбелязва ТАСС.\n\r\n ", "date": "2019.01.02", "title": "Пекин не се отказва от употреба на сила спрямо Тайван"}
{"url": "https://www.dnes.bg/notifikacii/2019/01/02/napadateliat-ot-manchestyr-s-psihicheski-problemi.397984", "text": "Извършителят на нападението с нож на гара в британския град Манчестър може би страда от психично заболяване, показа преглед от медицински лица, предадоха ДПА и Ройтерс, цитирайки полицията на Манчестър.\n\r\nПродължава разследването на престъпление, свързано с тероризъм. 25-годишният извършител намушка трима души с нож на 31 декември миналата година. Полицията обискира адрес в района на Чийтъм Хил.\n\r\nПо-рано вчера силите на реда заявиха, че разследването се води от експерти по борба с тероризма, но \"подхождат без предубеждение\" към случая. След това обаче началникът на местната полиция Йън Хопкинс съобщи, че случаят вече се разглежда като разследване, свързано с тероризъм. Според информации, публикувани в британски медии, нападателят е крещял \"Аллах\" по време на атаката, пише БТА.\n                \n                \r\nНяма данни, че в нападението са замесени и други лица, но разследването все още не е установило дали нападателят е действал сам, се казва в изявление на полицията.\n\r\nПри нападението бяха ранени мъж и жена на възраст между 50 и 60 години. Те са получили прободни рани в стомаха и лицата. Освен това един полицай беше ранен в рамото и по-късно беше изписан от болницата. Двамата цивилни граждани обаче ще останат под лекарско наблюдение още известно време. \n\r\n ", "date": "2019.01.02", "title": "Нападателят от Манчестър - с психически проблеми?"}
{"url": "https://www.dnes.bg/usa/2019/01/02/trymp-ochakva-s-netyrpenie-nova-sreshta-s-kim.397985", "text": "Американският президент Доналд Тръмп заяви в Тwitter, че очаква с нетърпение да се срещне със севернокорейския лидер Ким Чен Ун, предаде ТАСС.\n\r\n\"Аз също очаквам с нетърпение среща с председателя Ким, който разбира така добре, че Северна Корея притежава огромен икономически потенциал\", заяви Тръмп, коментирайки съобщенията на медиите, че Ким е изявил готовност за среща с него.\n\r\nПървата среща между Ким и Тръмп се състоя на 2 юли миналата година в Сингапур. След края й двамата лидери приеха съвместно изявление, с което Пхенян обяви готовност за пълна денуклеаризация, а Вашингтон обеща в замяна да предостави гаранции за сигурността на Северна Корея. \r\nДокументът обаче не съдържаше конкретни стъпки, припомня ТАСС, цитирана от БТА.\n                    \n                    \n                \r\nКим заяви в новогодишно обръщение, че КНДР е решена да продължи пътя към пълна денуклеаризация, но САЩ трябва да предприемат съответни действия. Той подчерта, че това ще помогне за развитието на двустранните отношения, припомня Ройтерс.\n\r\n ", "date": "2019.01.02", "title": "Тръмп очаква с нетърпение нова среща с Ким "}
{"url": "https://www.dnes.bg/obshtestvo/2019/01/02/ohraniteli-spasiha-jivota-na-prostrelian-mlad-myj.397986", "text": "Двама гардове от охранителната фирма “СОТ 161” спасиха живота на 24-годишен младеж, прострелян в столичния квартал “Лозенец”, съобщи “Труд”. Ако не е била светкавичната реакция на Цветомир Иванов и Венелин Иванов, раненият в артерията на бедрото е щял да издъхне от кръвозагуба за няколко минути.\n\r\nНа 29 декември около 21,05 ч. се задействала аларма на офис и книжарница на ул. “Христо Смирненски”. Патрулът се намирал до пазара на Римската стена и пристигнал на мястото за 1,54 минути.\n\r\n“Видях момче на тротоара, от крака му бликаше кръв на пулсации и осъзнах, че е в страшна беда”, разказа Цветелин Иванов. Той работи в “СОТ 161” от 8 години, а 15 години преди това е бил полицай.\n\r\n                    \n                    \n                “Много бързо подадохме сигнал на тел. 112, където още не знаеха за случая и поехме младежа, който припадна в ръцете ни. С него имаше още един, който се беше парализирал от страх и не знаеше какво да прави. Намерихме шал и вързахме крака над раната, но кръвта не спря. Тогава разрязах крачола, а колегата ми Венко си свали колана и стегнахме здраво бедрото. \n\r\nМисля, че линейката дойде за около 5-6 минути и докторът ни каза: “Вие сте спасителите на това момче. От такава рана в артерията човек умира за 4 до 7 минути”, каза още Иванов.\n\r\nПричината за прострелването е повече от глупава. Младежът и негов приятел се скарали на улицата, а от близка кооперация им извикал мъж да говорят по-тихо. Двамата го напсували и той слязъл при тях с пистолет и гръмнал по единия. По-късно стрелецът бил задържан. Куршумът бил открит едва в понеделник – 31 януари. Той се бил забил във витрината на офиса и така задействал СОТ-а.\n\r\n“Ще наградим двамата ни служители, гордеем се с постъпката им”, каза пред “Труд” инж. Павел Виденов, управител на “СОТ 161”.\n\r\n\r\n ", "date": "2019.01.02", "title": " Охранители спасиха живота на прострелян млад мъж"}
{"url": "https://www.dnes.bg/index/2019/01/02/receptata-dnes-zapechen-sandvich-s-pushena-siomga.397715", "text": ":\r\n2 препечени филийки хляб по ваш избор\r\nняколко парчета пушена сьомга\r\n1 малко авокадо, добре узряло\r\nтънко нарязан червен лук\r\nсол, пипер на вкус\r\nкаперси\r\n \r\n:\r\n \r\nПрепечете филийките на тостер. Разрежете авокадото на две, премахнете костилката и изгребете вътрешността му. Сложете я в купичка и прибавете сол и черен пипер на вкус. Намачкайте с помощта на вилица на пюре. Намажете филийките, сложете сьомгата, лука и няколко каперси.\r\n \r\n", "date": "2019.01.02", "title": "Рецептата Dnes: Запечен сандвич с пушена сьомга"}
{"url": "https://www.dnes.bg/politika/2019/01/02/kabinetyt-izharchi-rekordnite-2-7-mlrd-za-mesec.397987", "text": "Правителството счупи собствения си рекорд по непрозрачно харчене - през декември \"хвръкнаха\" над 2.7 млрд. лв. от излишъка, показват данните на Министерството на финансите, публикувани в края на 2018 г., пише „Сега“. За сравнение в последния месец на 2017 г. по същия начин бяха раздадени \"само\" 1.6 млрд. лв. \n\r\nЗа пореден път правителството формира значителен бюджетен излишък, който се харчи ударно в края на годината. Така, въпреки че в края на ноември излишъкът бе 2.9 млрд. лв., реално годината приключи с едва 163.5 млн. лева плюс. Това е 0.2% от БВП. \n\r\nПо-голямата част от парите на данъкоплатците отидоха за част от магистрала \"Хемус\" - 134.2 км от Боаза до бъдещата връзка с пътя Русе - Велико Търново. За нея кабинетът даде 1.349 млрд. лв. още в средата на декември - тогава само за час министрите \"наместиха\" близо 1.7 млрд. лв., като парите щели да отидат за ремонт на пътища, за някои от общините и за силовите министерства. По същия начин в края на 2017 г. бяха заделени допълнително 1 млрд. лв. за програмата за \"безплатно\" саниране, която и досега не е приключила. \n                    \n                    \n                \r\nДо края на 2018 г. управляващите са успели да раздадат още 1 млрд. лв., но от съобщението на Министерството на финансите не става ясно за какво, пише изданието. \r\n ", "date": "2019.01.02", "title": "Кабинетът изхарчи рекордните 2.7 млрд. за месец"}
{"url": "https://www.dnes.bg/stranata/2019/01/02/cenite-na-jilishtata-skochili-s-6-3-rekordior-plovdiv.397988", "text": "Цените на жилищата в България са нараснали с общо 6,3% на годишна основа през третото тримесечие на 2018 г., показват данни на Националния статистически институт, цитирани от \"Монитор\".\n\r\nНай-сериозен скок има регистриран при новопостроените жилища – 7,2%. При старите жилища пък е отчетено повишение от 5,8%.\n\r\nСпрямо второто тримесечие на 2018 г. цените на жилищата са нараснали с 0,8%, като отново ръстът е по-висок при новопостроените жилища.\n\r\nНай-силен годишен ръст през третото тримесечие на 2018 г. е отчетен не в столицата София, а в Пловдив – 9,6%. Интересно е, че там цените на съществуващите жилища растат почти два пъти по-бързо в сравнение с новите жилища, съответно 11,5% и 6,2%.\n                    \n                    \n                \r\nЦените на жилищата в Бургас са отбелязали годишен ръст от 7,4% през третото тримесечие, а в София годишното повишение е от 7%.\n\r\nВъв Варна и Русе цените на жилищата отбелязват годишен ръст от 6,6%, а в Стара Загора повишението на годишна основа достига 4,4 за третото тримесечие.", "date": "2019.01.02", "title": "Цените на жилищата скочили с 6,3%. Рекордьор – Пловдив"}
{"url": "https://www.dnes.bg/sofia/2019/01/02/pet-raiona-trypnat-shte-ima-li-vinetka-za-severnata-tangenta.397990", "text": "Днес Столичната община и Пътната агенция трябва да постигнат споразумение дали шофьорите ще плащат винетка за преминаване през Северната тангента или пътят ще бъде изключен от списъка на пътищата, за които ще е нужен стикер.\n\r\n\"Надявам се в първия работен ден на новата година да финализираме преговорите и да може хората, които живеят на територията на Столичната община, да се движат с леките си автомобили без винетки. Постигнахме договореност да има гратисен период, така че хората да посрещнат спокойно Нова година и да се чувстват също така спокойни първите дни, докато приключим с преговорите и подпишем съответните споразумения\", обяви кметът на София Йорданка Фандъкова.\n\n\n\nНа последното правителствено заседание за 2018 година кабинетът на Бойко Борисов реши да се създаде магистрала \"Европа\", която да свързва София и граничен пункт Калотина. В трасето попадна и тангентата, което създаде ситуацията за живеещите в околните квартали, припомня Bulgaria ON AIR. \n                    \n                    \n                \r\n\"Северната скоростна тангента никога не е планирана като градски булевард. От самото начало нейното предназначение е било да изнесе целия транзитен трафик извън София и този път много успешно изпълнява тази роля. Преговорите, които водим със Столична община, е да прецизираме всички крайградски части и това къде ще има винетки, къде няма да има, къде ще има тол система. За мен това са измислени скандали, никога Северната скоростна тангента не е била планирана като градска магистрала. Тя винаги е била планирана като крайградска магистрала и е част от републиканската пътна мрежа. Не може да се разглежда само фрагментарно дали да има там винетки по няколко причини – ресурсът, който АПИ отделя за развитието на крайградската инфраструктура на София е доста сериозен\", заяви пред Нова инж. Дончо Атанасов от ръководството на АПИ. \n\r\n\"Надявам се днес да постигнем споразумение с Агенция \"Пътна инфраструктура\". В крайна сметка казусът засяга пет района на Столична община – \"Надежда\", \"Връбница\", \"Нови искър\", \"Сердика\" и \"Кремиковци\", които са непосредствено разположени по протежението на Северната скоростна тангента. Надявам се, че ще постигнем споразумение тези хора да не заплащат винетна такса, въпреки че този път е заложен като транзитен път, но от друга страна има предназначение на път, който отклонява трафика от центъра на града  и свръзва северните райони на града. Така че надявам се да успеем да запазим неговото предназначение, както беше планирано\", каза от своя страна зам.-кметът на София инж. Дончо Барбалов.\n\r\nШефът на АПИ Светослав Глосов пък допълни, че  380 хил. винетки са продадени само през вчерашния ден. На всяка 20-та секунда в държавата е продавана винетка, а приходите са 1,5 млн. лв.\n\r\n ", "date": "2019.01.02", "title": "Пет района тръпнат – ще има ли винетка за Северната тангента?"}
{"url": "https://www.dnes.bg/obshtestvo/2019/01/02/gripyt-se-razvihria-sled-sredata-na-ianuari-ne-se-samolekuvaite.397989", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\n130 на 10 000 души е регистрираната заболеваемост от грип през миналата седмица. Това е рязко завишение в сравнение с времето преди това, но все още сме далеч от епидемична обстановка, при която болните трябва да са над 200 на 10 000 души.\n\r\nТова каза в студиото на \"България сутрин\" началникът на детското отделение в Инфекциозна болница доц. Атанас Мангъров.\n\r\n\"Ако следваме този ход на развитие би трябвало да очакваме към края на януари грипът да се развихри. В момента имаме единични случаи, основно те са H1N1\", обясни доц. Мангъров.\n\r\nПред  той препоръча при появата на първите симптоми, като висока температура, обща отпадналост, болки в мускулите, хората да си останат вкъщи и да не ходят на работа или децата на училище, защото само с един заразен в офиса, след седмица всички може да са инфектирани.\n                    \n                    \n                \r\n\"Човек не бива да започва с безумни лечения и да приема всичко, каквото има в аптеката. Не бива да се използват безконтролно антибиотици\", категоричен беше още доц. Мангъров.\n\r\nТой напомни на майките, а и на всички, които евентуално се заразят, че при висока температура не трябва да се предприемат мерки за незабавното ѝ сваляне, защото тя помага за ликвидирането на вируса.", "date": "2019.01.02", "title": "Грипът се развихря след средата на януари, не се самолекувайте!"}
{"url": "https://www.dnes.bg/sofia/2019/01/02/pavence-ottuk-pavence-ottam-aleia-izchezva-ot-borisovata.397991", "text": "\n\r\nАлея изчезва бавно в Борисовата градина в София, видя репортер на Булфото.\r\nПостепенно и систематично се изнасят паветата от нея, като дори в момента има подготвена нова партида, разкъртена и готова за товарене. \r\nВсе още няма яснота кой е \"специалистът\" по ландшафтен дизайн, крадящ павета. Не е известно и дали от общината имат идея какво точно се случва в един от най-предпочитаните градски паркове от софиянци.", "date": "2019.01.02", "title": "Павенце оттук, павенце оттам... Алея изчезва от Борисовата"}
{"url": "https://www.dnes.bg/sofia/2019/01/02/zima-e-nagleci-si-sekat-dyrva-v-gorichka-nad-kniajevo.398025", "text": "\n\r\nПродължава незаконната сеч в гората над \"Княжево\". Малко след Коледа и в първите дни на Новата година нарушители отсякоха нова порция дървета, видя проверка на Булфото.\r\nНезаконната сеч е станала по време на празниците. Дърветата са се намирали в непосредствена близост до улица \"Панорамен път\" и помощното училище \"Професор Д.Кацаров\". \r\nС последните набези броят на отсечените дървета надхвърля 30.", "date": "2019.01.02", "title": "Зима е! Наглеци си секат дърва в горичка над Княжево"}
{"url": "https://www.dnes.bg/notifikacii/2019/01/02/7-stypki-za-detoks-sled-praznichnoto-preiajdane.397810", "text": "Дори да сте сред най-строгите последователи на здравословното, балансирано хранене в малки и полезни количества за организма, празничните трапези около коледните и новогодишните празници трудно ще ви оставят да ги подминете. Обилното похапване на тежки храни около тези светли празници е почти неизбежно. Въздържанието също не е опция, тъй като все пак празничните трапези имат една много важна функция – да сплотяват и създават семеен уют.\r\nЗа щастие има начин да освободите организма си от натрупаните излишни хранителни вещества, мазнини и шлаки. Опитайте някои полезни съвети за следпразничен детокс.\r\n\r\nЗапочнете деня си с чаша топла вода с лимон. Можете дори да си направите голяма доза, да я съхранявате в термос и да си пийвате по малко през целия ден. Тази комбинация ускорява метаболизма, намалява апетита и алкализира тялото. Всичко това прави освобождаването от токсините много по-бърз процес.\r\n                \n                \r\nЗеленият чай има също толкова мощни свойства по отношение на ускоряването на метаболизма. Той се препоръчва при лошо храносмилане, подуване, метеоризъм, газове, киселини, раздразнени черва, запек.\r\n\r\nНе се изкушавайте да посягате към месото и месните продукти. Достатъчно сте си похапнали от тях по празниците. Сега е време да се освободите от прекалено многото трудни за храносмилане месни протеини и мазнини. Дайте възможност на организма си да се прочисти от тях като за целта наблегнете на растителните, пълнозърнестите и зърнените храни. От тях ще си набавите необходимите протеини.\r\n", "date": "2019.01.02", "title": "7 стъпки за детокс след празничното преяждане "}
{"url": "https://www.dnes.bg/sofia/2019/01/02/stolichnite-paiaci-vdigat-po-200-koli-na-den.398016", "text": "Средно по 200 коли на ден вдигат паяците в София, става ясно от данни на Центъра за градска мобилност.\n\r\nПрез почивните дни бройката на прибраните коли в наказателните паркинги спада с четири пъти. За да си вземе шофьор колата, освен че трябва да заплати глоба за вдигането с паяк на стойност 60 лв., дължат и по 2 лв. на всеки час, в който колата им е прекарала на паркинга. \n\r\nДо средата на миналата година от изоставени коли на наказателните паркинги натрупаните задължения към ЦГМ достигат 6 963 038 лв. От дружеството трудно успяват да открият стопаните на колите, а повечето от тях вече са забравили и за съществуването им. \n\r\nВетеран на един от наказателните паркинги се оказва \"Рено\", което вече 10 години чака собственика си да го прибере, пише в. \"Монитор\". Автомобилът е натрупал задължение за разходи по принудително преместване и такса за отговорно пазене в размер на 68 230 лв. \n\n\n                    \n                    \n                \r\nЗа да се справи с проблема с неправилното паркиране, от общината закупиха през изминалата година още 10 нови паяци. Специализираните автомобили за преместване на неправилно паркирали коли струваха 2,5 млн. лв. и бяха взети на лизинг за 5 години. \n\r\nСредства се отделиха и за автомобилите на екипите, които слагат скоби. \n\r\nС новите паяци в града се движат общо 18 репатраци на ЦГМ. През 2018 г. Столичният общински съвет (СОС) гласува и разкриване на 5500 места зелена зона в четири района. С решението на общинарите платените места за паркиране в \"Оборище\", \"Лозенец\", \"Възраждане\" и \"Красно село\" заработиха от ноември. Обособяването им струва над 2,3 млн. лв., а очакваните приходи от ЦГМ от тях възлизат над 4,2 млн. лв. годишно.", "date": "2019.01.02", "title": "Столичните паяци вдигат по 200 коли... на ден!"}
{"url": "https://www.dnes.bg/sport/2019/01/02/tainata-na-zdravoslovniia-jivot-postoianstvoto.398004", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nС настъпването на новата година всички правим обещания пред себе си. След голямото преяждане по празниците, обикновено най-честата цел, която преследваме през идните 365 дни, е да влезем във форма. \n\r\nОбещанието за здравословен начин на живот започва \"от понеделник\" след празниците, който често така и не идва. Ако все пак започнем своята диета, то рядко се случва да я довършим докрай.\n\r\nЗа да водим здравословен начин на живот, обаче, а заедно с това и да влезем във форма, трябва постоянство, категорични са фитнес инструкторите. \n\r\n\"Всички си дават обещания да влизат в залите и да минат на по-здравословно хранене. Първият съвет е да не се втурват рязко в тренировките, за да не се претоварят. Трябва да се почва от по-леки упражнения към по-трудни. За качествен ефект трябва търпение. За една седмица в залата не се случват чудеса. Постоянство в тренирането и здравословното хранене е решението\", подчерта в студиото на предаването \"България сутрин\" по телевизия  фитнес инструкторът Цвета Капитанова.\n                    \n                    \n                \r\nТя препоръча лека детоксикация между 1 и 3 дни след голямото преяждане покрай празниците. Хубаво е всеки ден да имаме някаква активност, изтъкна още Капитанова.\n\r\n ", "date": "2019.01.02", "title": "Тайната на здравословния живот - постоянството!"}
{"url": "https://www.dnes.bg/notifikacii/2019/01/02/2018-godina-goreshtite-svetovni-tochki-riiad-singapur-london.397473", "text": "\n\r\nПоследните часове на 2018 г. са зад нас и е време да погледнем назад към изминалите 12 месеца на международната сцена. Играта е позната, но намериха ли се нови играчи, които да променят правилата? \n\r\nГражданската война там навлезе в четвъртата си година през 2018 г. и страната се \"увенча\" с антититлата за най-сериозната хуманитарна криза в света.\r\nКорените на този конфликт се крият по-далеч дори и от Арабската пролет. Тогава дългогодишният президент Али Абдула Салех предаде властта на Абдрабух Мансур Хади, акт, който трябваше да донесе стабилност на страната. Хади обаче не успя да го направи. \n                \n                \r\nСблъсъците почнаха през 2014 г., когато шиитските бунтовници Хути превзеха някои северни провинции, а по-късно и столицата Сана. \n\r\nПрез март 2015 г. конфликтът ескалира, когато Саудитска Арабия и още осем сунитски държави, подкрепени от САЩ, Франция и Великобритания, започнаха въздушни удари срещу хутите с цел да възстановят правителството на Хади. \n\r\nНито една страна не се отказва от своите цели. Цената, както винаги, се плаща от невинните граждани. По изчисления на ООН 75% от населението на Йемен се нуждае от хуманитарна помощ. Над 400 000 деца под 5-годишна възраст страдат от недохранване. Холерата в Йемен е напълно реална заплаха, а не болест от миналото. \n\r\nУжасяващите снимки на децата на Йемен не са в състояние да убедят нито една от воюващите страни да оставят оръжията си. \n\r\nНезависимо кой е на поста, основен играч винаги е американският президент. Когато той е Доналд Тръмп обаче става още по-интересно. Само за година Тръмп успя да сложи началото на търговска война с Китай, да оттегли САЩ от ядреното споразумение с Иран, да премести американското посолство в Ерусалим и да проведе една историческа среща - очи в очи с лидера на КНДР Ким Чен Ун. \r\nВерен на мисията си да направи \"Америка велика отново\" Доналд Тръмп погледна към Поднебесната империя и предприе действия, тотално противоположни на своите предшественици. Доскоро американските лидери поддържаха отношения с Китай, полезни и за двете страни. На това беше сложен край, когато администрацията на Тръмп наложи мита върху китайски стоки от 250 милиарда долара. В отговор Пекин наложи мита на американски стоки за 60 милиарда долара.  \n\r\nTwitter отново се оказа платформата за послания на Доналд Тръмп. \"Търговските войни са добри и са лесни за печелени\", туитна американксият президент. Някои икономисти обаче са скептични дали в крайна сметка това ще се окаже така. Много икономисти се опасяваха, че налагането на допълнителни тарифи ще навреди на американците повече, отколкото ще им помогне. \n\r\nТака през юли администрацията на Тръмп стигна до сделка с ЕС за отлагане налагането на някои допълнителни мита. През ноември САЩ и Китай сключиха 90-дневно търговско примирие. \n\r\nВойната обаче едва сега започва. Не търговската, а тази за влияние. САЩ се опитват да спрат възхода на Поднебесната империя не само към разширяване на пазарите й, но и към разширяването на влиянието й. Отдавна Пекин не е дискретният лидер в Азия, а дава заявки за силен международен играч. \n\r\nНа 12 юни светът впери поглед към Сингапур, за да стане свидетел на първата среща между лидерите на Северна Корея и САЩ. Накрая на срещата двамата подписаха комюнике, с което заявиха готовност да реформират отношенията между двете страни и готовност да се установи мир на Корейския полуостров, както и да бъде денуклеаризиран. \n\r\nНесъмнено фактът, че 65 години след Корейската война, лидерите на САЩ и Северна Корея се срещат, е значим. Изразената публично готовност да работят заедно – също. За Пхенян обаче срещата в Сингапур беше поредната възможност да докаже влиянието си на международнат сцена. \n\r\nВъзможностите за Ким Чен Ун започнаха със самото начало на годината. Олимпийските игри дадоха първият шанс, когато отборите на Южна и Северна Корея излязоха под общ флаг. Ким Чен Ун не се появи в Пьонгчанг, но изпрати сестра си, както и някои от най-близките си съветници. \n\r\nКампанията на Ким за \"нормализация\" на имиджа му, и у дома, а и навън, беше подпомогната и от президента на Южна Корея Мун Дже Ин, който подкрепя мирния процес към денуклеаризация на полуострова. През април двамата лидери от Сеул и Пхенян се срещнаха и си стиснаха ръцете. Последваха още много стъпки от двете страни, насочени към разведряване на отношенията. \n\r\nКим Чен Ун може би има желание да изчисти образа си у дома и навън, но независимо от това колко срещи на високо ниво и с кого ще се срещне, това не решава нищо за севернокорейския народ, прекарал над половин век в изолация от света. От Северна Корея бегълците не секват и разказите за живота на хората в страната не стават по-ведри. Битката за мир на Корейския полуостров не бива да пропуска обикновените хора, чиито живот не се повлиява от срещите на високо равнище. \n\r\nПреместването на посолството в Йерусалим\r\nНа 14 май в Ерусалим бяха отбелязани две събития. Първото - 70-годишнината от създаването на модерната държава Израел. Второто - преместването на посолството на САЩ от Тел Авив в Ерусалим. За Израел преместването на посолството означава, че Вашингтон признава Ерусалим за столица. За Палестина обаче, това беше акт на враждебност. Много палестинци разчитат, че западен Ерусалим ще стане тяхна столица и решението на Вашингтон се тълкува като взимане на страна в спора за бъдещето на региона. \n\r\nВ протестите против преместването на посолството загинаха десетки души. 14 май бе най-кървавият ден от протестите на Ивицата Газа за 2018 година с 57 убити. Примерът на САЩ обаче беше последван от няколко държави, като дори Чехия изяви готовност да премести своята дипломатическа мисия в Ерусалим. \n\r\nПо време на предизборната си кампания Доналд Тръмп нееднократно заяви решимост да оттегли САЩ от ядрената сделка с Иран. Едно не може да му се отрече - последователно изпълни и това си обещание. През май месец президентът на САЩ оттегли подписа на Вашингтон от сделката, твърдейки, че това е \"Едностранна сделка, която никога, никога не трябваше да бъде сключвана\". \n\r\nОттеглянето на САЩ от сделката изглеждаше като едностранно взето решение от страна на Тръмп, особено с оглед на факта, че секретарят по отбраната Джеймс Матис беше против това, твърдейки че въпреки слабостите на сделката, е по-добре с нея, отколкото без.\r\nПолитици от Франция, Германия и Великобритания отлетяха за Вашингтон, за да преговарят с Тръмп да не оттегля подписа на САЩ от споразумението. Нито една страна не последва примера му, въпреки заканите на САЩ, че ще санкционират всеки, дръзнал да търгува с Иран. \n\r\nДали това няма да подпали търговски недоразумения, ако европейски фирми се окажат на прицела на американски санкции? Предстои да видим. \r\n\n\r\nBrexit продължава да бъде на дневен ред. На 29 март Великобритания ще напусне евросъюза. След дълги преговори Тереза Мей и ЕС постигнаха съгласие. \n\r\nРадостта трая съвсем кратко, защото на родна почва Мей я очакваха само неприятности. Британският премиер не успя да убеди Долната камара на парламента да подкрепи договорa за за Brexit. \n\r\nПарламентът трябваше да гласува на 11 декември за или против сделката, която Брюксел одобри. Вот на недоверие срещу Тереза Мей обаче отложи гласуването, което ще се състои в седмицата след 14 януари. \n\r\nДали в крайна сметка ще видим твърд Brexit, мек Brexit, или като цяло няма да видим Brexit, е лотариен въпрос. \n\r\nОт другата страна на Ламанша френският президент Еманюел Макрон се изправи пред рекордно ниския си рейтинг и жълтите жилетки.\n\r\nПлановете му за икономически реформи се изправиха пред гнева на френските улици и амбициите му бързо отстъпиха място на действия, целящи да успокоят гневните протестиращи. \n\r\nВ Италия пък популистката коалиция на движението Пет звезди и дясната Лига имаше сериозни дебати с Брюксел. Бюджетът за 2019 г. на правителството в Рим сериозно разгневи Брюксел. \n\r\nВ централна Европа популистките настроения също набират скорост. В Будапеща Виктор Орбан продължава да бъде под сериозни критики, и отвътре, а и отвън. Антиимиграционните му настроения бяха силно одобрени от унгарците, но скорошните реформи във вътрешен план изкараха унгарците на улицата за протести. \r\nНе на последно място идва и Германия. След редица кризи от 2015 г. насам, когато канцлерът Ангела Меркел обяви политиката на отворени врати към мигрантите и изрече фразата, която много пъти й бе напомнена: \"Ще се справим!\", дойде и нейният залез.\r\nСлед загубата на няколко ключови избори от страна на Християнския демократически съюз, в края на октомври Ангела Меркел обяви, че ще се оттегли от лидерския пост в партията, но ще довърши мандата си до 2020 г. \n\r\nКогато през 2015 г. тя обяви политиката на отворени врати за бежанците, едва ли Меркел си е представяла колко беди ще й навлече този акт. Първо дойдоха заплахите за сигурността на Германия и икономическите трудности. После политическите й опоненти изразиха притеснение. \n\r\nБежанците трябваше да попълнят дупки в социалната система на все по-застаряващата Германия и да я спасят от бъдещ крах на пенсионната система. Уви, отвориха се още по-големи дупки, защото интеграцията на бежанците се оказа невъзможна. Разходите за миграцията за година излизат на бундесправителството около 20 млрд. евро. До 2022 година се очаква Германия да похарчи почти 80 млрд. евро за издръжка на бежанци, мигранти и възпиране на нелегалната миграция. \n\r\nТова, заедно със загубата на изборите в Бавария и Хесен, доведе до края на една ера. Ред е на нейното протеже - Анегрет Крамп-Каренбауер.\r\nНо загубата на Меркел и на родна, и на международната сцена, поражда един въпрос: Остана ли Европа без лидери, когато и тя, и Макрон, са изправени пред проблеми у дома?\r\n\r\nНа 4 март бившият разузнавач Сергей Скрипал и дъщеря му Юлия бяха открити в безпомощно състояние в британския град Солсбъри. Заедно с тях беше хоспитализиран и полицаят, който ги е намерил. \n\r\nБлизо месец по-късно британските служби определиха, че семейство Скрипал са били отровени с бойното отровно вещество А-234 от клас \"Новичок\". \n\r\nМосква и Лондон не си останаха длъжни. Лондон реши да изгони 23-ма руски дипломати, посочени от британското правителство като сътрудници на руското разузнаване. Великобритания преустанови двустранните контакти с Русия на високо равнище. Към Лондон се включиха и още държави, които изгониха руски дипломати. България, заедно с Австрия, Гърция, Португалия и Малта обявиха, че нямат намерение да гонят руски дипломати, но и подкрепят Великобритания.\r\nРусия върна жеста и също изгони 23-ма британски дипломати и затвори консулството в страната.\r\nНапълно очаквано, Русия отрича, че е замесена по какъвто и да било начин в отравянето на Сергей Скрипал.\r\nНа 20 декември руският президент Владимир Путин обвини международната общоност в двуличие и обяви, че в отравянето на Сергей Скрипал и дъщеря му той вижда опити да се дискредитира Русия.\r\n\"Джамал Кашоги беше убит, а Скрипал, Слава Богу, е жив, но срещу Русия наложиха санкции, а в другия случай - пълна тишина. Това е политизиран, русофобски подход. Това е само повод за организиране на атака срещу Русия\", заяви Путин.\r\n\r\nНа 2 октомври журналистът от Washington Post Джамал Кашоги влиза в консулството на Саудитска Арабия в Истанбул. От там той не е излиза жив. В следващите седмици саудитските власти даваха различни версии за случилото се в консулството.\r\nОнова, което не бяха пресметнали, беше фактът, че турското разузнаване е подслушвало консулството и президентът Реджеп Ердоган с радост разпространи неприятната за Саудитска Арабия истина.\r\nНамеси се дори и ЦРУ, което заключи, че саудитския престолонаследник Мохамед бин Салман е наредил убийството на Кашоги.\r\nТака се оказва, че за саудитския престолонаследник, а и за страната, 2018 година може да се опише с фразата \"една напред, две назад\". През тази година саудитките най-накрая получиха право да шофират, но това очевидно не означава, че страната е станала демократична или дори справедлива.\r\n\r\nУкрайна реагира остро на действията на Русия, като МВнР на страната ги окачестви като \"въоръжена агресия\" и \"нарушение на свободата на корабоплаване\". Русия не отстъпи и външният министър Сергей Лавров настоя, че украинските военни кораби са били в нарушение на правилата за сигурност.\r\nНищо не е случайно. Керченския проток е единствената връзка между Черно и Азовско море и единственият път до пристанищата Мариупол и Бердянск. Русия контролира протока от 2014 г. насам, нещо, което определено не се харесва на Украйна.\r\nВ резултат на задържането на корабите Киев обяви военно положение, което приключи на 26 декември. Правителството обаче настоя - това е защитен отговор, а не обявяване на война на Русия.\r\n\r\nНа 11 декември атентаторът от марокански произход Шериф Шакат уби пет души, рани още десетки, откривайки стрелба по коледния базар в Страсбург.\r\nНе без изненада, \"Ислямска държава\" пое отговорност за нападението и настоя, че Шериф Шекат е техен боец.\r\nАтентаторът се оказа второ поколение французин, роден и израснал във френско гето. Този факт ни припомня нещо основно за тероризма - заплахата е отгледана тук, в Европа.\r\nПровалът на интеграцията на хилядите преселници и техните наследници е най-голямата заплаха за сигурността на жителите на Европа, а властите изглежда са безпомощни да се справят с проблема.", "date": "2019.01.02", "title": "2018 година: Горещите световни точки – Рияд, Сингапур, Лондон..."}
{"url": "https://www.dnes.bg/stranata/2019/01/02/pleven-udiviava-sys-strelba-po-bibliotekata.398022", "text": "Криминалисти издирват кой е стрелял по библиотека в Плевен през нощта на 1 януари, пише\". Сигналът за гърмежите е постъпил в полицията 10 минути след полунощ. \r\nПри огледа са открити поражения по 4 витринни стъкла и стъклопакета на входната врата. Иззети са 6 проектила. Стрелбата по библиотеката е дадена на прокурор.\n\n\r\nДело е образувано и за инцидент, при който 49-годишен мъж се е самопрострелял с пистолет в главата в къщата си в Червен бряг. След сигнала, дошъл в полицията на 1 януари в 19,40 ч, криминалистите изяснили, че мъжът е натиснал спусъка на газов пистолет Зораки. Минути по-късно той транспортиран в плевенска болница, лекарите се борят за живота му. При огледа от дома на мъжа са иззети пистолета и 7 гилзи, съобщи полицията в сряда.", "date": "2019.01.02", "title": "Плевен удивява със стрелба по... библиотеката! "}
{"url": "https://www.dnes.bg/football/2019/01/02/2018-cska-dokaza-identichnost-i-se-zavyrna-v-evropa.398017", "text": "Как ЦСКА встъпи в 2018 година, как мечтите за титла и купа се изпариха, как посрещна своя 70-годишен юбилей, завръщането в Европа, придобиването на активите/емблемата от фалиралото дружество „ПФК ЦСКА АД”, какво се случи с така чакания закон за спорта и как започна и до къде ще стигне новият поход към мечтания трофей? Има ли надежда или отново ще гледаме познатия филм?\r\nВ следващите редове се надявам да получите отговори на някои от тези въпроси, а и да си припомним всъщност как точно се разви годината за ЦСКА! Ще започна със сухата статистика и постепенно ще си говорим кое, как и защо. \r\n \r\nМоже да се каже, че ЦСКА встъпи в новата година с гордо вдигната глава и много поводи за оптимизъм. Предстояха решителни битки за титлата и няколко вечни дербита. А разбира се новината, че клубът отново ще бъде редовен участник в ЕКТ, нямаше как да не придава особен блясък на цялостната картина. Съвсем прясната победа над Лудогорец за купата пък цяла зима топлеше армейските сърца и души.\r\n \r\n\r\n ", "date": "2019.01.02", "title": "2018: ЦСКА доказа идентичност и се завърна в Европа"}
{"url": "https://www.dnes.bg/stranata/2019/01/02/ot-utre-idva-snegyt-temperaturite-padat-nadolu.398014", "text": "Застудяване, придружено с валежи от сняг, ни очаква от четвъртък, сочи  на НИМХ-БАН.\n\r\nПрез следващото денонощие южно от България ще преминава циклон, който ще е причина за динамичното време в страната. Ще духа умерен северозападен вятър, който след обяд ще се ориентира от север-североизток и привечер ще се усили. \n\r\nЩе бъде облачно с валежи от сняг, значителни в южните и планинските райони от страната, където в комбинация с вятъра ще има условия за виелици. Почти без валежи ще е в Североизточна България. \n\r\nТемпературите ще се понижат и минималните ще са между минус 3 и 2, а максималните ще са предимно между минус 2 и 3 градуса.\n                    \n                    \n                \r\nПо Черноморието ще бъде облачно, ветровито и с валежи от сняг. Ще духа умерен североизточен вятър, който привечер ще се усили. Температурите ще се понижат и максималните ще са между 2 и 4 градуса. Вълнението на морето ще е 2 - 3 бала. Температурата на морската вода е около 7 градуса.\n\r\nВ планините ще е облачно, ветровито и с валежи от сняг. В Рило-Родопския масив снеговалежите ще са значителни и ще има условия и за навявания. Ще духа силен и бурен североизточен вятър и с него температурите ще се понижат. Усещането ще е за мразовито време. Максималната температура на височина 1200 метра ще е около минус 5 градуса, на 2000 метра - около минус 10 градуса.\n\r\nВ петък от север валежите ще започнат да спират, най-късно в Рило-Родопската област и югозападните райони. Ще остане обаче ветровито и застудяването ще продължи. \n\r\nВ събота слаб сняг ще превалява все още на места в Югоизточна България, над северозападната част от страната облачността временно ще се разкъса. Вятърът ще отслабне. Ще бъде студено, с отрицателни дневни температури.", "date": "2019.01.02", "title": "От утре: Идва снегът, температурите падат надолу"}
{"url": "https://www.dnes.bg/notifikacii/2019/01/02/predi-nova-godina-biha-i-ograbiha-diado-v-plovdivsko.398024", "text": "Възрастен мъж е пострадал при грабеж в дома му в село Белащица, съобщиха от пловдивската полиция. \r\nСигналът е получен на 1 януари по обяд на тел. 112.\r\nПо първоначални данни, около 18 часа на 31 декември в къщата на 86-годишния човек влезли двама непознати, нападнали го с удари и му отнели около 200 лева.\r\nПенсионерът е настанен в болница за наблюдение, според лекарите няма опасност за живота му.\r\nПо случая е образувано досъдебно производство. Издирват се извършителите.", "date": "2019.01.02", "title": "Преди Нова година: Биха и ограбиха дядо в Пловдивско"}
{"url": "https://www.dnes.bg/sofia/2019/01/02/policiiata-zadyrja-ubiec-na-kotka-v-sofiia.398020", "text": "61-годишен мъж е задържан за причинена смърт на гръбначно животно. Това съобщиха от МВР - София.\n\n\r\nОколо 11.20 часа на 31 декември жител на Божурище сигнализирал в полицията за открит труп на котка в двора на къщата му. \r\nДежурна оперативна група от районното управление извършила оглед на местопроизшествието. След бързи издирвателни действия полицейските служители разкрили и задържали извършителя на престъплението. \r\n61-годишният криминално проявен мъж предал на служителите на реда газ-сигнален пистолет, 45 боеприпаса за него, въздушна пушка и две кутии с чашки за въздушно оръжие.\r\nПо случая е образувано досъдебно производство за извършено престъпление по чл. 325Б, ал.1 от НК.", "date": "2019.01.02", "title": "Полицията задържа убиец на котка в София"}
{"url": "https://www.dnes.bg/obshtestvo/2019/01/02/stroeji-am-hemus-gotova-do-2024-g-struma-do-2023-g.398021", "text": "2024 г. е срокът за изграждане на АМ \"Хемус\", а 2023 г. е срокът за завършване на АМ \"Струма\", включително и участъкът през Кресненското дефиле, съобщават от АПИ. \n\r\nПредседателят на Агенцията Инж. Светослав Глосов посочи, че през 2021 г. по договор трябва да завърши лот 3.1 в участъка от Благоевград до Симитли, на който се работи много усилено по основното трасе. \n\n\n\n\r\n\"Предстои и изграждането на тунела при Железница, но в момента процедурата се обжалва. В зависимост от съдебното решение и класирането ще бъде определен изпълнителя. Ако класираният на първо място участник се откаже, тогава изпълнител ще бъде следващият в класирането. До този момент определеният на първо место участник в процедурата \"Джи Пи Груп\" не са направили официален отказ от изпълнение на проекта\", съобщи инж. Глосов.\n                    \n                    \n                \r\n\"До 2024 г. е срокът за изграждане на АМ \"Хемус\" и правителството е поело ангажимент автомагистралата да бъде завършена, каза инж. Глосов. По повод осигурените целеви средства от бюджета за финансирането на проекта той подчерта, че не трябва да има съмнения относно прозрачността при усвояването им.\r\n ", "date": "2019.01.02", "title": "Строежи: АМ \"Хемус\" - готова до 2024 г., \"Струма\" - до 2023 г."}
{"url": "https://www.dnes.bg/notifikacii/2019/01/02/ot-arabskiia-sviat-erdogan-e-nai-iztyknatiiat-svetoven-lider.397999", "text": "Турският президент Реджеп Тайип Ердоган е бил отличен като \"най-изтъкнатият световен лидер\" в проучване в арабския свят, осъществено от медийната група Rassdnews, която се ползва с голямо влияние сред арабите, съобщават турски вестници днес. \n\r\nЕрдоган е спечелил 77 процента от гласовете, с което се е настанил на първото място в класацията, оставяйки след себе си редица световни лидери, сред които президентите на САЩ и Русия Доналд Тръмп и Владимир Путин и саудитския крал Салман, пише \"Хабертюрк\".\n\r\nНа второ място с подкрепа от 52 процента е поставен бившият египетски президент Мохамед Морси, когото армията свали от власт през 2013 г.\n\r\n\"Йени шафак\" уточнява, че в гласуването са участвали 300 хиляди души, които е трябвало да изберат \"най-изтъкнатите личности в света през 2018 г.\".\n                \n                \r\nОтделно убийството на саудитския журналист Джамал Кашоги в генералното консулство на Саудитска Арабия в Истанбул е посочено като \"най-отличителното събитие на 2018 г.\" в друго запитване на същата мрежа, пише още турският печат, цитиран от БТА.\n\r\nУжасяващото престъпление, извършено на 2 октомври м.г., потресе целия свят, особено с разкриването на подробностите по случая. Смята се, че Хашоги е бил удушен, малко след като е влязъл в консулството, а след това тялото му е било разчленено и унищожено.\n\r\nМедиите на мрежата Rassdnews, създадена в Египет след революцията от януари 2011 г., са следени от милиони потребители в целия арабски свят, отбелязва \"Йени шафак\".", "date": "2019.01.02", "title": "От арабския свят: Ердоган е най-изтъкнатият световен лидер"}
{"url": "https://www.dnes.bg/akoshtete-vqrvaite/2019/01/02/vylsheben-ianuari-chaka-3-zodii-te-sa.398030", "text": "Новата година е тук и всеки се надява, че тя ще е добра, успешна и щастлива. Ето и кои са зодиакалните знаци, за които първият месец на 2019 г. ще бъде приказен.\r\n\r\n \r\nТелците ще се чувстват свободни и готови за приключения. Ще имат много възможности за пътувания, ще поемат рискове и ще се отдадат на философстване, което ще им помогне да разберат много неща за себе си.\r\nЩе са настроени невероятно оптимистично през целия месец. Може да се захванат с нови проекти. Ще действат спонтанно и ще осъзнаят колко вълнуваща година ги очаква.\r\n \r\n\r\n \r\nТези знаци ще са коренно различни през 2019 г. Още от първия месец на годината ще чувстват, че имат повече енергия и ще впечатляват околните с чара си.\r\n \r\nДоста вероятно е през януари необвързаните да намерят специален човек, а обвързаните да направят по-сериозна крачка в отношенията. Може да се сгодят. Очаква ги месец, пълен с любов и романтика.\r\n \r\n", "date": "2019.01.02", "title": "Вълшебен януари чака 3 зодии! Те са?"}
{"url": "https://www.dnes.bg/rusia/2019/01/02/spasenoto-v-magnitogorsk-bebe-ocelialo-sled-chasove-pri-25-c.398031", "text": "Броят на жертвите при рухването на жилищна сграда в руския град Магнитогорск нарасна до 21 души, след като изпод руините бяха извадени телата на още двама загинали мъже, съобщиха за ТАСС от пресслужбата на Министерството на извънредните ситуации. \n\r\nПо-рано беше съобщено за 21 загинали, сред които две деца, като 14 от тях вече са разпознати. \n\r\nСпасени са общо шестима души, сред които две деца. Всички пострадали са настанени в болници.\n\n\r\nДесетки хора са евакуирани от блока с 12 входа, единият от които рухна. \n\r\nРазчистването на развалините продължава, издирват се още 20 души след експлозията на битов газ в десететажната сграда на 31 декември - приоритетна версия на разследващите случая във връзка с образуваното наказателно дело.\n                    \n                    \n                \r\nЕдинадесетмесечният Ваня, спасен изпод руините, е в тежко, но стабилно състояние, заяви руският министър на здравеопазването Вероника Скворцова.\r\nПо думите й мозъкът на детето не е пострадал въпреки раните по главата му, но го очаква \"дълъг период на възстановяване\".\n\r\nЗа бебето се грижат в момента лекари и майка му, която е медицинска сестра, подпомагани от психолози. Засега не се предвижда Ваня да бъде опериран.\n\r\nБебето е прекарало под развалините близо денонощие и половина при температура от минус 25 градуса. Диагнозата гласи: измръзване, затворена черепно-мозъчна травма, счупвания на пищялната кост.\r\n ", "date": "2019.01.02", "title": "Спасеното в Магнитогорск бебе оцеляло след часове при -25°C"}
