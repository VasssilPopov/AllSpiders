{"url": "https://www.dnes.bg/notifikacii/2018/11/18/encelad-venera-ruski-bogatash-naliva-milioni-v-tyrseneto-na-jivot.393809", "text": "До преди няколко години, съревнованието за завладяване на Космоса се водеше между правителствените организации на отделни държави и най-вече между САЩ и Русия. В последните години обаче, приоритетите на властите са други и все по-малко средства биват отделяни за наука и изследване на Вселената.\r\nТова е една от причините мисията на НАСА до Марс да е несигурна и дори почти невъзможна. Но нов вид състезание се заформя, след като звездите вече не са под монопола на правителствата.\r\nКосмическата надпревара вече се води между частните организации и фирми. Илон Мъск упорито се опитва да прати човек на Марс преди НАСА, а сега на сцената на вселенските войни излиза и руският милиардер, филантроп и любител на науката – Юрий Милнер.\r\n                \n                Богаташът е толкова запален по идеята, че някъде из необятната Вселена има други същества, че впряга всичките си усилия и няколко милиона долара, за да ги открие.\r\nВ началото на месеца, на седмата подред церемония по връчването на наградите Breakthrough Prize, които \"превръщат учените в герои\", Милнер разпалено говори за целите, които неговата компания си е поставила. Той не искал да засенчи НАСА, или която и да било друга правителствена организация, а да и помогне в мисиите за намиране на извънземни или дори нов дом за човечеството.\r\nПред Юрий Милнер стоят множество дестинации, които той няма търпение да изследва. Една от тях е луната на Сатурн - Енцелад, както и Европа на Юпитер. И двете са сковани от дълбок лед, но под него вероятно има течна вода, където свободно живеят микроорганизми. Мисията на НАСА до Енцелад едва ли ще се случи в близките няколко десетилетия, но богаташът е сигурен, че той ще им помогне, като изпрати кораб там доста по-рано.  От друга страна, учените от правителствената организация не се отказват, и са готови да кофинансират проекта на Милнер със 70 хил. долара.\r\nДругата му цел е Венера. Колкото и странно да звучи, тъй като температурата на повърхността й е над 400 градуса, на 40 км. над повърхността й, високо в облаците, условията за живот са много по-добри. Венера е и една от най-подходящите планети за тераформиране и заселване с хора в бъдещите десетилетия. \r\nФилантропът иска и да създаде сонда, която да достигне до най-близкото слънце до нас, в съзвездието Алфа Кентавър, да вземе проби и, може би, да открие форми на живот. А в плановете му се включват и лазерни космически кораби, които да изследват новоткритите екзопланети. В последния проект вече са налети близо 100 млн. долара.\r\nЗа сега Юрий Милнер няма конкуренция в намеренията си. Дори Илон Мъск може да е спокоен, че руският милиардер няма да посегне на любимия му Марс. Филантропът, запознат добре с изследванията на множество учени, е твърдо убеден, че мисията до Червената планета би била безсмислена. Според него, за да достигнеш до нещо наистина интересно, трябва да копаеш дълбоко под повърхността на планетата.", "date": "2018.11.18", "title": "Енцелад, Венера... Руски богаташ налива милиони в търсенето на живот"}
{"url": "https://www.dnes.bg/notifikacii/2018/11/18/hari-kein-geroi-trite-lyva-napred-za-ligata-na-naciite.393971", "text": "Англия взе частичен реванш от Хърватия за полуфинала на световното първенство в Русия, след като обърна съперника си с 2:1 на \"Уембли\" и го прати в долната дивизия на Лигата на Нациите.\r\nВ същото време с успеха хората на Гарет Саутгейт спечелиха групата и се класираха за полуфиналите в турнира, които ще се изиграят през лятото на следващата година и с които могат да осигурят място на европейските финали.\r\nДомакините бяха по-добри, но след няколко пропуска през първото полувреме изостанаха в резултата малко след почивката. В последните минути обаче, Хари Кейн излезе на сцената и първо асистира, а след това сам отбеляза скъпоценния втори гол, за да донесе драматичния успех на своя тим, с който Англия изпревари Испания в крайното подреждане в своята група.\r\n\r\n ", "date": "2018.11.18", "title": "Хари Кейн герой! \"Трите лъва\" напред за Лигата на нациите"}
{"url": "https://www.dnes.bg/obshtestvo/2018/11/18/rusenec-pokori-dva-ot-nai-golemite-planinski-prehodi-v-sasht.393967", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПътешественик от Русе стана първият българин, изминал два от трите емблематични планински прехода в САЩ, наречени \"Тройната корона\".\n\r\nСлед Тихоокеанския хребетен път, 31-годишният Петър Ванев покори и \"Апалачката пътека\" и вече гледа към последното предизвикателство – Континенталния преход, чиято дължина е почти пет хиляди километра.\n\r\nПетър е от Русе, любител на екстремните преживявания. Наскоро той записа поредното си постижение, като измина 3500 км през планината Апалачи при тежки метеорологични условия. Той разказа, че предизвикателството да вървиш 4-5 дена тотално подгизнал, без нищо сухо върху себе си, е изключително, специално за психиката на един човек.\n                    \n                    \n                \r\nРусенецът прекосява 14 американски щата, като прави личен рекорд – изминава разстоянието само с един чифт обувки. Петър Ванев подготвя и книга, в която обаче не разказва само за пътешествията си.\n\r\nСледващата година русенецът планира да атакува и най-дългия маршрут, за да стане първият българин с \"Тройната корона\".\r\n ", "date": "2018.11.18", "title": "Русенец покори два от най-големите планински преходи в САЩ"}
{"url": "https://www.dnes.bg/akoshtete-vqrvaite/2018/11/18/astrologyt-huli-leonis-za-karmata-i-zodiite.393857", "text": "Започваме деня си с чаша кафе или чай и преглед на дневния хороскоп. Докато някои гледат скептично на астрологията, за други тя е нещо, което малко или много ръководи живота им.\r\nДнес в рубриката на Az-jenata.bg \"Всичко за зодиите\" ви срещаме с един много интересен гост – астрологът Хули Леонис. Той е завършил Московската академия за астрология, при един от световноизвестните топастролози Михаил Левин.\r\nХули Леонис съчетава класическото астрологично познание с изследването на родовата енергия и пречупва тълкуванията си през сферата на психологията. Неговият метод на интерпретация изпъква много силно в книгата му \"Ретроградни планети\", чиято премиера ще бъде на 11.12.2018 г., от 19 часа в Литературен клуб „Перото“, НДК.\r\n                    \n                    \n                Това е първата му книга, която повдига завесата за кармата и дава информация за пътя на душата през зодиака. След \"Пътят на душата през зодиака\", \"Луната – нашата истинска същност\" и \"Уроците на Сатурн\", в която вече засегна темата за кармата, авторът продължава и задълбочава този проблем.\r\n\r\n\r\nТази книга е предназначена за всички хора, които имат ретроградни планети в картата си. Това е една сложна астрологична тема, която изисква време и посвещение, за да бъде добре разбрана. Всеки, който учи астрология, има някакво понятие и знае дефиниция за ретроградните планети, но това да усетиш точно какво значат и как ни се отразяват на живота е съвсем различна тема. Разбирането изисква време и много практика. Аз отделих цели две години на изследване на всяка една от планетите. Анализирах много хора и техните истории и тази книга обединява всички заключения.\r\nЗа хората, които имат ретроградни планети в картата си, тя може да е това, което винаги са чакали, за да разберат себе си по-добре. Колкото по-рано човек знае тази информация за себе си, толкова по-лесен би бил животът му, защото ще знае как да коригира собственото си поведение.\r\nТази книга е и за всички хора, които имат родител с ретроградна планета особено ако става въпрос за Марс или Венера.\r\nТази книга е и за всички, които нямат ретроградна планета в картата си, но искат да разберат по-добре родителите си, партньора до тях, децата си. В книгата има таблици, с чиято помощ лесно може да се разбере дали имате ретроградна планета или не.\r\n\r\nКогато имаме ретроградна планета в рождената ни карта, това означава, че ние не започваме живота си от точка нула, от старта, а вече се раждаме с определен товар. Този товар е ясно маркиран от ретроградната планета. Ако Меркурий е ретрограден, това може да означава проблеми в комуникацията, общуването. Ако е Венера, това може да означава допълнителен, екстра товар по отношение на любовта и т. н.\r\nРетроградните планети изискват да се обърнем към себе си и да разберем, че всеки един проблем произлиза от нас, а светът около нас просто го отразява. В този ред на мисли те могат да бъдат много полезни.\r\n\r\nКарма означава път на душата. Така разгледана, тя не може да бъде променена, но може да бъде усложнена и олекотена. Ако познаваме себе си добре и знаем от какво се нуждае душата ни, ние по-лесно ще можем да й до дадем.\r\nКармата може да бъде и родова. Това означава, че душата ни слиза в определена родова система и знае какви са уроците в тази система. Често новите членове на семейството слизат за да вземат от тази карма и да облекчат другите, както и си поставят задачата да се справят с тази родова карма по един нов начин на базата на личния си опит, който са придобили по духовния си път (миналите си животи).\r\n", "date": "2018.11.18", "title": "Астрологът Хули Леонис за кармата и зодиите"}
{"url": "https://www.dnes.bg/usa/2018/11/18/trymp-ne-jelae-da-slusha-ujasniia-zapis-ot-kashogi.393973", "text": "Президентът на САЩ Доналд Тръмп заяви, че разполага със запис от убийството на саудитския журналист Джамал Кашоги, но не иска да го слуша, защото съдържанието му е много жестоко, предаде Франс прес.\n\n\r\n\"Имаме записа, не искам да го слушам, защото това е запис на страдание\", изтъкна Тръмп по телевизия Fox News. Американският президент определи случилото се като \"много жестоко, много перверзно и ужасно\".\n\r\nСпоред \"Вашингтон пост\" и \"Ню Йорк таймс\", ЦРУ е стигнало до извода, че саудитският престолонаследник принц Мохамед бин Салман е поръчител на убийството на Кашоги.  \r\nВчера обаче Държавният департамент на САЩ опроверга тези информации, изтъквайки, че още няма окончателно заключение на Съединените щати за това кой стои зад убийството на саудитския журналист дисидент.\n                    \n                    \n                \r\nСаудитска Арабия многократно промени официалната си версия за случилото се с Джамал Кашоги след влизането му в саудитското консулство в Истанбул, отбелязва АФП. Припомняйки, че Съединените щати обявиха финансови санкции, насочени срещу конкретни саудитски ръководни лица, Доналд Тръмп изтъкна също така, че Саудитска Арабия е ценен съюзник.\r\n", "date": "2018.11.18", "title": "Тръмп не желае да слуша \"ужасния\" запис от Кашоги"}
{"url": "https://www.dnes.bg/notifikacii/2018/11/18/s-goli-gyrdi-sreshtu-nostalgiiata-po-franko.393974", "text": "\n\r\nПротест в испанската столица Мадрид, събрал хора, изпитващи носталгия по Франко, беше прекъснат от три активистки на протестното движение Фемен, известно с разголените си протестни акции, предаде Франс прес.\n\r\nТрите активистки се появиха, за да протестират срещу \"законния фашизъм\" и \"националния срам\". Двата текста те бяха изрисували върху голите си гърди.\n\r\nПоявата на трите активистки на площад Пласа де Ориенте в Мадрид, където Франко произнасяше своите речи пред народа, породи гнева на демонстрантите. Някои от протестиращите се опитаха да ударят жените, но полицията се намеси.\n\r\nПосле участниците в демонстрацията преминаха през улиците в центъра на Мадрид, като носеха знамена, чадъри и вратовръзки с цветовете на франкистките и фалангистките партии и скандираха \"Испания се защитава!\", \"Национално единство\" и \"Франко, Франко\". Според полицията в протеста са участвали около 200 души. \n                \n                \r\nДемонстрацията бе организирана два дни преди датата, на която се навършва годишнина от смъртта на Франко. Диктаторът почина на 20 ноември 1975 г.\n\r\nОще с идването си на власт през юни, социалистът Педро Санчес се обяви за ексхумиране на тленните останки на Франко от мавзолея му в мемориален комплекс за жертвите на гражданската война в Испания, намиращ се на около 50 километра от Мадрид. Това намерение на правителството на Санчес обаче се превърна в истинска главоблъсканица. \n\r\nСемейството на Франко иска той да бъде препогребан в частна крипта в катедралата Алмудена в центъра на Мадрид. Правителството обаче иска на всяка цена да избегне това.", "date": "2018.11.18", "title": "С голи гърди срещу носталгията по Франко"}
{"url": "https://www.dnes.bg/obshtestvo/2018/11/18/vmesto-da-zabravim-diktaturata-svyrshi-no-siankata-ostana.393969", "text": "Какво да правим с тежката част от миналото? Този въпрос стои пред Източна Европа още от 1989 г. и в България все още не е намерил своя отговор. Защо трябва да четем и помним, вместо да забравим, пише в свой материал по темата .\r\n673 - толкова срещи с публиката е провела една берлинчанка, за да им представи колекция от книги, забранени по времето на комунизма. Урсула Попиолек решила да събира тези книги още през 1989, когато Германия все ще е в еуфория от падането на Берлинската стена. Още тогава си казала, че радостта от срутването на режима може да измести спомена за това какво е представлявал този режим. И така малко по малко да отслабне и знанието за него.\n                    \n                    \n                \r\n\n\r\n“Първо направих списък с тези забранени книги, а после изчислих и колко пари ми трябват. За една година, до декември 1990, успях да събера 1500 германски марки и да създам малка библиотека, част от която ми беше подарена от държавата”, разказа Урсула Попиолек в Гьоте-институт в София. Тя си спомня отлично как след тази първа стъпка нещата започнали да се развиват: книгите станали повече, родила се идеята за редовни срещи с публиката, колекцията се настанила в помещение в Културно-историческия център, на срещите с публиката взели да идват авторите на самите книги или участници в отминали събития, свързани с историята на комунизма, към библиотеката се добавили и съвременни изследвания, после и фотоархив, започнало организирането на изложби, изнасянето на доклади, била създадена неправителствена организация, която да помага с финансиране и логистика, започнало издаването на докладите в томове... Онова, което през 1989 започнало със списък забранени книги, 28 години по-късно се оказало цяла библиотека с научна дейност и стотици проведени дискусии.\n\r\nКогато решили да разпечатат списъка с всичко извършено до момента, похарчили едно предълго хартиено руло. В петък Попиолек го разви в залата на Гьоте-институт и спечели овациите на дошлите на срещата софиянци, гарантирано примесени и с малко завист заради това, че това не е направено и в България.\r\n\n\r\nПрез тази седмица Институтът организира конференция за преосмислянето на комунистическия период в Германия и България – подобни срещи в София са дефицитни, за разлика от един Берлин, където те са по-скоро рутинни.\n\r\n\"В Берлин седмично се конкурират много лекции и срещи от този род, човек понякога се чуди на коя от всички тях да отиде по-напред\", обясни художничката Фанна Коларова, която от години живее в германската столица, и която представи своето изследване на болезнената тема с видимото наследство на комунизма: паметниците. Какво да се прави с тях?\n\r\nСпоред Коларова, отговорът на този въпрос минава през една по-важна оценка: може ли да се развие демократично общество в една архитектурна среда, построена от диктатурата? И още един въпрос: отговаря ли културата на паметта в България на моралните норми за добро и за зло?\n\r\n\n\r\nФанна Коларова описа промяната на българските градове с окото на художник: между 1878 и 1944 центровете им представляват хармонично застроени квартали с много зеленина, които идват на мястото на ориенталския тип архитектура. В продължение на 66 години центровете са ориентирани към държавната управа (кметството), религиозния център (църквата), културното средище (читалището, театъра, библиотеката). По-късно, независимо от политическата обвързаност на България с нацистка Германия, в архитектурата на големите градове така и не навлизат архитектурни ансамбли в онзи стил и мащаб, които са свойствени на изградените по същото време в Германия.\r\n\n\r\nПо-нататък се променят централните площади на селищата, които вече са ориентирани към новопостроен партиен дом, тоест, към центъра на властта. Площадът е покрит с каменни плочи и по него няма нито дървета, нито зелени площи, уточнява Коларова. Според нея, това служи не просто за улесняване на манифестациите, но и за отбрана при евентуално нападение.\n\r\nДруга голяма промяна е повсеместното изграждане на грамадни благодарствени комплекси и монументи, както и поставянето им на централни, или на достатъчно видими, места. Такива примери представляват Паметникът на Съветската армия в София или на Альоша в Пловдив и Бургас. На въпрос на DW къде е решението, Коларова е категорична, че тези паметници трябва грижливо да се запазят и да се преместят. И добавя: “Софийското поле е достатъчно голямо, за да побере такъв музей.”\r\n \r\n", "date": "2018.11.18", "title": "Вместо да забравим: Диктатурата свърши, но сянката остана!"}
{"url": "https://www.dnes.bg/stranata/2018/11/18/verijna-katastrofa-krai-saranci-ima-raneni.393977", "text": "Сериозна верижна катастрофа стана тази вечер край Саранци, съобщават от МВР.\r\nКъм 18.00 часа е подаден сигнал за възникнала верижна катастрофа между 7 автомобила в района на селото. По първоначална информация има пострадали. \r\nНа място са полицейски и медицински екипи. Движението се отклонява през Горна Малина. \r\nСъстоянието на пострадалите се установява.", "date": "2018.11.18", "title": "Верижна катастрофа край Саранци, има ранени"}
{"url": "https://www.dnes.bg/politika/2018/11/18/menda-stoianova-iznenadana-che-siderov-iska-glavata-na-karakachanov.393959", "text": "Председателят на парламентарната бюджетна комисия и депутат от ГЕРБ Менда Стоянова изрази изненада от позицията на Волен Сидеров, които поиска оттеглянето на другия вицепремиер от квотата на \"Обединени патриоти\" - Красимир Каракачанов от властта. \n\n\n\n\r\n\"Изключително съм притеснена и изненадана от това, което чух от господин Сидеров, че той вече търси друг формат на участие в управлението, искайки господин Каракачанов - другият лидер на другата партия, другият вицепремиер, също да се оттегли от властта\", обяви Стоянова в предаването \"Неделя 150\" по БНР.\n\r\n\"Те трябва да се разберат искат ли да бъдат във властта в лично качество, като лидери, или ще участват във властта през парламента и само със свои представители - министри и заместник-министри. Това е проблем, който трябва да го уточнят те тримата\", добави тя, визирайки отношенията в малката коалиция. \n                    \n                    \n                \r\nСамата Стоянова коментира една от най-дискусионните теми в последната седмица - увеличението на данъка върху старите автомобили, както и въпроса има ли проблем да бъде преодоляно ветото на президента:\n\r\n\"Мисля, че няма проблем да бъде преодоляно ветото на президента. То е върху целия данъчен закон. Освен за данъка върху моторните превозни средства, има още три пункта, по които президента е направил ветото. Но основния, който се комуникира в медийното пространството, всъщност е данъкът, както го наричате, върху старите коли. Аз искам да кажа, че това е много манипулативно и невярно определение. Какво е стар и нов автомобил?\", запита Стоянова. И уточни, че автомобилите, произведени след 2005 г., са със сертификат Евро 4 и ще плащат по-нисък данък.\n\r\nСтоянова успокои хората, че вече има спад в цените на горивата, драстичен скок на \"Гражданската отговорност\" няма да има, а по-високите доходи минават през ръст в икономиката.\n\r\n\"Говорим за цената на бензина, само че това не е данък. Цената на бензина се формира от цената на борсовата стока – петрол. И борсовата стока петрол, на практика, повишавайки цената, няма как да не рефлектира върху цената на нашия бензин\", заяви още шефката на парламентарната бюджетна комисия.", "date": "2018.11.18", "title": "Менда Стоянова изненадана, че Сидеров иска главата на Каракачанов"}
{"url": "https://www.dnes.bg/sofia/2018/11/18/protestnoto-shestvie-v-sofiia-preminava-spokoino.393962", "text": "\n\r\nПротест в София с искане за промяна на системата се провежда към този момент, въпреки дъждът в столицата. Шествието по някои от централните софийски улици преминава спокойно. \n\r\nПротестиращите се събраха на пл. \"Княз Александър Първи\", като после поеха на шествие из улиците в центъра. След като премина покрай сградата на Министерския съвет, хората се отправиха по бул. \"Дондуков\" и по ул. \"Г. С. Раковски\". На място има полиция, която следи за спазването на реда и пуска движението, след като протестът премине по дадена улица. \n\r\nМалко след 15 часа шествието стигна до сградата на Народното събрание, а след кратък престой пое към \"Орлов мост\", който бе блокиран за кратко.\r\n                    \n                    \n                От МВР отчитат, че до момента протестите в страната минават без сериозни нарушения на обществения ред. От там припомнят, че законите важат за всички и призовават протестиращите да спазват дадените от полицейските служители разпореждания.\r\nОт началото на днешния ден са засечени няколко нарушения. В района на гр. Левски са съставени четири акта по Закона за движение по пътищата, задържан е и протестиращ, който е шофирал след употреба на наркотично вещество. На територията на Велинград са съставени пет акта за неизпълнение на полицейско разпореждане и неправомерно затваряне на пътен участък.\r\nВ София шофьор на лек автомобил е отведен в Пето районно управление. Той е дрифтирал в района на пл. \"Народно събрание\" и не се е подчинил на полицейско разпореждане. Нарушителят е задържан.\r\n ", "date": "2018.11.18", "title": "Протестното шествие в София преминава спокойно"}
{"url": "https://www.dnes.bg/stranata/2018/11/18/snegyt-veche-zatrupa-na-vryh-botev-16-santimetra.393961", "text": "Сняг вали в планините у нас, като най-дебела е снежната покривка на връх Ботев – 16 см., съобщава „Фокус“, като се позовава на информация на НИМХ към БАН.\r\nКъм 14.00 часа сняг е валял главно в планините, а в крайните южни райони преваляванията са били от дъжд. Най-голяма е снежната покривка на връх Ботев – 16 см, на Рожен – 9 см, а на Черни връх – 1 см. \r\nОчаква се през следващите часове да има снеговалежи и в по-ниските части.\r\nСняг вече вали и във високите части на Смолянска област, но на този етап не е образувана снежна покривка по пътните артерии, информират от Областното пътно управление. \r\nОт ОПУ предупреждават шофьорите да се съобразяват, че пътищата са мокри. Натрупаният в Пампорово сняг е около 5 см, в курорта продължава слаб снеговалеж, според данни на Планинската спасителна служба.\r\n ", "date": "2018.11.18", "title": "Снегът вече затрупа, на връх Ботев – 16 сантиметра"}
{"url": "https://www.dnes.bg/eu/2018/11/18/makron-poiska-nov-podem-v-evropa-zashtoto-inache-idva-haos.393964", "text": "Френският президент Еманюел Макрон призова в Берлин Германия да започне заедно с Франция нов етап в европейското изграждане, за да се предотврати затъването на света в хаос и да се гарантира мира, предаде Франс прес. \r\nЕвропа и френско-германската двойка са длъжни да не оставят света да затъне в хаос и да го подкрепят по пътя към мира, поради което \"Европа трябва да бъде по-силна, по-суверенна\", заяви Макрон в реч пред Бундестага.\r\nМалко по-рано френският президент, заедно с германския си колега Франк-Валтер Щайнмайер и германския канцлер Ангела Меркел, участваха в церемония по полагане на венци в мемориала Нойе Вахе в Берлин, издигнат за жертвите на войните и диктатурата, предаде Асошиейтед прес.", "date": "2018.11.18", "title": "Макрон поиска нов подем в Европа, защото иначе идва хаос"}
{"url": "https://www.dnes.bg/notifikacii/2018/11/18/albert-popov-v-istoriiata-vze-pyrvi-tochki-ot-svetovnata-kupa.393965", "text": "Българинът Алберт Попов завърши на 20-о място в слалома в първия старт за сезона от Световната купа по ски-алпийски дисциплини във финландския зимен център Леви.\n\r\nПопов, който стартира с номер 75, финишира за 1:53.53 минути. Той беше 22-и след първия манш с 55.89 секунди, а във второто си спускане даде 15-о време с 57.64 секунди, което му позволи да прогресира с две места в крайното подреждане. Така 21-годишният българин за първи път в кариерата си спечели точки за Световната купа.\n\r\nБългария пък взе точки в слалома за първи път след 24 януари 2010 година, когато натурализираният австриец Килиан Албрехт завърши 21-и в Китцбюел. За последно пък точки в дисциплината за състезател, роден в България, заслужи Петър Попангелов на 16 декември 1986 година, когато завърши 14-и в Мадона ди Кампильо.\n                \n                \r\nПобедител днес стана носителят на Световната купа Марсел Хиршер (Австрия), който завърши за 1:51.04 минута, след като беше най-бърз и в двата манша с 54.27 секунди в първия и 56.77 секунди във втория.\n\r\nСветовният шампион в дисциплината Хиршер триумфира в Леви за трети път след 2014 и 2016 година, като това беше 28-ата му победа в слалома и общо 59-а в кариерата му.\n\r\nВтори само на 9 стотни от секундата се нареди Хенрик Кристоферсен (Норвегия), а трети на 1.41 секунди остана Андре Мирер (Швеция).\n\r\n", "date": "2018.11.18", "title": "Алберт Попов в историята! Взе първи точки от Световната купа"}
{"url": "https://www.dnes.bg/snimka-na-denia/2018/11/18/snegyt-veche-e-tuk-shte-se-sybudim-li-utre-s-debela-pokrivka.393960", "text": "Първият сняг ще падне на много места в страната тази вечер и през нощта, сочат  на НИМХ-БАН.\n\r\nНа много места вече прехвърчат снежинки, като на този етап най-дебела е снежната покривка на връх Ботев - 16 сантиметра. През нощта валежите ще продължат и в много райони ще са значителни. В западната половина на страната ще са предимно от сняг, като на места там ще се образува снежна покривка, а в източната ще са от дъжд.\n\r\nВ сутрешните часове в централните райони на Северна България е възможно да се образуват поледици. Още преди обяд обаче от югозапад валежите ще отслабват до вечерта ще спрат, най-късно привечер в Североизточна България.\n                \n                \r\nВятърът ще е умерен, в Източна България до силен, като през нощта ще е източен, а утре ще се ориентира от северозапад. Минималните температури ще са между между минус 1 и 4 градуса, в Източна България - до 12 градуса. Максималните температури в крайните югозападни райони, Горнотракийската низина и по Черноморието ще са между 9 и 14 градуса, в останалата част на страната - предимно между 1 и 6 градуса.\n\r\nПо Черноморието ще бъде облачно с валежи от дъжд, на много места - значителни. До вечерта валежите ще отслабнат и спрат. Максималните температури ще са между 13-15 градуса, близки до температурата на морската вода. През нощта вълнението на морето ще е 4 бала, през деня ще отслабва.\n\r\nНад планините до сутринта ще бъде облачно, на много места с валежи от сняг, под 1700-1800 метра - от дъжд. Още преди обяд от запад валежите ще спират, облачността ще се разкъсва и намалява, най-късно в планините в Източна България. Вятърът ще е силен до бурен, но през деня ще се ориентира от югозапад и ще отслабва. Температурите още ще се повишат и максималната на височина 1200 метра ще е около 5 градуса, на 2000 метра - около минус 1 градус.\n\r\nВъв вторник сутринта ще е студено, но през деня вятърът ще се ориентира от югоизток, ще се усили и температурите ще се повишат - максималните ще бъдат между 5 и 10 градуса, в Горнотракийската низина и източните райони до 14-16 градуса. Само в северозападните райони, където ще се задържи снежна покривка, а югоизточният вятър ще е слаб, ще остане с температури близки до 0 градуса. Още сутринта в югозападните райони ще завали дъжд, до вечерта валежите ще обхванат по-голямата част от страната, а през нощта срещу сряда ще се усилят. \n\r\nВ сряда в повечето райони ще вали дъжд, валежите ще са значителни по количества, а на места в Южна България ще са придружени с гръмотевици. Сняг ще превалява на отделни места в Северозападна България, а по-късно през деня и в Предбалкана. Вятърът ще се ориентира от изток-североизток, ще се усили и отново ще нахлуе студен въздух.", "date": "2018.11.18", "title": "Снегът вече е тук! Ще се събудим ли утре с дебела покривка?"}
{"url": "https://www.dnes.bg/stranata/2018/11/18/vnimanie-pytishtata-u-nas-prohodimi-pri-zimni-usloviia.393966", "text": "Всички пътища в страната са проходими при зимни условия, съобщават от МВР. \r\nКъм този час трафикът през граничните пропускателни пунктове е нормален.\r\nОбилен снеговалеж има в района на 62-и км на автомагистрала \"Тракия\". Усложнена е и пътната обстановка на територията на Смолян. В обедните часове за кратко бе затворен за движение и проходът \"Петрохан\" заради аварирал тир. С помощта на техника тежкотоварният автомобил е отстранен от пътя. \r\nОт полицията напомнят водачите да шофират внимателно и със съобразена с пътната обстановка скорост.", "date": "2018.11.18", "title": "Внимание: Пътищата у нас проходими при зимни условия"}
{"url": "https://www.dnes.bg/mish-mash/2018/11/18/kyde-tochno-greshim-pri-grimiraneto.393870", "text": "Интернет пространството е пълно със снимки и видеа, които имат за цел да покажат на жените как да се гримират като холивудските звезди в домашни условия. Въпреки че някои влогъри показват всичко стъпка по стъпка, много дами изпитват затруднения да ги повторят и резултатът от няколкочасовите им усилия никога не им харесва.\r\nИма няколко неща, които всяка жена трябва да следва при поставянето на грим, за да хареса отражението си в огледалото. Това твърди Едвин Гомес, който е гримьор на много известни личности, сред които Дженифър Гарнър, Ева Лонгория, Рейчъл Макадамс и Парис Хилтън. Той има собствена серия от гримове, които много негови колеги използват.\r\n \r\nПо думите на гримьора, жените, дори звездите, които посещават салона му, правят 5 основни грешки със своя макиаж. Ето кои са те:\r\n \r\n\r\n \r\nПърво, запомнете, че никога не бива да го правите. Трябва да се гримирате според костната структура на главата, а не според тенденциите, категоричен е Гомес. И дава пример с по-възрастни жени, които прибягват до услугите му. Те идват при него със списание в ръка и му заявяват, че желаят същия бляскав вид като еди-коя си страница, но това е невъзможно. Според него по-зрелите жени трябва да използват по-матирани цветове, а не ексцентрични такива и брокат, които са присъщи за по-младите.\r\n \r\n„Това, което забелязвам е, че някои жени влизат в универсалните магазини и купуват твърде много неща за гримиране, някои от които са излишни. Продавачите от своя страна искат да им пробутат каквото могат“, обяснява специалистът.\r\n \r\n\r\n \r\nМодерно е да се изрисуват веждите, но понякога очертаването може да изиграе лоша шега на една жена.\r\n \r\n", "date": "2018.11.18", "title": "Къде точно грешим при гримирането?"}
{"url": "https://www.dnes.bg/health/2018/11/18/6-polzi-ot-vitamin-d-za-jenskoto-zdrave.393850", "text": "За да сме в добро здраве е важно всички системи в организма да бъдат в хармония. За тази цел е от съществено значение как се храним, какъв начин на живот водим, как успяваме да релаксираме от стреса и не на последно мястом да не допускаме дефицит на важни хранителни елементи.\r\nЗнаете ли, че недостигът на витамин D се свързва с развитието на рак на гърдата, рак на дебелото черво, появата на депресия, сърдечни заболявания, наддаване на телесно тегло и други...\r\nТози витамин можем да си набавим чрез консумацията на млечни продукти, гъби, яйца, риба, морски дарове, или приемайки го под формата на хранителни добавки. Защо този витамин е толкова важен за женското здраве, вижте в следващите редове.\r\n                    \n                    \n                \r\nЕдна от най-важните ползи от витамин D за жените е, че той оказва влияние върху нашето настроение, което ни помага да сме позитивни и в хармония със себе си. Редовното излагане на слънчева светлина спомага за синтеза на витамина, но през есенно-зимните месеци не се радваме толкова активно на слънчевите лъчи. Ако и менюто ни е бедно на този витамин, може да получим дефицит.\r\n\r\nВитамин D може също да засили имунната ви система, намалявайки риска от настинки, особено през преходните сезони.\r\n\r\nНаред с повишаване защитните сили на организма, витамин D може да помогне за баланса на тези, които страдат от псориазис, намалявайки неразположенията им. \r\n", "date": "2018.11.18", "title": "6 ползи от витамин D за женското здраве "}
{"url": "https://www.dnes.bg/notifikacii/2018/11/18/hronologiiata-na-edno-biagstvo-nelegalniiat-gruevski-do-ungariia.393950", "text": "Правителството на Орбан е превело тайно осъдения бивш македонски премиер Никола Груевски - през Албания, Черна гора и Сърбия до Унгария. Будапеща отрича да има пръст в бягството, но унгарската общественост е възмутена.\n\r\nОсъденият бивш македонски премиер Никола Груевски е бил преведен очевидно нелегално през Албания, Черна гора и Сърбия в Унгария. И то с помощта на унгарските власти. Аферата с бягството на Груевски засилва подозренията срещу правителството на Виктор Орбан за съучастие в търговия с хора и нелегално влизане в страната.\n\n\n\nТака унгарското правителство нарушава не само валидното законодателство и унгарското право за предоставяне на убежище, но и наскоро променената конституция, която с формулировката \"заселване на чужди хора\" фактически забранява миграцията. В тази връзка унгарският депутат Акош Хадхази сезира прокуратурата в Будапеща за срещу неизвестен извършител. \n                \n                \r\nПо информации на албанската и черногорската полиция, които отчасти бяха потвърдени от канцеларията на Орбан, преди седмица Груевски е поискал политическо убежище в унгарското посолство в Тирана. В неделя (11 ноември) той е заминал с дипломатически автомобил за Унгария, минавайки през Черна гора и Сърбия. Миналата година македонските власти отнеха паспорта на Никола Груевски. В Албания, Черна гора и Сърбия той може да се придвижва и без паспорт, но за влизане в Унгария или която и да е друга страна от ЕС той се нуждае от задграничен паспорт.\n\r\nКакто научи \"\" от черногорската полиция, в неделя в 19:19 ч. Груевски е влязъл в Черна гора през граничния пункт Божай. Той е бил придружаван от двама дипломати от унгарското посолство в Тирана. След смяна на автомобила в Подгорица, Груевски е напуснал Черна гора в 22:16 ч. през граничния пункт Добраково и е влязъл в Сърбия - придружаван от друга двама унгарски дипломати.\n\r\nДо този момент сръбските власти не са отговорили на запитването на ДВ за това кога и как Груевски е напуснал страната на влизане в Унгария. Във вторник (13 ноември) бившият македонски премиер написа в профила си във Фейсбук, че вече се намирал в Унгария. \n\r\nУнгарският портал за журналистически разследвания Atlatszo твърди, че най-вероятно Груевски е пристигнал в Унгария в сряда - с частен самолет тип \"Бомбардие 6000\" с регистрационен номер OE-LEM. Този самолет често ползват още унгарският премиер Виктор Орбан и хората от най-близкото му бизнес обкръжение. Именно в сряда, след триседмичен престой на летището във Виена, същият самолет е изпълнил полет по маршрута Виена-Будапеща-Белград-Будапеща. Журналистическият портал допуска, че Груевски е бил докаран в Унгария именно с този самолет, а постингът на Груевски във Фейсбук от вторник бил за заблуда.\n\r\nУнгарското правителство досега е потвърдило само една от тези информации - че Груевски е поискал убежище в унгарското посолство в Тирана. Шефът на канцеларията на Орбан - Гергели Гюлаш - обаче категорично отрича унгарските власти да са помогнали на Груевски да избяга от Македония.\n\r\nШефът на \"Връзки с обществеността\" на партията на Орбан - Фидес, заяви, че Груевски е преследван у дома от едно ляво правителство, което било под силното влияние на Джордж Сорос. Американският милиардер от унгарско-еврейски произход е сочен от правителството на Орбан за \"враг на унгарската нация\" - особено във връзка с бежанците и засилената миграция към страните от ЕС.\n\r\nМакедонският министър-председател Зоран Заев заяви на пресконференция в Скопие, че се надява Унгария да зачита международното право и да предаде Груевски на македонските власти. Той допълни, че се надява Унгария да не разреши на Груевски да избяга, например в Турция или Русия.\r\n \r\n", "date": "2018.11.18", "title": "Хронологията на едно бягство: Нелегалният Груевски до Унгария"}
{"url": "https://www.dnes.bg/stranata/2018/11/18/dvama-mladeji-se-boriat-za-jivota-si-obyrnaha-se-v-reka.393951", "text": "18-годишен шофьор и неговият 16-годишен спътник се борят за живота си след пътен инцидент тази сутрин, съобщиха от МВР - Шумен. Тази сутрин в полицията е подаден сигнал за преобърнат лек автомобил в река на изхода на село Дибич в посока към село Илия Блъсково.\n\r\nКъм мястото на инцидента са насочени екипи на полиция, пожарна и спешна помощ. \n\r\nСлед пристигане било установено, че водачът на Фолксваген Голф с шуменска регистрация загубил контрол над автомобила. След десен завой излязъл вляво от пътя и се преобърнал в реката. \n\r\nСпасителни екипи на пожарната са оказали съдействие да извадят затиснатия в автомобила 18-годишният шофьор. Спътникът му, 16-годишен шуменец бил извън колата. \r\nДвамата са откарани в болницата в Шумен. Шофиралият е в безсъзнание, с фрактури на лява ръка, ляво бедро и дясна подбедрица. Две години по-младото момче е с тежка черепно-мозъчна травма, в безсъзнание. Медиците се борят за живота им. \n                    \n                    \n                \r\nВодачът на автомобила е правоспособен, уточняват от МВР.", "date": "2018.11.18", "title": "Двама младежи се борят за живота си, обърнаха се в река"}
{"url": "https://www.dnes.bg/obshtestvo/2018/11/18/protestirashti-zatvariat-pytishta-v-sofiia-se-chakat-300-koli.393952", "text": "Между 300 и 500 автомобила се очакват да влязат в София във вртзка с протестите днес. От Столичната община предупредиха, че е възможно да има затруднения в движението в центъра на София и на входовете и изходите на града. В неделния ден са заявени общо 4 демонострации.\n\r\n\"Ние сме създали необходимата организация, така че, от една страна, да гарантираме мирен протест на тези, които протестират, а от друга, да гарантираме сигурността на останалите граждани. При такива организации винаги получаваме сигнали за готвени провокации, засичаме лица, които не можем да си обясним мотивацията да присъстват там. Но пак казвам - ние сме там за да предотвратяваме конфликти и провокации\", каза министърът на вътрешните работи Младен Маринов по-рано през деня.\n                    \n                    \n                \r\nЗа да бъдат осигурени паркоместа за обществено ползване ще бъдат затворени паркингите на площад \"Княз Александър I Батенберг\" и площад \"Александър Невски\".\n\r\nВ страната също се организираха и организират протести срещу високите цени на горивото и ниския стандарт на живот. Шествието от Хасково и Димитровград към Свиленград беше отклонено от магистралата и пренасочено от полицията заради предпоставка от създаване на ПТП. \n\r\nПротестиращите от Сливен и Ямбол затвориха международния път към ГКПП \"Лесово\" в района на село Тенево. От МВР уточниха, че няма блокирани гранични пунктове в страната, включително и \"Лесово\".\n\r\nАвтомобилно протестно шествие се провежда в Дупница, като то премина през централните улици на града. Към момента няма затваряне на движението. Протестът се охранява от полицията.\n\r\n35 автомобила от Враца пък тръгват с полицейски ескорт към София, за да се включат в протеста в столицата.\n\r\nАвтомобили с протестиращи се отправиха към автомагистрала \"Тракия\". Полицията е блокирала движението до кръстовището с кръгово движение на изхода на Бургас и допуска само автомобили с протестиращи. \n\r\nОколо 300 автомобила опитват да блокират прохода Петрохан, но полицията не допуска ограничаване на движението.\n\r\nПротестиращите на второкласен път-19 край Разлог поетапно пропускат движението на автомобили. През определен интервал от време протестиращи застават встрани от платното и пропускат около 20 автомобила, след което отново излизат на платното. Намеренията им са да продължат по този начин до 15:00 часа.\n\r\nАвтошествие до общината ще бъде организирано и във Варна, като протестиращите започнаха да се събират на паркинг пред местен хипермаркет. \n\r\nБлизо 200 души се включиха в поредния протест за чист въздух в Русе. Към него се присъединиха и много хора, които са недоволни от качеството на живот. Двата протеста се обединиха в един, който премина през центъра на града. Част от хората бяха с маски на лицето заради желанието си да дишат чист въздух.\r\nПротестиращи граждани са затворили движението за автомобили на АМ \"Хемус\" при пътен възел Белокопитово. Създадена е организация за пренасочване на преминаващите автомобили по алтернативни маршрути.\n\r\nПътуващите от Русе и Разград в посока към Варна се отклоняват през селата Струйно-Длъжко-Тимарево–Хитрино, по I-7 и \"Хемус\". По обратния път - от Варна за Русе движението се осъществява по същия маршрут.\n\r\nПътуващите от Варна към София на пътен възел Каспичан се пренасочват по път I-2 след това по I-7 , Велики Преслав в посока към гр. Търговище\n\r\nПътуващите от Търговище в посока Варна се движат през Велики Преслав. Тези, които са попаднали в задръстването могат да използват общински път през село Градище.\r\nВ 14:00 часа протестиращите освободиха пътя и магистралата вече е проходима.\r\n ", "date": "2018.11.18", "title": "Протестиращи затварят пътища, в София се чакат 300 коли"}
{"url": "https://www.dnes.bg/akoshtete-vqrvaite/2018/11/18/blogyrka-shokira-neta-ne-se-brysne-ot-3-godini.393872", "text": "\"Защо не се бръсна\". Така се казва едно от видеата в канала на американска фитнес влогърка в YouTube. Морган Микенас от Индиана, която е известна с влоговете си в социалните мрежи, не е използвала епилатор, бръсначка или друго средство за отстраняване на досадните косми по тялото над 3 години, . \r\nАко видите профилната снимка на момичето в Instagram (където има над 95 хил. последователи), ще си помислите, че тя не се различава от всички останали на възрастта й. Но когато разгледате по-детайлно нейните постове, с погнуса ще откриете, че тя няколкократно е снимала наболата коса по мишниците и краката си. И то съвсем целенасочено. \r\n \r\nМорган насърчава жените да се върнат към своята естествена природа и да не се притесняват от космите по някои части на тялото. \"Една от първите причини, поради които спрях да се бръсна, бе, че ми отнемаше твърде много време. Трябваше да ходя в банята, да ползвам бръсначката, после да измия тялото си и космите от плочките\", споделя американката във свой клип. \"Защо да го правя повече?!\", казала си тя и решила да пробва без да се бръсне и й харесало. \r\n \r\n\"Отврат, толкова красива, но с тези косми си като чудовище\", пише човек под видеото. Друг пък споделя: \"Повръща ми се от теб\". Освен хилядите негативни коментари, Микенас събира одобрението на много хора, които признават, че не винаги имат време за епилиране и ходят с косми с дни. \r\n \r\nОсновната цел на момичето е не само да показва на хората стегнатото си тяло, а и да ги убеди в това, че всяка жена има своята красота, независимо дали е с косми по краката или не. \r\n \r\n", "date": "2018.11.18", "title": "Блогърка шокира нета, не се бръсне от 3 години! "}
{"url": "https://www.dnes.bg/cars/2018/11/18/snegyt-nastypva-zimni-ili-vsesezonni-gumi-da-slojim.393953", "text": "Всяка есен няколко милиона шофьори в България се изправят пред една и съща дилема: да инвестират ли в зимни гуми.\n\r\nМНОЗИНА СА УБЕДЕНИ, че така наречените всесезонни гуми са точно това - универсално решение, което върши работа през всички сезони. Това е абсолютно вярно, ако карате само в града, не ходите по планини и сте склонни да се откажете от колата, когато вали сняг или улиците са заледени. Но във всякакви други условия разликата между всесезонната и зимната гума е поне 20% повече сцепление - а 20 процента е разликата между това да завиете или спрете навреме, или да се бухнете в крайпътната пряспа.\n\r\nЗАЩО Е ТАКА? Защо производителите, въоръжени с всички средства на модерната наука, все така не могат да направят гума, която да работи еднакво добре по всяко време?\n                    \n                    \n                \r\nОТГОВОРЪТ Е МНОГО ПРОСТ: защото ние искаме от гумите си взаимоизключващи се неща. Искаме да са достатъчно твърди, за да понасят високи скорости и да се износват бавно. Но искаме и да са достатъчно меки, за да имат максимално добро сцепление с асфалта. Искаме да имат максимално голяма контактна повърхност на сухо, но и достатъчно големи канали да отвеждат водата и кишата, когато вали. Това е същото като да поискате обувка, която да става за плажа, за планината и за маратонско бягане. Съвременната технология може да ви предложи разумен компромис между тези неща. Но все пак той си остава компромис.\n\r\nПо-широки или по-тесни гуми през зимата?\n\r\nВСЕСЕЗОННИТЕ ГУМИ СА ОТЛИЧНО РЕШЕНИЕ за страни като съседна Гърция. Но за България с нейните континентални зими ползването им в сняг и лед е рисковано.\r\nНека обаче първо видим какви са основните разлики.\n\r\nНякои личат от пръв поглед - всесезонната има малко по-проста структура на протектора и по-дълбоки канали за отвеждане на вода.\n\r\nЗимната има несравнимо повече ламели - и всеки е замислен така, че да дава максимум сцепление при разнопосочни сили. Каналите тук са проектирани така, че да събират снега, и често дъната им са полирани, за да го изхвърлят по-лесно настрани.\r\nВижте и останалата част от съветите и ", "date": "2018.11.18", "title": "Снегът настъпва: Зимни или всесезонни гуми да сложим?"}
{"url": "https://www.dnes.bg/sofia/2018/11/18/kyde-niama-da-ima-voda-v-sofiia-na-19-noemvri.393954", "text": "На 19 ноември (понеделник), във връзка с реконструкция на уличен водопровод на бул. „Президент Линкълн“ кв. „Овча купел“ 2 , се налага спиране на водоподаването от 10:00 до 22:00 часа на клиентите на „Софийска вода”, живеещи в района на:\n\r\nбул. „Президент Линкълн“, бул. „Братя Прошек“, ул. „Централна“,\n\r\nпо бул. „Президент Линкълн“ от ул. „Централна“ до бл. 18 и бл.18\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: бул. „Президент Линкълн“ до бл. 2.\n\r\nНа 19 ноември, във връзка с подмяна на сградно водопроводно отклонение  на ул. 60 кв. „Враждебна“ , се налага спиране на водоподаването от 09:30 до 17:30 часа на клиентите на „Софийска вода”, живеещи в района на:\n                    \n                    \n                \r\nул. 1-ва, ул. 2-ра, ул. 61-ва, ул. 60-та\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. 2-ра ъгъла с ул. 60-та.\n\r\nНа 19 ноември, във връзка с подмяна на уличен водопровод на ул. „Тоне Крайчев“ с. Желява , се налага спиране на водоподаването от 09:00 до 21:00 часа на клиентите на „Софийска вода”, живеещи в района на:\n\r\nул. „Тоне Крайчев“, ул. „Тодораки Пешев“, ул. „Ангел Тодоров“, ул. „Стоян Мисирски“\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Тоне Крайчев“.\n\r\nНа 19 ноември, във връзка с монтаж на спирателни кранове на ул. „Захари Стоянов“ с. Мрамор , се налага спиране на водоподаването от 09:00 до 19:00 часа на клиентите на „Софийска вода”, живеещи в района на:\n\r\nул. „Мичур“, ул. „Явор“, ул. „Иван Вазов“\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Захари Стоянов“ ъгъла с ул. „Хайдутин“.\n\r\nНа 19 ноември, във връзка с монтаж на спирателни кранове на ул. „Козлодуйски бряг“  с. Мировяне , се налага спиране на водоподаването от 09:00 до 19:00 часа на клиентите на „Софийска вода”, живеещи в района на:\n\r\nул. „Христо Ботев“, ул. „Перуника“, ул. „Канала“, ул. „Орлин“, ул. „Чавдар войвода“\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Христо Ботев“ пред читалището.\n\r\nНа 19 ноември, във връзка с изграждане на сградно водопроводно отклонение  на пл. „Велчова завера“ жк. „Лозенец“ , се налага спиране на водоподаването от 10:00 до 19:30 часа на клиентите на „Софийска вода”, живеещи в района на:\n\r\nплощад „Велчова завера“\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: площад „Велчова завера“.\n\r\nРемонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.\n\r\nЗасегнатите от прекъсването на водата, могат да получат повече информация от Телефонния център на “Софийска вода” АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx .\n\r\n“Софийска вода” АД предварително се извинява на своите клиенти за причинените временни неудобства!", "date": "2018.11.18", "title": "Къде няма да има вода в София на 19 ноември "}
{"url": "https://www.dnes.bg/world/2018/11/18/iskat-po-niski-danyci-v-germaniia-zaradi-spad-v-ikonomikata.393956", "text": "Германия се нуждае от намаляване на данъците и други мерки, за да подкрепи дългосрочно икономическия си растеж, заяви германският министър на икономиката Петер Алтмайер в публикувано днес интервю, цитирано от Ройтерс.\n\r\nТази седмица най-голямата европейска икономика отчете за първи път от 2015 година свиване с 0,2 процента за третото тримесечие спрямо предходното.\n\r\nАлтмайер, който е член на Християндемократическия съюз на канцлера Ангела Меркел, уточни, че е насочил вниманието си върху намаляването на високите германски корпоративни данъци след орязването на налозите в САЩ, Великобритания и скоро във Франция.\n\r\nКорпоративният данък в Германия сега е по-висок, отколкото в която и да е друга развита страна, каза той пред вестник \"Велт ам зонтаг\".\n                    \n                    \n                \r\nТова е недостатък и излага на риск работни места. По тази причина е необходимо намаляване на данъците в средносрочен план, допълни министърът.\n\r\nАлтмайер предложи половината от повишението на приходите от данъци да се използва за финансиране на намаляването на данъците. Той допълни, че е задължително да се гарантира вноските за социално осигуряване да не нараснат над 40 процента от брутната заплата на работещите.\n\r\nАлтмайер коментира през седмицата, че свиването на икономиката не е \"катастрофално\" , а ведомството му определи данните като временно явление, породено от това, че автомобилните компании имат затруднения да сертифицират навреме автомобилите си по-новия екологичен стандарт.\n\r\n\"Велт ам зонтаг\" отбелязва, че Алтмайер се надява да използва умело притесненията, породени от икономическия спад за третото тримесечие, за да получи подкрепа за намаляването на данъците от финансовия министър Олаф Шолц, който е от Германската социалдемократическа партия.\n\r\nРъководителят на Института за икономическо развитие Ифо (Ifo) Клеменс Фюст каза, че германската управляваща коалиция е пропуснала възможностите през последните години да укрепи икономическия растеж.\n\r\nВажно е да се откриват нови места в детските градини, но управляващите не трябва да правят такива инвестиции в момент когато не правят необходимите инфраструктурни инвестиции в жп линии или електропроводи, каза Фюст пред вестник \"Велт ам зонтаг\". Той също така критикува правителството за фрагментирания подход към дигитализацията и призова за усилия, насочени към укрепването на конкурентоспособността на германския автомобилен сектор, а не само да бъдат насочени усилия към опазване на околната среда. \r\n ", "date": "2018.11.18", "title": "Искат по-ниски данъци в Германия заради спад в икономиката"}
{"url": "https://www.dnes.bg/obshtestvo/2018/11/18/otslujiha-panihida-v-pamet-na-jertvite-na-pytia.393955", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nДнес е световният ден в памет на жертвите от пътни инциденти. По този повод в София беше отслужена заупокойна панихида в храм-паметника \"Свети Александър Невски\".\r\nВ много християнски храмове в цялата страна днес се отслужват заупокойни молитви. Към възпоменанието на жертвите се присъединява за поредна година и Българският Червен кръст.\r\n ", "date": "2018.11.18", "title": "Отслужиха панихида в памет на жертвите на пътя"}
{"url": "https://www.dnes.bg/stranata/2018/11/18/protestirashti-blokiraha-izhoda-na-burgas.393957", "text": "Изходът и входът на Бургас в посока автомагистрала \"Тракия\" са блокирани от протестиращи с автомобили. От двете страни на пътя има засилено полицейско присъствие, като за реда следят и служители с няколко автомобила на жандармерията. \nДвижението е спряно от полицейски патрули още на колелото на изхода на Бургас по посока автомагистрала \"Тракия\". От обратната страна също полиция предупреждава шофьори, че не могат да преминат през блокадата. Има призив сред протестиращите да пропускат само автомобили със специален режим на движение.\n\r\nОт пресцентъра на ОДМВР разпространиха и информация за обходните маршрути, които могат да бъдат използвани от водачите. Въведена е временна организация. Колите, които се движат в посока София могат да използват надлеза на \"Лукойл\", а оттам могат да се качат на магистралата от пътен възел Камено. Колите, които пътуват за Бургас от автомагистрала Тракия, се отбиват от пътен възел Камено.\n                    \n                    \n                \r\nДва протеста се провеждат и  близост до Ямбол, като участниците в единия са блокирали движението по републиканския път между Ямбол и ГКПП \"Лесово\" край разклона за село Тенево. Исканията са за повишаване на стандарта на живот.\n\r\nСлед близо два часа блокада протестиращите шуменци се оттеглиха от пътен възел \"Белокопитово\" на автомагистрала \"Хемус\". Образувалите се колони по различните направления на движение се пускат поетапно, съобщиха от областната дирекция на полицията. \r\n ", "date": "2018.11.18", "title": "Протестиращи блокираха изхода на Бургас "}
{"url": "https://www.dnes.bg/notifikacii/2018/11/18/koshmaryt-za-chochev-svyrshi-zavyrna-se-v-igra.393958", "text": "Българският футболен национал Ивайло Чочев се завърна на терена след 6-месечно отсъствие заради лечение на травма.\r\nЧочев влезе като резерва в добавеното време при победата на Палермо с 3:0 над гостуващия Пескара в мач от 12-ия кръг на италианската втора дивизия. С успеха сицилианците се изкачиха на върха на класирането с 24 точки, като имат и мач по-малко.\r\nЧочев за последно игра на 18 май, когато получи контузия в глезена и дълго се възстановяваше.\r\n\"Кошмарът за Чочев свърши. Палермо ще може да разчита на още един човек в полузащитата\", коментира \"Гадзета дело Спорт\".", "date": "2018.11.18", "title": "Кошмарът за Чочев свърши, завърна се в игра"}
{"url": "https://www.dnes.bg/obshtestvo/2018/11/18/angliiski-znaesh-a-s-bylgarskiia-ezik-kak-si.393963", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nАко до скоро се смяташе, че предимство при кандидатстване за нова работа е говоренето на чужд език, то все повече работодатели изискват... перфектно владеене на български.\r\nОказва се, че възможностите за писането и разбирането на официалния език в страната е проблем, с който мениджърите се сблъскват още по време на интервюто за работа.\r\nПерфектното владеене на български език се смята за даденост по рождение у нас, но все повече работодатели се убеждават, че това не е така. Според последните официални данни на Агенцията по заетостта, всеки втори шеф вече изисква от новите работници да го владеят перфектно – писмено и говоримо.\r\n ", "date": "2018.11.18", "title": "Английски знаеш! А с българския език как си?"}
{"url": "https://www.dnes.bg/notifikacii/2018/11/18/jyltite-jiletki-pak-na-protest-sreshtu-cenite-na-gorivata.393968", "text": "Втори ден продължават протестите на \"жълтите жилетки\" срещу поскъпването на горивата във Франция, предаде Франс прес.\n\r\nНощта беше напрегната, след като около 3500 униформени останаха мобилизирани на 87 различни места, съобщи министърът на вътрешните работи Кристоф Кастанер. \n\nДемонстрантите протестират срещу обявеното поскъпване на бензина с 3 евроцента от 1 януари, а на дизела - с 6,5 евроцента, както и намаляването на покупателната им способност. Един от компонентите за поскъпването на горивата е въвеждането на екологична такса за отделяните парникови емисии.\n\r\nВ събота протестиращите блокираха автомагистрали, кръстовища, хипермаркети и бензиностанции или организираха безплатно пропускане на автомобили на входните пунктове на магистралите. \"Жълти жилетки\" стигнаха чак до Елисейския дворец в Париж, но полицията ги възпря със сълзотворен газ.\n                \n                \r\nЕдна жена загина, а над 400 са пострадали, 14 от които са в тежко състояние, включително служители на реда. 282-ма души бяха задържани.\n\r\nТази сутрин отново имаше пътни блокади. На 150 места протестиращите са призовали акциите да продължат и днес. \n\r\nВ Дисниленд в Париж протестиращи организираха безплатно паркиране и блокираха седем от деветте входа, а през другите два пускаха безплатно посетителите.\n\r\nВчера в един от инцидентите е бил замесен и български шофьор на ТИР, твърди електронното издание \"L'Independant\". Според изданието на пункт за тол такса на магистрала в Югозападна Франция, където протестиращите устроили блокада, шофьорът се изнервил и дал газ срещу двама полицейски служители. Няма пострадали, но двамата полицаи, които едва избегнали прегазването, били откарани в болница в състояние на шок. Шофьорът на камиона е задържан.\n\r\nНа фона на протестите социолози отчитат, че популярността на френския президент Еманюел Макрон е спаднала още през последните седмици. Само 25 процента от запитаните от Френския институт за изследване на общественото мнение казват, че са доволни от Макрон. Това е спад с 4 процентни пункта в сравнение с допитването от октомври.\n\r\nСегашното социологическо проучване е било направено от 9 до 17 ноември и в него са участвали 2000 души.", "date": "2018.11.18", "title": "\"Жълтите жилетки\" пак на протест срещу цените на горивата"}
{"url": "https://www.dnes.bg/obshtestvo/2018/11/18/policiiata-za-protesta-bez-tejki-incidenti-no-ima-zadyrjani.393972", "text": "Към настоящия момент няма сериозни инциденти на протестите в страната, но има задържани лица, обяви директорът на Главна дирекция \"Национална полиция\" гл. комисар Христо Терзийски по време на брифинг в столицата. \n\n\n\"Към настоящия момент продължават протестите във Велико Търново, Бургас, Каварна. Нямаме сериозни инциденти, не са допуснати сериозни нарушавания на обществения ред. На някои пътни участъци и магистрали бяха допуснати съвсем кратковременни запушвания на пътните артерии, но след преговори с протестиращите те бяха освободени\", посочи Терзийски.\n\r\nПо думите му най-дълго запушване на пътя е било осъществено в района на ГКПП \"Кулата\". След предприемане на съответните полицейски действия, беше освободен пътят“, каза гл. комисар Терзийски, цитиран от \"Фокус\".\n                    \n                    \n                \r\nПо думите му продължават протестите и към този час, но с много по-нисък интензитет.\n\r\n\"Към настоящия момент има задържани 4-5 лица. Най-сериозният е в СДВР\", каза още директорът на ГД \"Национална полиция\".\r\nСтава въпрос за дрифтиране по време на протеста, за което е задържан 20-годишен младеж, образувано е бързо полицейско производство за хулиганство. Директорът на СДВР ст. комисар Ивайло Иванов уточни, че заради действията на младия мъж е имало реална опасност да бъдат наранени случайно граждани и полицаи. Лицето е 98-ти набор, младо момче, криминално проявен. Образувано е бързо полицейско производство за хулиганство, обясни ст. комисар Иванов.\n\r\nНа въпрос дали тази вечер ще бъде блокирана магистрала \"Люлин\", комисар Христо Терзийски уточни, че е имало две групи граждани от Перник. \"Бяха на пл. \"Кн. Александър I Батенберг\" около 50-60 човека, които имат намерение да направят протестни действия в района на пътен възел “Драгичево“, но ние имаме достатъчно сили, така че да не допуснем запушването. В момента е доста сериозен трафикът от провинцията към София“, допълни още гл. комисар Терзийски. \n\r\nПротестът в столицата продължи близо 3 часа. Междувременно за поредна вечер пред Министерския съвет се събраха и майки на деца с увреждания. Както е известно, те обявиха, че ще продължат протестните си действия, макар и без да блокират пътища, до приемането на оставката на Валери Симеонов.", "date": "2018.11.18", "title": "Полицията за протеста: Без тежки инциденти, но има задържани"}
{"url": "https://www.dnes.bg/akoshtete-vqrvaite/2018/11/18/bylgarite-v-gines-dyrjim-celi-71-rekorda-imame-i-pechalen.393949", "text": "Всяка година Книгата на рекордите Гинес се обогатява с всякакви постижения – някои наистина впечатляващи, други - абсурдни. Последното издание излезе на пазара в началото на септември и съдържа рекорди, които включват всякакви постижения – от космоса до спортните звезди в Инстаграм\n\r\nКъде сме ние? По последни данни българите също имаме своя принос и сме записали официални 71 рекорда, пише \"Труд\". \n\r\nПоследният е от края на месец юли, когато 64-годишният Яне Петков от Петрич подобри рекорд за най-дълго разстояние, преплувано със завързани ръце и крака. В рамките на три часа той измина 3 километра и 380 метра в Охридското езеро и то в чувал.\n\r\nПостижението му се превърна в истинска сензация и привлече вниманието на световните медии. New York Post го нарече \"Човекът-амфибия, който притежава ловкостта на Худини и плувните умения на Майкъл Фелпс\".\n                    \n                    \n                \r\nСред последните рекорди е най-голямата мозайка от бонбони M&M’s в света, която подредиха служители в българския офис на компанията. Повече от 1 млн. шоколадови бонбона оформиха мозаечно лого с големина от 49,59 квадратни метра и обща площ 161 квадратни метра – колкото игрище за волейбол. \n\r\nВ престижния справочник България е представена най-вече чрез спортни постижения. Рекордите на Румяна Нейкова, Стефка Костадинова, Петър Стойчев, Диана Йорданова ще останат не само в справочника на Гинес, но и в световната история на спорта.\n\r\nНа фона на големите постижения на спортистите ни, в Книгата на Гинес има и печален рекорд. Става дума за най-голямата загуба в историята на хокея.\n\r\nТова се случва през 2008 година, когато женският ни хокеен отбор е разгромен от състезателките на Словакия. Те вкарват 82 пъти шайбата във вратата на нашите, докато при нас резултатът е нула от началото до края на мача. Статистиката сочи, че опонентките ни са се разписвали на всеки 43 секунди.\n\r\nСред най-автентичните български рекорди е този за най-голямата мартеница. Тя е изработена във Видин през 2015 г. и е с дължина близо 17 километра. Работата по нея отнема цял месец.\n\r\nВарненския барман Пенчо Пенчев също е рекьордьор, който предлага в бара си 2014 коктейла. През 2014 г. той подобри рекорда от 1501 коктейла, принадлежащ на бар в столицата на Шри Ланка – Коломбо.\n\r\nНай-голямата непубликувана кръстословица в света също е дело на българин – Христо Йоницов. Тя съдържа 93 769 термина, което е близо с 80 хил. повече от предишния рекорд. Кръстословицата се простира върху 1001 листа и е с дължина 300 метра.\n\r\nСред последните рекордьори, вписани в книгата, е американецът Джим Арингтън. Той е на 84 години и е ходеща реклама на заниманията с бодибилдинг – негова страст от седем десетилетия насам.\n\r\nПрез цялата си кариера като културист е участвал в 62 състезания, от които е печелил 16. На младини му се подигравали, че е кльощав, но физиката му днес буди възторг у почитателите на мускулести тела.\n\r\n60-годишната американка Аяна Уилямс от Хюстън пък притежава най-дългия маникюр. Тя започнала да си пуска нокти преди близо 23 г. и днес дължината им достига общо 576,4 см.\n\r\nТвърди, че не се затруднява особено във всекидневните дейности – освен да си вдига панталоните.", "date": "2018.11.18", "title": "Българите в Гинес: Държим цели 71 рекорда, имаме и печален!"}
{"url": "https://www.dnes.bg/usa/2018/11/18/sasht-s-mnogo-pylen-doklad-za-ubiistvoto-na-kashogi.393943", "text": "Американският президент обеща \"много пълен доклад\" за убийството на саудитския журналист Джамал Кашоги в близките два дни, предаде ДПА и БТА.\n\r\n\"Случило се е нещо ужасяващо, убийството на журналист\", каза Тръмп при посещението си в Малибу. \"Ще разполагаме с много пълен доклад до два дни, вероятно в понеделник или вторник\", добави той, след което по-категорично заяви, че докладът се очаква във вторник.\n\n\n\n\n\r\nВ него ще се съдържа становището ни за това кой го е причинил и кой го е извършил, каза президентът. Във връзка с твърдения в медиите, че ЦРУ е стигнало до заключение, че саудитския престолонаследник принц Мохамед бин Салман е замесен, Тръмп каза: \"Още не са заключили нищо. Твърде рано е\".\n                    \n                    \n                \r\nЕвропейският съюз отново призова вчера за разследване на убийството на Кашоги.\n\r\nЕС ясно призовава от самото начало за щателно, убедително и прозрачно разследване на убийството на саудитския журналист, заявиха европейските външни министри в изявление, съгласувано с върховния представител на ЕС по външната политика и сигурността Федерика Могерини.\n\r\n\"Последните информации, според които правителството на САЩ е направило окончателно заключение, е невярно. Остават множество въпроси без отговор по отношение на убийството на Кашоги\", посочи говорителката Хедър Науърт в комюнике.\n\r\n\"Държавният департамент ще продължи да търси съответни факти. Междувременно ще продължим да консултираме Конгреса и ще работим с други страни, за да могат да бъдат държани отговорни замесените в убийството на Джамал Кашоги\", изтъкна тя.", "date": "2018.11.18", "title": "САЩ с \"много пълен доклад\" за убийството на Кашоги"}
{"url": "https://www.dnes.bg/snimka-na-denia/2018/11/18/sniag-dyjd-valeji-v-pochti-cialata-strana-jylt-kod-v-20-oblasti.393934", "text": "Под влияние на средиземноморски циклон, времето в страната днес ще бъде облачно и с валежи от дъжд, а в Северозападна България и в Централния Предбалкан - от сняг. Ще духа до умерен вятър от изток-североизток. Минималните температури ще са между минус 3 и 2 градуса. Максималните ще са от 0 до 4 градуса в северозападните и до 8-12 градуса в югоизточните райони от страната. \n\r\nЗа днес са обявени жълти кодове за сняг и дъжд в 20 области на страната, сочи справка на сайта на НИМХ.\n\r\nЖълт код за сняг е в сила за 10 области – Видин, Монтана, Враца, Плевен, Ловеч, Габрово, София област, София – град. Перник, Кюстендил. В по-голямата част от тези области ще има валежи от сняг и ще се образува снежна покривка с дебелина до около 10 см.\n                \n                \r\nКод от същата предупредителна степен, но за дъжд е в сила за 6 области – Бургас, Ямбол, Сливен, Стара Загора, Хасково и Кърджали. В тези райони на страната ще има значителни валежи от дъжд, като количествата ще са между 20-30 л/кв.м.\n\r\nЖълта е степента на опасност за валежи от дъжд и сняг и в Благоевград, Пазарджик, Пловдив и Смолян. В тези области ще има значителни валежи от дъжд, а в планините - от сняг. Очакваните количества на валежа са между 15 - 25 л/кв.м.\n\r\nПрез следващото денонощие времето ще се влоши. През нощта срещу понеделник валежите ще се усилят и в Родопската област и Югоизточна България количествата ще са значителни. \n\r\nВ понеделник сутринта в западната половина от страната, с изключение на крайните югозападни райони, снеговалежите ще продължат, на изток ще вали дъжд. Количествата ще са значителни. Около обяд от югозапад валежите ще отслабват и спират.\n\r\nВъв вторник и сряда страната ще попадне в предната част на нов средиземноморски циклон. През първия ден вятърът ще се ориентира от югоизток, ще се усили и температурите ще се повишат – максималните ще бъдат между 5 и 10 градуса, в Горнотракийската низина и източните райони до 14-16 градуса. След временно спиране на валежите от югозапад те отново ще се активизират и през нощта срещу сряда и в сряда ще обхванат страната.", "date": "2018.11.18", "title": "Сняг, дъжд... Валежи в почти цялата страна, жълт код в 20 области"}
{"url": "https://www.dnes.bg/politika/2018/11/18/patriotite-na-hod-kakvi-sa-variantite-sled-ostavkata-na-simeonov.393935", "text": "Оставката на вицепремиера Валери Симеонов предизвика коментари от представители на всички политически сили, които очертаха различни варианти за овакантения му пост. В петък Симеонов лично обяви, че се оттегля след близо едномесечни протести на майки на деца с увреждания заради негово изказване.\n\r\nПротестът на майките беше прихванат и от политически партии - БСП и ДПС, а вицепремиерът хвърли оставка, за да не бъде \"воденичен камък\" за кабинета.\n\n\n\nПремиерът ще внесе оставката в парламента заедно с новото име за поста. То трябва да бъде излъчено от квотата на \"Обединени патриоти\", каквото е коалиционното споразумение, обясни шефът на ПГ на ГЕРБ Цветан Цветанов.\n                    \n                    \n                \r\nКрасимир Каракачанов обяви вчера, че Патриотите вероятно ще предложат друг свой вицепремиер, но името му е въпрос на обсъждане в коалицията. Това е и най-реалистичният сценарий.\n\r\n\"Най-вероятно ще предложим нов вицепремиер, но кой ще бъде той е въпрос на обсъждане. Това не е пост, който трябва да определя аз или ВМРО. Ще чакаме Валери Симеонов да предложи нещо или да бъде обсъдено в коалицията\", заяви Каракачанов.\n\r\nТой добави, че се очаква обсъждането да стане другата седмица - след приемането на оставката на Симеонов в парламента.\n\r\n\n\r\nАко Валери Симеонов настоява негов човек да стане вице, това може да е зам.-шефът на НФСБ Борис Ячев, предположиха депутати. Сред спряганите имена е и зам.-шефът на парламента Явор Нотев, но той е от \"Атака\".\n\r\nСидеров пък се обяви за надпартийна кандидатура.\n\r\n\n\r\nСпоред този вариант лидерът на \"Атака\" може да влезе в правителството като вицепремиер, а Симеонов да оглави групата на депутатите от \"Обединени патриоти\", пише \"\". Това е малко възможен сценарий предвид \"замръзналите\" отношения между двамата.\n\r\nВчера Сидеров заяви, че не вижда затруднение да работи със Симеонов. Но допусна възможността да се повдигне отново въпросът за нов председател на групата, тъй като от НФСБ отдавна му искат оставката.\n\r\nАко обаче се стигне до подобен вариант, това ще доведе и до трус в правителството. По силата на коалиционното споразумение \"Обединени патриоти\" имат четирима представители в кабинета: ВМРО и НФСБ са с вицепремиери - Каракачанов, който е и министър на отбраната, и Симеонов, който е без портфейл, а \"Атака\" излъчи от своята квота министрите на икономиката Емил Караиванов и на екологията Нено Димов. Стане ли Сидеров вице, НФСБ ще трябва да получи министерски постове, което ще доведе до частичен ремонт на правителството. \n\r\n\n\r\nПублично тази теза бе лансирана от лидера на \"Атака\", който попита защо трябва да има втори вицепремиер от патриотите. Той е без портфейл, нищо няма да се провали и да се срине, коментира Сидеров. \n\r\n\n\r\nТова е вариант, който изглежда най-малко вероятен. Той може да се развие само ако бъде удовлетворено искането на Сидеров за оставка и на Каракачанов. Няма индикации тва да се случи, а и самият Каракачанов заяви, че не приема призиви за оставка през медиите. Той заподозря, че зад атаките на Сидеров стоят мераците му да оглави евролистата на ОП.", "date": "2018.11.18", "title": "Патриотите на ход: Какви са вариантите след оставката на Симеонов?"}
{"url": "https://www.dnes.bg/usa/2018/11/18/samolet-ot-vtorata-svetovna-voina-se-razbi-na-parking.393936", "text": "Боен самолет от времето на Втората световна война се разби на паркинга на жилищен комплекс в град Фредериксбърг, щата Тексас, при което и двамата души в него са загинали, предаде Асошиейтед прес.\r\nГоворител на Федералното управление на авиацията каза, че самолетът е унищожен, а няколко автомобила са пострадали. \r\nПричините за катастрофата се разследват.\r\nПървите изтребители \"Мустанг\" П-51Д са конструирани в САЩ през 1940 г. и са били използвани от американската авиация във Втората световна война и Корейската война.\r\n(БТА)", "date": "2018.11.18", "title": "Самолет от Втората световна война се разби на паркинг"}
{"url": "https://www.dnes.bg/obshtestvo/2018/11/18/pochitame-pametta-na-zaginalite-na-pytia.393937", "text": "България отново е част от международната инициатива 18 ноември да се отбелязва като ден в памет на загиналите в катастрофи.\r\nВ цялата страна ще бъдат отслужени молитви. В София заупокойна панихида за жертвите на пътнотранспортни произшествия ще бъде отслужена в храм-паметника \"Св. Александър Невски\".\r\nЧерната статистика сочи, че от началото на 2018 г. до сега жертвите на войната по пътищата у нас са 540 души. През 2017 г. общият брой на загиналите е 682, през 2016 г. – 708.\r\nРезолюция на ООН от 26 октомври 2005 г. за повишаване безопасността на движението по пътищата в целия свят отправя призив към правителствата и международната общественост всяка трета неделя на месец ноември да бъде Ден за възпоменание на жертвите от пътнотранспортни произшествия.", "date": "2018.11.18", "title": "Почитаме паметта на загиналите на пътя"}
{"url": "https://www.dnes.bg/zvezdi/2018/11/18/gorchivo-tea-kaza-da-na-naum-shopov-mladshi.393938", "text": "Актьорът Наум Шопов - младши се сгоди за дългогодишната си приятелка Теа Минкова, като за радостното събитие сподели самият той в социалните мрежи.\r\nНаум публикува кадър, на който е коленичил с пръстен пред любимата, която е казала \"да\".\r\nДвамата са заедно от повече от пет години, въпреки че се познават още от училище. В интервю те признаха, че любовта им пламнала след случайна среща пред Софийския университет в София.\r\nНаум Шопов нашумя като актьор в телевизионен сериал, който му донесе и слава на секс символ. Самият той обаче е верен на своята приятелка и не се възприема за такъв.\r\nТой винаги е казвал, че голямата му мечта е да стане лекар и следва медицина. Актьорската професия вероятно ще остане на втори план или просто хоби.", "date": "2018.11.18", "title": "Горчиво: Теа каза \"да\" на Наум Шопов - младши"}
{"url": "https://www.dnes.bg/usa/2018/11/18/lageren-ogyn-i-ulsi-zalichiha-10-000-jilishta-v-sasht.393939", "text": "\n\r\nЖертвите на огромния пожар в Северна Калифорния са вече най-малко 76, съобщи Асошиейтед прес, като се позова на властите.\n\r\nОгнеборците се опитват да овладеят най-смъртоносния горски пожар от столетие, но усилията им са саботирани от поривист вятър, който заплашва да унищожи постигнатото.\n\r\nШерифът на окръг Бют Кори Хъния каза, че е установено местонахождението на няколкостотин души, но близо 1300 продължават да са в неизвестност. Той подчерта, че списъкът включва дублиращи се имена и имена на хора, които не са уведомили, че са добре. Шерифът призова хората, които са се евакуирали, да проверяват списъка.\n\r\nПожарът е унищожил близо 10 000 жилища и 600 кв. км площи, откакто избухна на 8 ноември. В момента е овладян до 55 процента.\n                    \n                    \n                \r\nПрезидентът Доналд Тръмп посети и двете части на Калифорния, където бушуват големи пожари, и обеща пълна подкрепа от страна на федералното правителство. При пожара в Южна Калифорния са загинали трима души.\n\r\nМного тежко е да видиш това, каза Тръмп, след като пристигна в почти заличения от огромен горски пожар град Парадайз в щата Калифорния.\n\r\n\"Никой не би могъл и да си помисли, че това може да се случи\", каза той, застанал пред изгорелите останки от постройки в града. Много тъжно е да го видиш. Що се отнася до загиналите, никой всъщност не знае броя им на този етап, има много хора в неизвестност, добави Тръмп.\n\r\nПрезидентът се срещна с пострадали от бедствието, посети оперативни центрове, разговаря с ръководители на спасителните и издирвателни действия, похвали работата на пожарникарите и силите на реда, както и представителите на федералната агенция за действия в кризисни ситуации.\n\r\nГигантският пожар в Северна Калифорния, наречен \"Лагерен огън\", изпепели близо 60 000 хектара и взе 71 жертви, а над 1000 души се смятат за изчезнали.\n\r\nВ южната част на щата, близо до Лос Анджелис, пожарът \"Улси\"е унищожил почти 40 000 ха, голяма част от тях в известния курорт Малибу, където притежават имоти много знаменитости.\n\r\nБлизо 9000 пожарникари се борят с двата големи пожара, принудили десетки хиляди жители да се евакуират. Основната издирвателна операция се извършва в Парадайз - дом на голям брой пенсионери, които не са успели да избягат навреме.", "date": "2018.11.18", "title": " \"Лагерен огън\" и \"Улси\" заличиха 10 000 жилища в САЩ "}
{"url": "https://www.dnes.bg/akoshtete-vqrvaite/2018/11/18/horata-s-kafiavi-ochi-shturaci-i-lideri.393848", "text": "\"... очите грешат по-малко от разума\", Леонардо да Винчи\r\nКрасива мисъл, която ни подсеща, че по-често трябва да се вглеждаме в очите на другите, особено на хората с кафяви очи. Най-често срещаният цвят има толкова много нюанси, все пленителни. Но не само цветът е важен, а качествата, които се крият зад тях.\r\nАко в обкръжението си имате хора с кафяви очи, вероятно сте забелязали, че те са едни от най-топлите, искрени, честни и разбиращи хора.\r\nОсвен това, те са склонни да бъдат големи щураци, да се забавляват. Щастието, което носят със себе си, смеха им, са заразни и карат хората около тях да се чувстват по-добре.\r\nВ кафявия цвят на очите може да разпознаете лидер, личност, която е селективна към приятелския си кръг, готова да взема важни решения в трудни моменти, мотивираща останалите.\r\n                    \n                    \n                Това, с което може да впечатлите такава личност е да водите интересен разговор, да бъдете истински. От друга страна ще получите подкрепа, съвет, мил жест, който да ви накара да се чувствате приятно.\r\nДруги неща, които правят хората с кафяви очи специални са техните привлекателност, увереност и решителност.\r\nКафявото е богат цвят и е свързан със земята, давайки на тези хора способност да виждат нещата ясно и да са твърдо стъпили на земята. Други положителни черти, които ще откриете в тях са оптимизъм, креативност и независимост.\r\n", "date": "2018.11.18", "title": "Хората с кафяви очи – щураци и лидери"}
{"url": "https://www.dnes.bg/rusia/2018/11/18/sasht-nadcakva-rusiia-ankara-moje-da-se-otkaje-ot-s-400.393940", "text": "Утре започва официалната визита на Владимир Путин в Турция, но тя може да бъде помрачена от събития, които ще засегнат военно-икономическите и геополитическите интереси на Русия, пише \"Независимая газета\", цитирана от \"Фокус\".\n\r\nИма вероятност Анкара да се откаже да купува руските зенитни ракетни системи С-400.\n\r\nВ момента фактически няма примирие в създадената с участието на Анкара и Москва зона за деескалация Идлиб.\n\n\nСпоред турско-руския меморандум, подписан в Сочи на 17 септември 2018, в Идлиб трябваше до 15 октомври 2018 г. да се създаде демилитаризирана зона в дълбочина от 15-20 километра. Турция обаче поиска допълнително време и отложи началото на съвместното патрулиране с аргумента, че не може да осигури условия за безопасност.\n                    \n                    \n                \r\nПо всичко личи, че ситуацията никога няма да се нормализира. Според съобщенията от Сирия, бойците в Идлиб са готови още дълго да се съпротивляват на правителствените войски. Турция ще спазва неутралитет.\n\r\nНо настроението на Москва може най-много да се помрачи от стъпките на Анкара, свързани с наскоро приетото решение на Турция да нормализира отношенията си със САЩ. Турски медии, приближени до управляващите, вече се коментира въпросът за замяна на руските С-400 с американски комплекси \"Пейтриът\".\n\r\nПрез декември миналата година Турция и Русия подписаха в Анкара кредитно споразумение за покупката на С-400 за два и половина милиарда долара. Почти половината от тази сума, според думите на президента Ердоган Анкара е изплатила. И след година Анкара трябва да получи от Русия първия комплекс. \n\r\n\"Ако вземете от Русия С-400 САЩ ще откажат да продадат на Турция изтребители-бомбардировачи пето поколение, тип F-35\", предупредиха Щатите. \n\r\nОт гледна точка на интеграцията в системите на НАТО е ясно, че руските комплекси са проблемни. Преговорите между Вашингтон и Анкара продължават. При това медиите говорят за положителни тенденции в преговорите между натовските съюзници.\n\r\nАко Турция се откаже от С-400, ще трябва да заплати неустойка по руската сделка, но това ще компенсира с лихвите за сметка на други военно-икономически и геополитически проекти със САЩ.", "date": "2018.11.18", "title": "САЩ надцаква Русия? Анкара може да се откаже от С-400 "}
{"url": "https://www.dnes.bg/mish-mash/2018/11/18/receptata-dnes-kak-da-prigotvite-gevrechetata-na-baba.393866", "text": "Ако се чудите какво да приготвите за похапване в неделния ден, ето една вкусна и лесна рецепта - за бабините гевречета. \r\n\r\n-200 мл.кисело мляко\r\n \r\n-3 яйца\r\n \r\n-50 гр.масло или хубава свинска мас\r\n \r\n-2 с.л. с връх захар\r\n \r\n-1/2 ч.л. сода за хляб\r\n \r\n-1 ванилия\r\n \r\n-около 500-550 грама брашно\r\n \r\n-олио за пържене\r\n \r\n-пудра захар за поръсване\r\n \r\n\r\n \r\nВ купа разбиваме маслото, захарта, яйцата и ванилията, добавяме млякото с угасената в него сода.След това постепенно добавяме брашното, и замесваме меко, нелепнещо тесто.\r\n \r\nОставяме го да почине 20-30 минути и после го разточване върху набрашнен плот на кора с дебелина 0.5 см. изрязваме кръгчета, правим отвор по средата и пържим от двете страни в добре сгорещено олио до порозовяване.\r\n \r\nГотовите гевречета изваждаме върху домакинска хартия и след като изстинат леко, поръсваме обилно с пудра захар.\r\n \r\nИзточник: Wellcometomykitchen\r\n \r\n", "date": "2018.11.18", "title": "Рецептата Dnes: Как да приготвите гевречетата на баба?"}
{"url": "https://www.dnes.bg/politika/2018/11/18/karakachanov-vs-siderov-ostavkata-e-tvorchesko-predlojenie.393941", "text": "Обединени патриоти могат да споделят съдбата на Реформаторския блок. Ако не ме слушат какво говоря ще се сринем. Тази прогноза направи Волен Сидеров след последните политически събития и оставката на Валери симеонов.\n\r\n\"Ние сме готови да преосмислим идеята за патриотична коалиция, имаме нужда от обновяване, от една \"мозъчна атака\", която да ни изведе на друго ниво. Има риск да последваме Реформаторите\", заяви Сидеров пред bTV.\n\r\nТой смята, че една от големите грешки на малката коалиция е било решението двама от тримата лидери на ОП – Валери Симеонов (НФСБ) и Красимир Каракачанов (ВМРО), да влязат в правителството.\n\n\n\n\r\n                    \n                    \n                Това нарушило комуникацията в коалицията, а вчера той отправи \"дискретно предложение\" към Каракачанов да последва подалия оставка Симеонов. \n\r\n\"Виждам, че доверието в нас е спаднало. Тази оставка я предлагам като спасителна акция, като едно показване, че можем да управляваме без да заемаме постове\", коментира Сидеров и допълни, че тези два поста по никакъв начин няма да разклатят кабинета.\n\r\nСпоред Сидеров \"оздравителното\" изтегляне на лидерите от правителството е важно, защото иначе цялата патриотична тема може да девалвира. И допълни, че няма \"да предаде четата\".\n\r\n\"Премиерът реагира нормално на оставката на Симеонов, не е имало опити за убеждаване. Моята роля на буфер приключи. Ако някой иска да работи, да работи\", заяви от своя страна Красимир Каракачанов.\n\r\nТой коментира и поисканата му оставка от Сидеров.\n\r\n\"Това е творческо предложение. Продължавам да мисля творчески и както съм казал много пъти коалиционните въпроси е редно, дори да са творчески, да ги обсъждаме помежду си. Сега ще настоявам във вторник да разгледаме това предложение и няма никакъв проблем да си подам оставката\", заяви Каракачанов.\n\r\nЛидерът на ВМРО допълни, че не се е обидил.\n\r\n\"Ако някой смята, че може творчески, на гърба на своите партньори, да си прави личен имидж, аз лично смятам, че няма смисъл от такава коалиция\", каза той и добави, че не смята, че трябва да има промени в коалиционното споразумение. \n\r\nОтносно протестите Каракачанов заяви, че всеки има право да протестира, но да не бъдат за сметка на голямата част от обществото.", "date": "2018.11.18", "title": "Каракачанов vs. Сидеров: Оставката е творческо предложение!"}
{"url": "https://www.dnes.bg/akoshtete-vqrvaite/2018/11/18/dobre-doshli-v-bydeshteto-ejednevieto-s-mikrochip-v-ryka.393837", "text": "\r\nБихте ли се престрашили да си инсталирате чип под кожата, който да служи за карта за градския транспорт, ключ за офиса или дори кредитна карта? \n\r\nДобре дошли в бъдещето. Защото това вече се случва в Швеция. Почти 3500 души в скандинавската страна са се решили да си имлантират чип под кожата. \n\r\nТака всичко, от което те се нуждаят, е вече в тялото им. Бройката на хората, решили се да имплантират чип в ръката си е нараснала близо 3 пъти само за година.\r\n                    \n                    \n                Дизайнерът Ерик Фриск е един от тях. Пред  той обяснява за опита си с чипа.\r\n\"Ако погледнете пейсмейкърът - това е нещо много инвазивно. Мисля, че вече сме стигнали до момента, в който се решаваме да направим нещо, за да подобрим себе си\", казва той и допълва, че не го е страх от новите технологии.\r\nДруги казват, че след 30 г. ще има огромна разлика между хората, които имат чип и тези, които нямат.\r\nНо засега остават притесненията за защита на личните данни и етиката на имплантирането на чип.\r\n", "date": "2018.11.18", "title": "Добре дошли в бъдещето: Ежедневието с микрочип в ръка"}
{"url": "https://www.dnes.bg/notifikacii/2018/11/18/chushki-i-iabylki-poevtiniavat-zeleto-poskypva.393942", "text": "Цените на хранителните стоки на едро се понижиха през седмицата, Индексът на тържищните цени, който отразява цените на хранителните стоки на едро падна тази седмица с 0,37 на сто до 1,364 пункта, съобщава Държавната комисия по стоковите борси и тържищата, цитирана от.\n\r\nОранжерийните домати се продават тази седмица по 2,24 лева за килограм, оранжерийните краставици - по 1,94 лева, а картофите се продават по 0,64 лева за килограм на едро. \n\r\nЦената на зелените чушки се понижава с 2,7 на сто до 1,43 лева за килограм. Червените чушки се продават по 2,00 лева за килограм. Морковите се търгуват по 0,68 лева за килограм. \n                \n                \r\nЗелето поскъпва с 1,7 процента до 0,60 лева за килограм.\n\r\nЯбълките поевтиняват с 9,7 процента и се търгуват по 0,92 лв./кг. Гроздето поевтинява с 5,8 на сто до 1,79 лева за килограм. Цената на портокалите пада с 0,7 на сто до 1,48 лева за килограм.\n\r\nКравето сирене се търгува по 5,81 лв./кг, кашкавалът, тип \"Витоша\", се купува по 10,40 лв./кг, а олиото поевтинява до 1,96 лева за литър. Каймата се търгува по 4,67 лева за килограм. Пакетче краве масло от 125 грама струва 2,28 лева.\n\r\nПилешкото замразено месо се продава по 3,92 лева за килограм на едро в края на седмицата. Захарта се търгува по 1,10 лв./кг, а брашното тип \"500\" се продава по 0,85 лева. Яйцата се продават по 0,20 лева за брой.", "date": "2018.11.18", "title": "Чушки и ябълки поевтиняват, зелето поскъпва"}
{"url": "https://www.dnes.bg/akoshtete-vqrvaite/2018/11/18/oven-vodolei-rak-za-kakvo-sa-blagodarni-zodiite.393817", "text": "Хубаво е хората да ценят това, което имат в живота си, дори в трудните и тежки моменти. Ето за кои неща са най-благодарни зодиите. \r\n\r\n \r\nРадват се, че имат семейство и приятели, към които могат да се обърнат и които им помагат. Овните често дават съвети и помагат, но понякога имат нужда другите да им отвърнат със същото, искат околните да ги вдъхновят. Благодарни са, че са лидери, но още повече, че има хора, от които могат да се учат и които им повдигат настроението.\r\n \r\n\r\n \r\nТе са благодарни, че имат силата да защитават нещата, в които вярват и да отстояват позициите и ценностите си. Инати са и това им носи успех. Често плуват срещу течението и се радват, че имат тази смелост, че се борят.\r\n \r\n\r\n \r\nУмеят да оценяват малките неща в живота и знаят колко важно е това. Благодарни са, че не позволяват на стреса и лошото да отклонят вниманието им от важните неща и от хубавите новини. Радват се, че имат хора, с които могат да се забавляват, смеят, да си изкарват невероятно.\r\n \r\n\r\n \r\nНай-благодарни са, че има хора, пред които могат да изразяват емоциите и чувствата си, пред които да изливат мъката си. Раците показват, че ценят и обичат близките си и много се радват, когато им отвърнат със същото. Обожават семейството.\r\n \r\n", "date": "2018.11.18", "title": "Овен, Водолей, Рак... За какво са благодарни зодиите?"}
{"url": "https://www.dnes.bg/stranata/2018/11/18/otkriha-myrtyv-izdirvan-obshtinski-slujitel-ot-petrich.393944", "text": "Тялото на издирван общински служител от Петрич бе открито от ловци в автомобила му. Асен Панков бе издирван 10 дни, съобщава struma.com.\r\nОгнеборци и полицаи слязоха в пропастта, за да установят дали в колата е тялото на издирвания Асен. \r\nСпоред експертите се касае за самоубийство.\r\nДългогодишният общински служител изчезна на 7 ноември около обяд, изключи телефоните си и повече никой не го видя, припомня изданието.\r\nЗапознати твърдят, че той е имал заболяване, с което не се примирил.", "date": "2018.11.18", "title": "Откриха мъртъв издирван общински служител от Петрич"}
{"url": "https://www.dnes.bg/zvezdi/2018/11/18/fermerite-zahvyrliha-lopatite-i-natisnaha-gazta.393945", "text": "Бивши и настоящи фермери, популярни личности и фенове пренесоха дуела от арената на \"Фермата\" на автомобилната писта. \n\r\nСпециалното картинг състезание противопостави 9 отбора от по трима души, които натискаха газта, следвайки професионалните съвети на мото семейството Ангел и Ивайло Караньотови.\n\r\nНа първо място с най-много обиколки за най-кратко време се класира отборът на фермерите от четвърти сезон - Гергана Илиева, Калоян Златилов и продуцента Иван Христов. Тримата действаха най-професионално при смяната на шофьорите в карта и допуснаха най-малко грешки.\n\r\n\"Първото място на отбора победител е напълно заслужено. Гергана кара без нито една грешка, Иван беше най-бързият индивидуален играч - той направи най-добрата обиколка. Калоян направи смяната в най-подходящия момент, когато нямаше никакъв трафик в бокса и това спечели на отбора много време\", коментира менторът на участниците Ангел Караньотов след награждаването.\n                    \n                    \n                \r\nПлътно след тях, на второ място застана отборът на \"Горан и фермерите\" - Димитър Господинов, Горан Иванов и Алек Манолов, които в знак на уважение преотстъпиха медалите и наградите си на отбора на феновете на предаването – Мартин Русев, Аспарух Манчев и Кирил Кирилов. \n\r\nНа почетното 3-то място се класираха \"Талантливите\" в състав Ивайло Караньотов, Йоана Георгиева и Александър Масларов.\n\r\nСред състезателите бе и волейболистът Владо Николов, който навъртя шампионски обиколко като време, а само няколко часа по-късно се завърна и на волейболното игрище като състезател.", "date": "2018.11.18", "title": "Фермерите захвърлиха лопатите и натиснаха газта"}
{"url": "https://www.dnes.bg/notifikacii/2018/11/18/400-dushi-sa-raneni-sled-protestite-vyv-franciia.393946", "text": "Над 400 души са били ранени, 14 от които тежко, на вчерашните протести в цяла Франция срещу увеличаването на цените на горивото и спадането на покупателната способност. Това заяви днес министърът на вътрешните работи Кристоф Кастанер, цитиран от Франс прес.\r\nПо негова информация вчера е имало 2034 протестни акции, в които са взели участие над 287 000 души.\r\nСилите на реда са задържали общо 282 души. Сред ранените има 28 полицаи, жандармеристи и пожарникари.\r\nОт 1 януари 2019 г. цената на бензина ще се покачи с 3 евроцента, а на дизела - с 6,5, припомни ТАСС. Една от причините за поскъпването на горивата е въвеждането на екологична такса за отделяните парникови емисии. В сряда премиерът Едуар Филип изтъкна, че правителството възнамерява да въведе този налог въпреки протестите.", "date": "2018.11.18", "title": "400 души са ранени след протестите във Франция"}
{"url": "https://www.dnes.bg/sofia/2018/11/18/169-snegorina-zagriavat-shte-boriat-snega-v-sofiia.393947", "text": "Кметът на София Йорданка Фандъкова разпореди на Столичния инспекторат и на фирмите, ангажирани със снегопочистването, да създадат организация за работа и да мобилизират необходимите екипи и техника.\r\nПрогнозата за времето сочи, че още днес ще започне снеговалеж.\r\nФирмите разполагат със 169 снегорина, които ще бъдат разположени на 68 местостоянки в града, за да бъдат максимално близо до районите, които ще почистват. Целта е да се осигури проходимост в града и движение при зимни условия. Приоритетно ще се обработват пътните платна на улици и булеварди, по които се движи общественият транспорт.\r\nСтолична община призовава водачите на моторни превозни средства да излизат на пътя само с добре подготвени за зимата автомобили, както и да шофират със съобразена със зимната обстановка скорост. \r\nОбщината припомня на управителите на етажна собственост и търговски обекти, че имат ангажимент да почистят прилежащите към сградите тротоари.", "date": "2018.11.18", "title": "169 снегорина загряват, ще \"борят\" снега в София"}
{"url": "https://www.dnes.bg/stranata/2018/11/18/2000-policai-shte-ohraniavat-protestite-v-stranata.393948", "text": "Около 2000 полицаи са ангажирани с охраната на протестите в цялата страна, каза директорът на \"Национална полиция\" Христо Терзийски. Той уточни, че 1000 от тях ще са в София. \n\r\nВ следобедните часове се очаква влошаване на пътната обстановка.\n\r\nВътрешният министър Младен Маринов коментира, че в момента има събрали се протестиращи шофьори в Пловдив и Благоевград. Очаква се в София да дойдат протестиращи от Пазарджик и Перник. Както за всеки протест, така и за този има сигнали за провокации.\n\r\nМладен Маринов и Христо Терзийски, заедно с директора на столичната полиция и председателя на ДАНС, присъстваха на панихида в храм-паметника \"Св. Александър Невски\" по повод Световния ден за възпоминание на жертвите от пътнотранспортни произшествия. \n                    \n                    \n                \r\nОт МВР ще разположат и екипи на Пътна полиция на входовете на градовете заради очакваните автошествия в неделния ден. Край София и други големи градове ще има и допълнителни екипи на жандармерията. \n\r\nОт Пътна полиция имат готовност да осигурят обходни маршрути в районите на протестните шествия. \n\r\nПред парламента и Министерския съвет ще има засилено полицейско присъствие.", "date": "2018.11.18", "title": "2000 полицаи ще охраняват протестите в страната"}
{"url": "https://www.dnes.bg/zvezdi/2018/11/18/rataikovski-se-zavyrna-v-poznata-svetlina-s-provokaciia.393871", "text": "Ако има едно нещо, с което Емили Ратайковски е безобразно известна, то това със сигурност е нейното тяло. \r\nКрасавицата обича да го показва постоянно, като ако не е част от кампания за някой моден бранд или на светско събитие, тя открива поле за изява в собствения си профил в социалните мрежи.\r\n \r\nОт известно време Емили Ратайковски като че беше поспряла с провокативните кадри, но се оказва, че това е било по-скоро като затишие преди фурор.\r\n \r\nСега красавицата публикува свои откровено провокативни кадри и си спечели място в седмичната ни рубрика „Тяло на седмицата“.\r\n \r\nОтново имаме удоволствието да се полюбуваме на природните дадености на модела, а тя даде повод на многобройни фенове да изразят възхищението си от нейните форми.\r\n \r\n", "date": "2018.11.18", "title": "Ратайковски се завърна в позната светлина - с провокация"}
