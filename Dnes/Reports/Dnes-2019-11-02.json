{"url": "https://www.dnes.bg/stranata/2019/11/02/kola-se-obyrna-po-kapak-vyv-varna-po-chudo-niama-jertvi.428312", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Катастрофа като по чудо се размина без жертви тази сутрин във Варна. Автомобил се преобърна на централния булевард \"Мария Луиза\" в града, а шофьорът е избягал от местопроизшествието. \r\n\r\nПолицията разследва инцидента и установява самоличността на водача, предаде Bulgaria ON AIR. \r\n\r\nПри пристигането на екип на мястото, шофьорът не е бил там, съобщиха от полицията. \r\n\r\nПредполага се, че причината за катастрофата е висока скорост, несъобразена с мократа и хлъзгава пътна настилка в града.\r\n ", "date": "2019.11.02", "title": "Кола се обърна по капак във Варна. По чудо няма жертви"}
{"url": "https://www.dnes.bg/notifikacii/2019/11/02/kiril-sakskoburggotski-sred-50-te-nai-jelani-ergeni-vyv-velikobritaniia.428317", "text": "Кирил Сакскобургготски е сред 50-те най-желани ергени във Великобритания в класацията на сп. \"Татлър\", признато за \"светска библия\", съобщи БТА, позовавайки се на в. \"Daily Mail\".\r\nВ челната десетка са разпознаваеми лица като Бруклин Бекъм и Хари Стайлс. В класацията попадат и по-неизвестни аристократи, като Александър Огълви, внук на принцеса Александра - покойна братовчедка на кралица Елизабет Втора, или Чарли Кадоган, чийто дядо е граф със състояние 5,4 милиона, както и новоизгряващи спортни звезди.\r\nВъзрастовата граница е широка - от 19-годишния Ландо Норис, който е състезател по Формула-1, до 55-годишния \"принц Кирил Български - разведен баща на три деца, който има родствена връзка с европейски кралски особи и е завършил Принстън с Брук Шийлдс. Той е кръстник на принц Аристидис-Ставрос и има много известни приятели, като Гуинет Полтроу и Хю Грант\"", "date": "2019.11.02", "title": "Кирил Сакскобургготски - сред 50-те най-желани ергени във Великобритания"}
{"url": "https://www.dnes.bg/balkani/2019/11/02/zemetresenie-krai-skopie-trusyt-e-useten-po-obed.428320", "text": "Земетресение с магнитуд 3-та степен по скалата на Рихтер бе регистрирано днес в Северна Македония. Точният час, в който е засечен трусът е 12.16 часа местно време. Това съобщиха от Сеизмологичната обсерватория на Природо-математическия факултет.\r\nЗеметресение  е било на 45 километра западно от Скопие и е усетено от жителите на Тетово, Гостивар и околностите.\r\nДо този момент няма информация за пострадали и нанесени материални щети.\r\n ", "date": "2019.11.02", "title": "Земетресение край Скопие: Трусът е усетен по обед"}
{"url": "https://www.dnes.bg/notifikacii/2019/11/02/man-iunaited-s-poredna-zaguba-chervenite-diavoli-padnaha-ot-bornemut.428322", "text": "Манчестър Юнайтед отново разочарова феновете си, след като падна с 0:1 при гостуването си на Борнемут в първия мач от 11-ия кръг на Висшата лига.\n\r\nЧервените дяволи бяха в серия от 3 поредни успеха във всички турнири, но не успяха да покажат играта от последните мачове и допуснаха 4-ото си поражение в шампионата, за да останат с 13 точки. Черешките пък вече имат 16, съобщава .\n\r\nГостите имаха своите силни периоди в мача, но допуснаха и съперникът им да има инициативата дълго време, което се оказа и решаващо.\n\r\nВ Манчестър Юнайтед нямаше промени от предишния мач, след като Магуайър, Линдельоф и Рашфорд преодоляха късния фитнестест, за да стартират. За домакините промяната бе една, като Хари Уилсън се появи вместо Арно Грьоневелд.\n                \n                \n                \r\nДвубоят се игра под сериозен дъжд, а началото за Червените дяволи определено бе добро. Перейра се подхлъзна и стреля неточно, а след това Марсиал прати топката в ръцете на Рамсдейл.\n\r\nЧерешките определено бяха притеснени, но постепенно се отърсиха от напрежението и в 14-ата минута създадоха ситуация, но Магуайър блокира удара на Лерма.\n\r\nМалко след това Фрейзър падна в наказателното поле и Борнемут поиска дузпа. ВАР се намеси, а ситуацията така или иначе бе доста спорна и правилна бялата точка не бе посочена.\n\r\nПоследваха равностойни минути. Дан Джеймс стреля малко встрани за гостите, докато Фрейзър се измъкна за домакините, но прати топката право в ръцете на Де Хеа. Последваха претенции за дузпа и от Марсиал, но и французинът преигра в ситуацията, така че съдията не свири.\n\r\nИзглеждаше, че паузата ще дойде при 0:0, когато домакините вкараха в последната секунда. Смит центрира към Джош Кинг в наказателното поле, където нападателят бе с гръб към вратата, но успя да се справи с Уан-Бисака, да се обърне и от въздуха да простреля Де Хеа с изстрел през краката.\n\r\nТака за 11-о поредно гостуване в първенството Юнайтед не запази суха мрежа, с което изравни негативния си рекорд от 2002-2003.\n\r\nВторото полувреме започна с положение за домакините, при което Фрейзър стреля в Де Хеа. Последва доста мръсно влизане на Кук срещу Рашфорд и добре, че нападателят подскочи навреме. Защитникът се размина само с жълт картон.\n\r\nЮнайтед обаче не успяваше да постави съперника под напрежение. В 63-ата минута Калъм Уилсън подаде отлично в наказателното поле за Кинг, който засече, но Де Хеа излезе навреме и блокира изстрела, а след това Хари Уилсън не успя да се справи добре при добавката.\r\nВижте още подробности в \r\n ", "date": "2019.11.02", "title": " Ман Юнайтед с поредна загуба! Червените дяволи паднаха от Борнемут "}
{"url": "https://www.dnes.bg/notifikacii/2019/11/02/grigor-zagubi-otpadna-na-krachka-ot-finala-v-parij.428326", "text": "\r\nГригор Димитров отпадна на крачка от финала на \"Мастърс\" турнира в Париж, предаде .\n\r\nБългаринът отстъпи на лидера в световната ранглиста Новак Джокович, който стигна до успеха след 7:6(5), 6:4.\n\r\nТова бе десети мач между двамата в тура и девети успех за сръбския тенисист.\n\n\r\nНашето момче обаче се представи изключително достойно, но просто нямаше нужния късмет в най-важните моменти. В първия сет нямаше дори точки за пробив и се стигна до тайбрек в който българинът поведе с 5:3.\n\r\nВместо да се възползва и да затвори сета обаче той се пропука и позволи на сърбина да спечели следващите четири точки и да поведе със сет.\n                \n                \n                \r\nВъв втория сет всичко се реши от един единствен пробив в петия гейм и след това двамата си взеха лесно подаванията.\n\r\nНа финала Ноле ще спори срещу победителя от другия 1/2-финален сблъсък между Рафаел Надал и Денис Шаповалов.\r\nОще новини от спорта четете в.\n\r\n\r\n ", "date": "2019.11.02", "title": "Григор загуби! Отпадна на крачка от финала в Париж"}
{"url": "https://www.dnes.bg/notifikacii/2019/11/02/trus-i-v-bosna-i-hercegovina-4-8-po-skalata-na-rihter.428325", "text": "След като стана ясно, че в 12.16 местно време земетресение е усетено в Северна Македония, се оказа, че трус с магнитуд 4,8 е имало в Босна и Херцеговина. Това показва справка на страницата на Европейския средиземноморски сеизмологичен център.\n\r\n\r\nТрусът е станал в 15:11 часа местно време (16:11 часа българско време) на 60 километра югоизточно от Баня Лука и на 81 километра северозападно от столицата Сараево на дълбочина 10 километра.\r\n\r\nТрусът е усетен на цялата територия на страната, но особено силно е усетен в района на Травник, близо до епицентътра. Засега няма информация за пострадали хора и нанесени материални щети.", "date": "2019.11.02", "title": "Трус и в Босна и Херцеговина: 4.8 по скалата на Рихтер"}
{"url": "https://www.dnes.bg/stranata/2019/11/02/v-denia-za-razmisyl-trima-zadyrjani-za-tyrgoviia-s-glasove.428324", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         В деня за размисъл задържаха трима за 72 часа в горнооряховското село Драганово за търговия с гласове. Други 10 са привикани на разпит, предаде Bulgaria ON AIR\r\nРайонната прокуратура ще поиска постоянното задържане под стража на aрестуваните в понеделник.  А днес е забранена агитацията до края на изборния ден.\n\r\nВ 196 общини втори тур ще има поне в едно населено място, а в 105 ще се избира кмет на община.  За кмет на кметство ще се гласува в над 400 места, а в 31 района ще се избира районен кмет.\n\r\nВ три кметства на балотаж ще се явят трима кандидати, тъй като вторият и третият са получили равен брой гласове на първи тур.\n                    \n                    \n                \n                \n                \n                \r\nАко и на този тур двама кандидати получат равен брой гласове, ще бъдат насрочени нови избори.\n\r\nНа втория кръг от изборите също ще има квадратче \"не подкрепям никого\", което се счита за действителен глас за избирателите. То обаче няма да повлияе на резултата на всеки от кандидатите, тъй като там определящи са само действителните гласове за него.", "date": "2019.11.02", "title": "В деня за размисъл: Трима задържани за търговия с гласове"}
{"url": "https://www.dnes.bg/mish-mash/2019/11/02/neshtata-koito-blade-runner-pozna-za-2019-godina.428329", "text": "Ноември 2019 година не е просто обикновен месец. През 1982 година Ридли Скот завършва първия Blade Runner, който в следващите десетилетия ще се превърне в една от най-обичани научно-фантастични класики.\r\nНоември 2019 година е месецът, в който действието в дистопията на Скот се развива. Така, Blade Runner се превръща в поредния класически филм, чиято измислена реалност се преплита с нашата. И макар да сме далеч технологично от летящите коли и мислещите и чувстващите самостоятелно хуманоиди, изключително впечатляващо е колко неща Ридли Скот все пак е познал за бъдещето.\r\nВъв филма Рик Декард, изигран от Харисън Форд, използва гласова команда за да активира различни технологии. Също като Алекса и Сири в наши дни. Може да се каже дори, че в реалния свят сме развили тази технология много по-добре от показаната във филма.\r\nСкот някак успява да усети и надвисналата опасност от климатичните промени. Точно както в подгизналия от дъжд Blade Runner, ние сме се запътили към природна катастрофа.", "date": "2019.11.02", "title": "Нещата, които Blade Runner позна за 2019 година"}
{"url": "https://www.dnes.bg/eu/2019/11/02/tlaskani-li-sa-balkanite-kym-ankara-moskva-i-pekin.428314", "text": "\r\nЛипсата на реална перспектива за прием в ЕС води до отвръщане от Запада и помага на други играчи, като Русия, Китай и Турция, да засилват влиянието си на Балканите. Това пише в обширна публикация швейцарският \"Нойе Цюрхер Цайтунг\" (НЦЦ) по повод отказа на ЕС да даде дата за начало на преговорния процес със Северна Македония и Албания. Изданието припомня, че само седмица след френското вето на срещата на върха на ЕС още един министър-председател на балканска държава (Ана Бърнабич) е взела самолета за Москва, за да се договаря за свободна търговия с Евразийския икономически съюз, в който Русия свири първа цигулка, пише .\n\n                    \n                    \n                \n                \n                \n                \r\nСъвсем в унисон с това събитие сръбският президент Александър Вучич каза за \"Файненшъл таймс\", че последната среща на върха на ЕС е показала необходимостта да се поддържат близки контакти с Пекин и Москва. Несъмнено ЕС и Западът загубиха голяма част от доверието и инициативата си на Балканите. След войните, съпътствали разпада на Югославия, отношенията между Брюксел и страните от региона винаги са стъпвали на обещанието, че икономическите и демократичните реформи ще бъдат възнаграждавани със стъпки напред в процеса на интеграцията на тези страни. На фона на очевидната умора от разширяването обаче този модел функционираше още преди последната среща на върха на ЕС вече само на теория, се казва по-нататък в публикацията. А след отказа спрямо Северна Македония той вече не действа дори и на теория. Въпреки силната съпротива, правителството в Скопие намери начин да реши спора си с Гърция за името на страната, за да открие пътя към започването на преговори за членство в ЕС. Но то не беше възнаградено за това.\n\r\n\r\nВ същото време през последните години Русия, Китай и Турция успяха да разширят сериозно своето присъствие в страните от региона. Няколко фактора облагодетелстват това развитие. Путин, Ердоган и Си Цзинпин са желани гости за автократичните държавни ръководители на Балканите, защото не им се налага да слушат поучения на тема демокрация и правова държава, както правят повечето западни лидери.\n\r\nРусия е популярна най-вече в славянско-православните региони, където се възприема като консервативен ценностен противовес на \"упадъчния\" Запад. Турция пък има интереси към регионите с мюсюлманско население и поддържа, най-вече със Сърбия, тесни икономически контакти. Китай присъства в района като инвеститор - с изключение на Косово, чиято независимост Пекин не признава, всички останали страни от региона участват в китайската инициатива Сътрудничество с държавите от Централна и Източна Европа, т.нар. формат \"17 плюс 1\". Всички те разчитат на средства отвън, за да модернизират остарялата си инфраструктура. И понеже нямат достъп до структурните фондове на ЕС, инвестициите от Китай или Турция са добре дошли за тях.\n\r\n\r\nНарастващо влияние на тези държави в региона обаче крие реални рискове за балканските страни, се казва по-нататък в публикацията на НЦЦ. Москва се опитва да подкопае разширяването на западното влияние в региона, най-вече по линия на НАТО. А нарастващото разочарование от ЕС прави задачата на Москва по-лесна. Миналата седмица за първи път Русия прехвърли модерната си ракетна система S-400 в Сърбия за нуждите на съвместно военно учение. А финансираните от Китай големи проекти в региона, които често вървят ръка за ръка с корупционни практики, имат потенциала да подкопават демократичните и правни стандарти.\n\r\nПолитически наблюдатели в Брюксел смятат, че и ЕС носи част от вината за това развитие. В тази връзка румънската евродепутатка от фракцията \"Обновена Европа\" Клотилд Арман предупреждава, че като им отказва подкрепа, ЕС тласка страните от Западните Балкани към сферата на влияние на Китай и Русия. \"Не можем да караме тези страни да стоят и да чакат пред затворена врата и да се надяваме, че те няма да почукат на други врати\", казва тя за ДВ. А анализаторът от Европейския център за политически изследвания Ерван Фуер очаква на Балканите да се засилва тенденцията на сближаване с Изтока - не само с Русия, а и с Китай.\n\r\n\n\r\nИ все пак е малко вероятно Москва или Анкара да се превърнат в новите гравитационни центрове за страните от Балканите, допълва картината швейцарският НЦЦ, добавяйки, че обемът на сътрудничество с тези страни се надценява. Само 6 процента от външната търговия на страните от региона е с Русия, а огромният дял - 73,5 процента от нея се падат на ЕС, посочва изданието. И в това отношение подписаното от Сърбия споразумение за свободна търговия с Евразийския икономически съюз, доминиран от Русия, също няма да промени нищо съществено. Като цяло авторитарните държави от Изтока не могат да предложат на страните от Балканите повече, отколкото Западът. Дори в една Сърбия, където доброто отношение към Русия има дълбоки традиции, 45 процента от населението на страната се обявява за членство в ЕС. \r\n \r\n", "date": "2019.11.02", "title": "Тласкани ли са Балканите към Анкара, Москва и Пекин?"}
{"url": "https://www.dnes.bg/snimka-na-denia/2019/11/02/topla-nedelia-temperaturite-stigat-do-22-gradusa.428316", "text": "Атмосферното налягане ще се понижи и ще е по-ниско от средното за  месеца. През нощта и утре ще преобладава облачно време. Почти без  валежи. Временни разкъсвания и намаления на облачността ще има утре след  обяд в източната половина от страната.\r\nЩе духа слаб, утре - умерен  вятър от юг-югозапад и с него затоплянето ще продължи. Минималните  температури ще са предимно между 3 и 8 градуса, а максималните ще са  между 14 и 19 градуса, в Предбалкана и на места в Дунавската равнина ще  са 20 - 22 градуса, пише БТА.\r\nНад планините облачността ще е значителна. Временни разкъсвания и  намаления до предимно слънчево ще има след обяд в масивите от Централна  България. Почти без валежи. Ще духа умерен до силен югозападен вятър и с  него затоплянето ще продължи. Максималната температура на височина 1200  метра ще е около 14 градуса, на 2000 метра - около 7 драдуса.\r\n                \n                \n                По Черноморието ще преобладава слънчево време, преди обяд на места с  намалена видимост. Ще духа слаб до умерен южен вятър. Максимални  температури 17-19 градуса. Температурата на морската вода е 17 градуса.  Вълнението на морето ще е 1-2 бала.", "date": "2019.11.02", "title": "Топла неделя: Температурите стигат до 22 градуса"}
{"url": "https://www.dnes.bg/eu/2019/11/02/pak-vyv-franciia-31-skriti-v-kamion-tozi-pyt-ot-pakistan.428313", "text": "Тридесет и един пакистанци бяха открити вчера при проверка на камион  на магистрала в Югоизточна Франция, близо до италианската граница.  Шофьорът който също е пакистанец, е арестуван, съобщи прокуратурата в  Ница, цитирана от Франс прес и БТА.\n\r\nВ групата мигранти има три момчета на петнайсетина години, но не и семейства, посочва прокуратурата.\r\nВсички са предадени на италианските власти, както предвижда  процедурата за недопускане, въведена след възстановяването на граничния  контрол през ноември 2015 г., съобщиха властите в департамент Алп  Маритим, потвърждавайки информация от в. \"Нис матен\".\r\nТази процедура се прилага, когато проверката е осъществена на  \"разрешен пропускателен пункт\" - нещо като виртуална граница, какъвто е  случаят, и се прилага за всички незаконно пребиваващи независимо от  възрастта им, отбелязва АФП.\r\n                    \n                    \n                \n                \n                \n                Ще опитаме да установим дали не става въпрос за мрежа и има ли  организатори, както правим системно в такива случаи. Ако не установим  такива, шофьорът на камиона, който е под стража в граничната полиция, ще  бъде предаден на прокуратурата и ще бъде съден по бързата процедура за  съдействие на чужденци да влизат незаконно в страната, казаха от  прокуратурата в Ница.", "date": "2019.11.02", "title": "Пак във Франция: 31 скрити в камион. Този път от Пакистан"}
{"url": "https://www.dnes.bg/akoshtete-vqrvaite/2019/11/02/bijuta-hapcheta-ne-dryjte-tezi-neshta-v-baniata.428238", "text": "Имате ли проблем със завесата в банята, която често мухлясва? Заради влагата, тя трябва да се пере или сменя по-често. Помислете тогава какво става с кърпите и другите пособия, които държите в това помещение. Ако нямате добра вентилация, вратата трябва да се отваря след всяко ползване на душа. Но дали само това е достатъчно, за да не се образува мухъл и да няма среда за развитие на вредни бактерии?\n\r\nЕто списък от някои неща, които е по-добре да не държите в банята, ако искате да сте по-здрави:\n\r\n\n\r\nЖените обикновено имат навика да свалят бижутата си непосредствено преди къпане и да ги оставят някъде из банята. Дори и да са по-далеч от душа, вероятността да се окислят и да се повреди повърхността им, е голяма. Това важи особено за имитационната бижутерия, която не бива да се мокри. Влажността в помещението може да доведе до оцветяване на кожата след като ги използвате отново.\n                    \n                    \n                \n                \n                \n                \r\nБижутата трябва да се съхраняват на сухо и хладно място, а банята определено не отговаря на тези критерии.\n\r\n\n\r\nМного хора ги оставят в банята, точно до четките за зъби, за да са на нивото на очите им. Така когато отидат в банята, за да си мият зъбите преди лягане, ще се сетят да си изпият и хапчетата. Добро хрумване, но погрешно, защото влагата ще съсипе медикаментите и те няма да ви донесат ефекта, за който са създадени.\n\r\nВместо в банята, дръжте хапчетата си на стайна температура или в хладилника, ако изрично пише това на листовката. Те не бива да бъдат изложени на пряка слънчева светлина.\n\r\n\n\r\nПонякога огледалото в банята и осветлението около него е по-удобно за гримиране. Много жени разполагат и със специално увеличително огледало, монтирано в помещението. Важно е да уточним, че несесерът с гримовете обаче не бива да се държи вътре, защото влагата ще промени качеството на любимите продукти за красота, които използвате.\r\nВижте още по темата в ", "date": "2019.11.02", "title": "Бижута, хапчета...Не дръжте тези неща в банята!"}
{"url": "https://www.dnes.bg/stranata/2019/11/02/myj-zagina-pri-pojar-vyv-varnensko-selo.428321", "text": "57-годишен мъж загина при пожар в дома си във варненското село Попович. Сигналът е подаден снощи около 23.00 часа, предаде . \r\n\r\nПристигналите на място пожарникари установили, че огънят вече е обхванал цялата постройка. \r\n\r\nПо случая е образувано досъдебно производство. Изясняват се причините и обстоятелствата около случая.", "date": "2019.11.02", "title": "Мъж загина при пожар във варненско село"}
{"url": "https://www.dnes.bg/obshtestvo/2019/11/02/stefan-danailov-otnovo-v-medikamentozna-koma.428331", "text": "Легендарният актьор Стефан Данаилов отново е с влошено здравословно състояние. В момента той е поставен в медикаментозна кома във ВМА. Това потвърдиха негови близки пред .\n\n\r\nЗаради проблеми с дишането отново се е наложило да му бъде направена трахиотомия. Данаилов е в реанимация в стабилно състояние под денонощно лекарско наблюдение.\r\nМастера, както го наричат неговите студенти, бе приет по спешност във ВМА в началото на октомври със затруднено дишане след усложнения при настинка. Състоянието му бе влошено и той бе въведен в кома и интубиран, за да се източи от белите дробове водата, която бяха събрали.\r\n                    \n                    \n                \n                \n                \n                Състоянието му се подобри и актьорът трябваше да се подложи на специална дихателна рехабилитация, включваща дихателна гимнастика, инхалации и масажи, за да се стабилизира самостоятелното му дишане. През август любимецът на много поколения българи Стефан Данаилов претърпя операция, заради счупена тазобедрена става.\r\nс.\n\r\n \r\n\n\r\n ", "date": "2019.11.02", "title": "Стефан Данаилов - отново в медикаментозна кома"}
{"url": "https://www.dnes.bg/obshtestvo/2019/11/02/arhangelova-zadushnica-s-voenni-pochesti-kym-zaginalite-voini.428327", "text": "\r\nС панихиди и военни почести на Архангелова задушница беше отдадена признателност към загиналите за Отечеството български воини, съобщиха от пресцентъра на Министерството на отбраната.\r\nЗаупокойна служба - панихида в памет на воините, загинали за България, събра днес във Военния мавзолей - костница на Централните софийски гробища, висши представители на държавната власт, военнослужещи, членове на военно-патриотични съюзи, военни аташета, акредитирани у нас, много граждани.\r\nВ знак на преклонение пред паметта на героите, загинали за национално освобождение и обединение, в операции по поддържане на мира и при изпълнение на воинския си дълг в мирно време бяха отдадени военни почести и бяха поднесени венци и цветя, допълниха от ведомството.\r\n                    \n                    \n                \n                \n                \n                Панихидата за упокоение на душите на загиналите е била отслужена от Негово Преосвещенство Белоградчишкият епископ Поликарп.\r\nНа ритуала са присъствали президентът и върховен главнокомандващ на въоръжените сили на България Румен Радев, вицепремиерът и министър на отбраната Красимир Каракачанов, началникът на отбраната генерал Андрей Боцев, неговите заместници - вицеадмирал Емил Ефтимов и генерал-лейтенант Димитър Илиев, командващият на Съвместното командване на силите генерал-лейтенант Любчо Тодоров, командирът на Сухопътните войски генерал-майор Михаил Попов, командирът на Военновъздушните сили генерал-майор Цанко Стойков, народни представители, офицери от Българската армия, представители на ръководствата на военно-патриотичните съюзи и организации, ветерани, близки на военнослужещите, загинали в мирно време, допълниха от МО.\r\nВ ритуала са участвали военнослужещи от Националната гвардейска част и Гвардейският представителен духов оркестър, пише БТА.\r\nНа Архангелова (мъжка) задушница представителни части на Сухопътните войски, Военновъздушните и Военноморските сили и бригада \"Специални сили\" са участвали в панихиди в гарнизоните Асеновград, Бургас, Варна, Карлово, Пловдив и Плевен. Военнослужещите поднесоха венци и цветя пред паметниците на загиналите воини.\r\nПочести към загиналите български воини са били отдадени на Завоя на река Черна и на българското военно гробище в с. Цапари, Република Северна Македония. Във възпоменателните ритуали участваха делегация от Министерството на отбраната, водена от заместник-министъра на отбраната Атанас Запрянов, като и членове на военно-патриотичните съюзи, пише още в съобщението.", "date": "2019.11.02", "title": "Архангелова задушница с военни почести към загиналите войни"}
{"url": "https://www.dnes.bg/zvezdi/2019/11/02/sestrata-na-bionse-se-razdeli-sys-sypruga-si.428319", "text": "Певицата Соланж Ноулс, която е по-малката сестра на Бионсе, разкри, че се е разделила\r\nсъс съпруга си Алън Фъргюсън след 5-годишен брак, съобщиха БТА и Контактмюзик.\r\nДвамата бяха заедно от 11 години. Брак сключиха през 2014 г. Алън Фъргюсън е режисьор на видеоклипове.\r\nВ емоционално излияние в Инстаграм Соландж, която е на 33 години, написа, че Алън Фъргюсън е променил живота й и сега тръгва към страха от непознатото.\r\nПреди две години Соланж разкри, че се лекува от заболяване на вегетативната нервна система. Соланж започва певческата си кариера като дете, заедно с по-голямата си сестра.\r\nНа 16 години издава първия си студиен албум \"Solo Star\". Повлияна е много от \"Мотаун\", за разлика от Бионсе, която пее повече поп и ар ен би. През март Соланж издаде четвъртия си студиен албум \"When I Get Home\".\r\nСоландж има 15-годишен син от първия си съпруг Даниъл Смит.", "date": "2019.11.02", "title": "Сестрата на Бионсе се раздели със съпруга си"}
{"url": "https://www.dnes.bg/politika/2019/11/02/bdj-da-se-prestrukturira-do-2024-g-inache-idva-evropeiski-prevozvach.428311", "text": "Модернизацията на БДЖ е наложителна заради предвидената либерализация на пазара, а основен приорите е осигуряване на безопасност и удобство за пътниците, това заяви министърът на транспорта Росен Желязков пред БНТ.\n\r\n\"До 2018 г. БДЖ изплащаше дълговете си още от закупуването на дизеловите мотриси. БДЖ има ангажимента и задължението да осигури безопасност, удобство, бързина и скорост. Затова и усилията през тази година са насочени към подмяна на подвижния състав чрез закупуване на нови вагони, тоест целта е да се осигури удобството и безопасността на пасажерите. Паралелно с това се поръчват 10 нови локомотива, за които има осигурен капитален ресурс и 10 шинобуса. Вървят ускорено и ремонтите.\n                    \n                    \n                \n                \n                \n                \r\nДоговорът с държавата изтича през 2024 г. и ако БДЖ не е в добро техническо състояние, тогава всеки един от европейските превозвачи може да влезе на либералния пазар на пътнически превози, допълни министър Желязков.\r\nПо думите му, ако до 2024 г. БДЖ не се преструктурира, когато изтича договорът с държавата, може бъде изместена от европейски превозвач заради либерализацията на пазара. 59 млн. лв са собствени приходи срещу 175 млн. лв субсидия от държавата. Първите стъпки за подобряване на състоянието на железницата у нас вече са факт. 4 млрд. лв са инвестирани досега и за следващия период се очаква да бъдат още толкова.\n\r\nЖелязков коментира и новината, че \"Български пощи\" поемат разпространението на печата у нас: \"Български пощи\" са търговско дружество, в което държавата е едноличен собственик. В предмета му на дейност е записано разпространението на печатни издания, тоест това е присъща дейност от години. \n\r\nПощите са единственият доставчик на услугата по разпространение на писма, пратки, за което държавата компенсира, като дотира дейността, за да бъде социално поносима\", коментира още министърът.\n\r\nЖелязков поясни още, че продължават преговорите по един от най-важните проблеми пред българските превозвачи - приемането на спорния пакет \"Мобилност\": \"В момента вървят т.нар. триалози - в Съвета, където са държавите, в Европейския парламент, където са депутатите и Европейската комисия. Има четири основни теми - за връщането на камиона, връщането на водача, забраната за седмична почивка в кабината и директивата за командировки. Ние се опитваме да преговаряме, като няма да отстъпим от отпадането на връщането на камиона, за което сме готови и на съд, връщането на водача, за което считаме, че трябва да бъде доброволно, както и забраната да се спи в кабината, но тогава, когато са осигурени необходимите условия. \n\r\nПо повод промените в правилата за шофьорските курсове, министър Желязков подчерта, че най-важна е гаранция за проведено обучение на курсистите от страна на инструкторите, както и самият изпит да бъде направен без манипулация. В момента се тества софтуер, който идентифицира дали часът е проведен по установения ред, допълни Желязков.\r\n ", "date": "2019.11.02", "title": "БДЖ да се преструктурира до 2024 г. Иначе идва европейски превозвач"}
{"url": "https://www.dnes.bg/index/2019/11/02/zlaten-shans-za-bagata-vliza-v-reshavashta-bitka-sreshtu-derik-liuis.428309", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Благой Иванов - Багата се изправя срещу Дерик Люис в легендарната зала \"Медисън Скуеър Гардън\" в Ню Йорк. \r\n\r\nТова ще бъде четвърти мач на Багата в най-популярната ММА организация, припомня Bulgaria ON AIR. Той стартира със загуба от Жуниор дос Сантос през лятото на миналата година, но след това се коригира с две победи в много тежки битки срещу Бен Ротуел и Тай Туиваса.\r\n\r\nДерик Люис се слави като един от най-опасните бойци в кралската категория.", "date": "2019.11.02", "title": "Златен шанс за Багата: Влиза в решаваща битка срещу Дерик Люис "}
{"url": "https://www.dnes.bg/akoshtete-vqrvaite/2019/11/02/da-se-vliubish-po-vreme-na-polet-vyzmojno-li-e.428234", "text": "Обичате ли да пътувате? Много хора имат тази страст и почти всеки месец си купуват билети за най-различни дестинации, но може ли да срещнат истинската любов, когато са на път? Според проучване на списание \"Travel + Leisure\", необвързаните трябва да пътуват със самолет по-често, защото има голяма вероятност да се влюбят.\r\n\r\nНад 5 000 пътници от 141 страни са участвали в специална анкета, проведена през 2018 г. Те трябвало да отговарят на въпроси, свързани с тяхното поведение в самолета и най-вече с това дали общуват с други хора на борда.\r\n\r\nКакво показват резултатите? Според данните, поне 1 на 50 започва да флиртува и има романтични отношения с човек, с когото е пътувал заедно в самолета.\r\nВижте още по темата в ", "date": "2019.11.02", "title": "Да се влюбиш по време на полет: Възможно ли е?"}
{"url": "https://www.dnes.bg/stranata/2019/11/02/elektronnite-uslugi-na-kadastyra-po-evtini-s-30.428315", "text": "С 30% по-евтини ще са предоставяните документи по електронен път от тези на хартиен носител от Агенцията по геодезия, картография и кадастър. Това съобщиха от Министерство на регионалното развитие и благоустройството. \r\n\r\nСкиците и схемите вече ще бъдат безсрочни, освен ако няма промяна в обстоятелствата за имота, предаде. \r\n\r\nСроковете за изпълнение обаче се запазват – за обикновена услуга са нужни 7 дни, а за бърза - три. \r\n\r\nЗа да може да бъде използвана електронната система е необходима регистрация. За някои от услугите се изисква и електронен подпис. \r\n\r\nИнженери по геодезия вече също могат да издават скица на имот или схема на самостоятелен обект.", "date": "2019.11.02", "title": "Електронните услуги на кадастъра - по-евтини с 30%"}
{"url": "https://www.dnes.bg/notifikacii/2019/11/02/120-dushi-postradaha-pri-novi-bezredici-v-bagdad.428323", "text": "Нови сблъсъци между полиция и демонстранти избухнаха тази нощ в Багдад, където протестиращи не се разотиват от централния площад \"Тахрир\", настоявайки за \"падане на режима\" в Ирак, въпреки че властите обещават реформи, предаде БТА, позовавайки се на Франс прес.\r\nЕдин човек е убит, а десетки са ранени по време на безредиците недалеч от площада, съобщиха медицински източници. От 1 октомври насам по време на демонстрации и сблъсъци са загинали 257 души по последни данни на властите, публикувани в сряда вечерта.\n\r\nСпоред силите за сигурност и медицински източници от сряда вечерта насам в Багдад са убити най-малко 7 демонстранти - някои от тях със сълзотворни гранати (десет пъти по-тежки, отколкото другаде по света), изстрелвани хоризонтално от силите на реда.\r\n                \n                \n                Според същите източници има и един загинал в южния град Насирия, убит от охраната на щаба на местен политик по време на демонстрация пред офиса.\r\nНай-малко 120 души пострадаха при сблъсъци на демонстранти с полиция, употребила сълзотворен газ и летални боеприпаси в района на голямото южно пристанище Ум Каср, съобщи днес телевизия \"Ас Сумария\", цитирана от ДПА и ТАСС. Телевизията се позова на иракската висша комисия по човешките права.\r\nПротестиращите блокираха още в сряда пътищата към този стратегически терминал, след което всички товаро-разтоварни операции там бяха спрени. Ум Каср има голямо значение за Ирак, тъй като страната до голяма степен зависи от вноса на храни. Много международни корабни компании обаче сега са принудени да преустановят работа в пристанището, посочва агенцията.\r\nПоради разрастващите се протести президентът Бархам Салих обеща предсрочни избори и нов избирателен закон. Премиерът Адел Абдел Махди заяви, че е готов да подаде оставка, ако бъде определен негов приемник.\r\nМлад участник в протестите обаче заяви, че хората добре осъзнават какво става, че са стигнали до важен етап и не бива да губят всичко, приемайки \"лъжливите реформи\", предлагани от властта. \"От 16 години гласуваме на избори и нищо не сме спечелили\", каза друг протестиращ.\r\nНовият избирателен закон ще бъде представен в парламента идната седмица, съобщи президентът Салих. Преди седмица законодателите обявиха, че влизат в \"непрекъсната сесия\", но премиерът все още не се е явил за изслушване, което е записано като първа точка в дневния ред, допълва АФП.", "date": "2019.11.02", "title": "120 души пострадаха при нови безредици в Багдад"}
{"url": "https://www.dnes.bg/index/2019/11/02/kontrastyt-mejdu-iztochna-i-zapadna-germaniia-ima-go-i-30-g-po-kysno.428207", "text": "Тридесет години след падането на Берлинската стена контрастът между Източна и Западна Германия е намалял, но остава напълно реален във всички области.\n\r\n\n\r\n\"Ситуацията в Изтока е далеч по-добра, отколкото репутацията му\", заяви със задоволство в края на септември правителството на Ангела Меркел при представянето на годишния доклад за германското единство.\n\r\nВъпреки това: през 2018 г. в петте региона на бившата ГДР БВП на глава от населението е достигнал едва 74,7 на сто от нивото в Западна Германия. От 2010 г. тази разлика е намалявала с 3,1 на сто, благодарение на мрежа от около 3000 малки и средни предприятия и динамизма на Берлин, Лайпциг или Дрезден. През 1990 г. бившата ГДР изоставаше далеч назад, с обезкървяване на промишления си сектор, наследен от комунистическия колективизъм, пише Франс прес.\n                \n                \n                \r\nПодобрението не компенсира липсата на големи компании като Фолксваген, Сименс или Байер, чиито централи без изключение са в западната част на страната и които дават работа на десетки хиляди хора.\n\r\nНито една от големите компании, включени в Дакс, водещия индекс на Франкфуртската фондова борса, няма централа в Изтока.\n\r\nПровинциите в бившата ГДР освен това изостават от западните региони и по средна работна заплата. През 2018 г. работещите в Запада са получавали средно 3 339 евро брутна месечна заплата, срещу около 2 600 евро в Изтока, според Федералната агенция по труда.\n\r\nПродуктивността в Изтока също е по-малка, достигайки 82 на сто от тази на Запада.\r\n\n\r\nСвикнали с гарантираната от държавата пълна заетост в бившата ГДР, германците от Изтока преживяха през 90-те години на миналия век и следващото десетилетие шока от безработицата, която достигна в някои градове 30 на сто.\n\r\nНо след като достигна върхови равнища през 2005 г., безработицата намаля рязко, отчасти поради демографския спад и поради увеличаването на броя на работните места на непълно работно време (30,5 на сто в Изтока срещу 27,6 на сто в Запада).\n\r\nПрез август 2019 г. нивото на безработицата е достигало 4,8 на сто в Западна Германия, срещу 6,4 на сто в източната част на страната. Градовете с най-високи равнища на безработица обаче се намират в Западна Германия - Гелзенкирхен (13,8 на сто през април), Бремерхафен и Дуисбург (12 на сто).\n\r\nЗа бившата ГДР е характерно впрочем и малко по-високо равнище на заетост на жените, отколкото в Западна Германия (73,9 на сто срещу 71,6 на сто).\n\r\n\n\r\nВ като цяло застаряващата Германия, където средната възраст се повиши от 40 години през 1990 г. до 45 години през 2018 г., демографската ситуация в бившата ГДР остава проблематична.\n\r\nОт 1991 г. населението на новите региони спадна от 14,6 на 12,6 милиона души, докато в Запада (включително Берлин) то се повиши от 65,3 милиона до 69,6 милиона.\n\r\nДинамизмът на градове като Дрезден, Йена или Лайпциг не успява да прикрие масовото изселване и застаряването на населението, които засягат тези региони. Центровете на градовете предлагат тъжната гледка на магазини и блокове за продан.\n\r\nВ някои градове, като Зул (провинция Тюрингия) или Франкфурт на Одер (провинция Бранденбург) населението е намаляло с над 30 на сто за 30 години, което има последствия за обществените услуги и инфраструктурата.\n\r\nМасовата емиграция на младежи към Запада или към чужбина в началото на 90-те доведе до спад в раждаемостта в Изтока - феномен, последиците от който ще се усещат няколко десетилетия, според демографите.\n\r\nПриемането на стотици хиляди бежанци в Германия от 2015 г. не беше достатъчно за промяна на тенденцията, още повече че по-голямата част от тях избраха Западна Германия.\n\r\n\n\r\nСъздадена през 2013 г., крайнодясната партия \"Алтернатива за Германия\" постигна най-високите си резултати в Изтока, където сега получава между 20 и 30 на сто от гласовете, в сравнение със средно 10 на сто в Запада.\n\r\nПрез юни се наложи създаването на обединен фронт на всички политически формации, за да й бъде попречено да спечели първия си голям град - Гьорлиц.\r\nИзтокът, където традиционните партии и бившата комунистическа левица са в упадък, е и люлката на ислямофобското движение Пегида, което през последните години събираше всеки понеделник хиляди протестиращи в Дрезден.\n\r\nТази ситуация според политолозите е свързано с факта, че много източногерманци имат усещането, че са \"граждани втора ръка\". 74 на сто според последните проучвания смятат, че между двете части на страната се запазват \"много големи различия\".\r\n \r\n/БТА/\r\n ", "date": "2019.11.02", "title": "Контрастът между Източна и Западна Германия – има го и 30 г. по-късно"}
{"url": "https://www.dnes.bg/mestni-izbori-19/2019/11/02/plovdiv-se-gotvi-da-glasuva-na-balotaj.428333", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Пловдив гласува на балотаж след инфарктен първи тур, в който до последно не беше ясно кой ще бъде вторият кандидат за кмет.\n\r\nДокато 36 села в Пловдивско ще решат кой ще ги управлява на балотаж, то в други колебание няма. В Нови извор са със стария кмет. След като Айнур Нешадов печели 96% от гласовете на хората, той застава начело на селото за шести път, предаде . \n\r\nКазва, че подкрепата дължи на свършеното през последните 20 години.\n\r\nВ селото има смесено население, а независимо дали са мюсюлмани или християни, стари или млади, хората са обединени в една - единствена кауза - да живеят добре. Затова казват, че са доволни от кмета си. \n                    \n                    \n                \n                \n                \n                \r\nИменно за да бъдат обединени мюсюлмани и християни в селото има както джамия, така и църква, която преизбраният кмет успява да изгради още в края на четвъртия си мандат. \n\r\nОсвен вяра обаче според него най-важното, за да бъдеш лидер, е да имаш сърце.\n\r\nИ макар никога да не е мечтаел да стане кмет, като такъв Айнур Нешадов си поставя цел за шестия си мандат в село Нови Извор да има библиотека.", "date": "2019.11.02", "title": "Пловдив се готви да гласува на балотаж"}
{"url": "https://www.dnes.bg/stranata/2019/11/02/pojar-v-plovdivsko-goria-sklad.428340", "text": "Пловдивски пожарникари гасят пожар в склад в село Маноле, сигнал за който е получен около 16.45 часа, съобщиха от пресцентъра на МВР, цитирани от \"Фокус\".\r\n\r\nПо първоначални данни огънят е възникнал в помещение, в което се съхраняват дървен материал и стърготини. Няма пострадали.\r\n\r\nКъм мястото са насочени 4 екипа пожарникари, няма риск за съседни сгради.", "date": "2019.11.02", "title": "Пожар в Пловдивско: Горя склад"}
{"url": "https://www.dnes.bg/mestni-izbori-19/2019/11/02/nad-140-hiliadi-kym-urnite-utre-v-ruse.428334", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Над 140 хил. души утре ще могат да гласуват за кмет на Община Русе.  Екип на Bulgaria ON AIR посети ромския квартал \"Семетля\" в града, за да провери има ли напрежение и опити за търговия с вот сред житулите му. \r\n\r\nОще при видят камерата ни обаче, няколко мъже и жени направиха опит да ни изгонят и ни забраняват да снимаме. \r\n\r\nНяколко улици по-надолу в квартала ни разказаха, че вървят агитации, но пари никой не е предлагал. \r\n\r\nОсновното училище в квартал \"Селеметя\", където има най-много секции, е под засилена полицейска охрана. \r\n\r\nОт общинската избирателна комисия в Русе, заявиха, че няма сигнали за сериозни нарушения в деня за размисъл. \r\nОбработена е една жалба за разпространение на агитационни материали.", "date": "2019.11.02", "title": "Над 140 хиляди - към урните утре в Русе"}
{"url": "https://www.dnes.bg/obshtestvo/2019/11/02/pomnim-li-noemvri-1885-g-srybsko-bylgarskata-voina.428335", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         На 2 ноември 1885-та година сръбският крал Милан обявява война на България, а причината е Съединението между Източна Румелия и княжество България, припомня Bulgaria ON AIR.\n\r\nОбединението променя коренно съотношението между силите на Балканския полуостров и предизвиква реакция от страна на всички съседни страни. Сърбия не е доволна, защото нейната територия остава по-малка. Затова още на 27 септември същата година изпраща свои военни части към Трън. Те пресичат границата, но са отблъснати от българската войска.\n\r\nРумъния също заявява, че ще търси разширение в Южна Добруджа. Гърция извършва незабавна мобилизация и заплашва, че ще нахлуе в турска територия, за да присъедини като компенсация части от Македония.\n                    \n                    \n                \n                \n                \n                \r\nМеждународната общност също е привлечена от случващото се на Балканите. Великобритания подкрепя Съединението, защото вижда шанс да спечели позиции в уголеменото Княжество и в същото време да разклати руските позиции на Балканите. Русия, Австро-Унгария, Германия, Франция и Италия се отнася отрицателно към случилото се в България и искат възстановяване на статуквото от преди 6 септември 1885 година.\n\r\nКато първи знак на неодобрение, Русия незабавно отзовава всичките си офицери от княжеството и нарежда на военния министър в правителството на Петко Каравелов Михаил Кантакузин, който също е руски офицер – да подаде оставка.\n\r\nЗапочва една невероятна дипломатическа игра, обяснява Стефан Шивачев, директор на Регионалния исторически музей в Пловдив. Междувременно българската армия е останала без команден състав.\n\r\nПравителството на Петко Каравелов още от самото начало на събитията ясно отчита надвисналата опасност и се опитва да спре предстоящата война дипломатически средства. Водят се преговори в Петербург, Париж и Лондон. Освен това султан Абдул Хамид Втори също информира Великите сили за случващото се на Балканите. От там го съветват да реагира спокойно и да не предприема крайни действия.\n\r\nКогато Сърбия напада България българският княз Александър Втори пише писмо до султана. Като глава на васална държава той е длъжен да го информира за нападението от Сърбия. А според Берлинският договор Османската империя като сюзерен е длъжна да защити България дори с изпращането на своя армия във войната.\n\r\n\"И изведнъж виждаме, че ако се спазвт тези дребни правила Османската империя трябва да прати войска, за да разбие сръбската армия. А сръбската армия в същото време воюва в полза на Османската империя. Нали, няма съмнение, че при това положение Портата започва да мисли, а тя мисли бавно\", разказва доц. Валери Колев от Историческия факултет на СУ \"Климент Охридски\".\n\r\n\"На 9 ноември, когато българската армия е преминала в контранастъпление, султана изведнъж се сеща, че трябва да размаха пръст на Сърбия и пращат нота до крал Милан, че няма да разреши да бъде нарушена българската граница. Това е в момент, в който сърбите почти са напуснали българската територия\", обяснява проф. Тодор Петров от Националния военноисторически музей.\n\r\nНа 16 ноември  Княз Александър Първи е принуден да прекрати бойните действия и да спре устремния победен марш на сръбска територия. Войната приключва с победа за българската армия. Равносметката е – убити са 550 български войници и офицери и 700 сръбски. Ранени са над 8000 души и от двете страни. Старите граници са възстановени, но Съединението на княжеството и Източна Румелия получава международно признание. Мирният договор между България и Сърбия е сключен на 19-ти февруари 1886-то година в Букурещ.", "date": "2019.11.02", "title": "Помним ли: Ноември 1885 г. – Сръбско-българската война "}
{"url": "https://www.dnes.bg/index/2019/11/02/gradovete-na-bydeshteto-bezpiloten-transport-otopleni-veloalei.428308", "text": " Безпилотен транспорт, подземни магазини, отоплени велоалеи, въоръжени улични патрули – това не е мястото на действие в утопичен роман, а скоро може да се окаже градът, в който живеем, пише, позовавайки се на Ройтерс.\n\r\nВ момент, когато светът преживява най-голямата си вълна на градски растеж в историята си – близо 70% от населението се очаква да живее в градски райони до 2050 г. спрямо 56% днес, задачата за създаването на по-зелени и безопасни градове става все по-неотложна.\n\r\nНе е новина, че градовете привличат повече хора, отбелязва урбанистът Филип Род, който управлява базирания в Лондон изследователски център LSE Cities. \"Хората се установяват в градовете, за да живеят и работят, защото те са решението – те намаляват значително необходимото придвижване и изискваното пространство за правене на каквото и да е. Но абсолютният ръст на населението – милионите хора, които идват в градовете, е безпрецедентен\", казва Род.\n                \n                \n                \r\nПромяната създава значителни предизвикателства за много градове, които вече са изложени на риск от задълбочаването на климатичните промени и растящото неравенство на фона на надпреварата за подслоняване на растящото население и борбата с бездомничеството.\n\r\nЗа да се справят с натиска, градовете по света опитват да станат „по-умни“ – от преместване на инсталации за съхранение и търговски обекти под земята до използването на данни и технологии за подобряване на сигурността, здравеопазването и мобилността.\n\r\nМного градове, особено в бедни страни, трябва да се справят и с голямо и нарастващо население в крайните квартали, където липсват основни услуги, а това увеличава неравенството, а в някои случаи и насилието.\n\r\nНо безопасността не е единственото безпокойство на проектантите. От малкия американски град Дулут до огромния Хонконг – градовете търсят начин да се преобразят и да променят начина, по който живеят, потребяват и се придвижват обитателите им.\n\r\n„\"Мобилност, вода, отпадъци – най-големите предизвикателства в света са разрешавани в градовете\", казва Тийна Кахо, ръководител на Helsinki Metropolitan Smart & Clean Foundation, коалиция от представители на бизнеса, изследователи и държавни ръководители.\n\r\nТъй като светът се променя бързо, \"градовете ще трябва да прибегнат към иновации както никога досега\", отбелязва тя.\n\r\n\n\r\nОт Сингапур до Субсахарска Африка, градовете нямат достатъчно площи, за да приютят растящото население.\r\n\"Пространството е оскъден ресурс. Използването му по възможно най-ефективния начин е от съществено значение\", казва Род.\n\r\nВ исторически план градовете растат по-скоро навън, отколкото нагоре, показва доклад на World Resources Institute и Йейлския университет от януари. Ако бъде оставено без контрол, разрастването може да затрудни осигуряването на основни услуги, например с удължаване на пътуването до училище или до лекаря. В същото време то поглъща обработваема земя и може да застраши зелените площи и биоразнообразието.\n\r\nЗа да бъдат устойчиви, градовете трябва да овладеят разрастването си с усилия за увеличаване на гъстотата, отбелязват изследователи.\n\r\nПравителството във Великобритания, например, обяви планове да изгради стотици хиляди нови селски къщи покрай \"Зеления пояс\" – защитени райони в английската провинция.\n\r\nЗа други градове растящата гъстота ще означава установяването на повече съоръжения под земята, не само мрежата на метрото и комуналните услуги, а също бизнес имоти, търговски площи и инсталации за съхранение.\n\r\nВ Хонконг, известен с високите си небостъргачи и зелени хълмове, нуждата от максимално използване на подземните площи е особено неотложна, тъй като цените на жилищата и на земята са сред най-високите в света. Правителството се ангажира да освободи повече пространство за жилища чрез мерки като изграждане на изкуствени острови. То също така се стреми да използва подземните площи за третиране на отпадъци, центрове за данни, водни резервоари, електроцентрали, крематориуми и спортни съоръжения.\n\r\nДруги градове също поглеждат под земята. Финландската столица Хелзинки мести спортни съоръжения и приюти под земната повърхност. В същото време канадският град Монреал има широка пешеходна мрежа от магазини и хотели под улиците си.\n\r\nПрез декември миналата година милиардерът Илон Мъск показа 1,8-километров тунел в района на Лос Анджелис, който е прокопан с нови технологии, изискващи ниски разходи, като първа стъпка към развитието на високоскоростна подземна мрежа за автомобили.\n\r\nВъпреки че прокопаването и строителството под земята е по-скъпо, то позволява да се пести от разходи за поддръжка и земя.\n\r\nИзследователи обаче предупреждават, че животът под земята не заменя по-доброто усвояване на терени, а жителите на градовете се безпокоят, че строителството и достъпът до подземни съоръжения ще погълнат зелените площи на повърхността.\n\r\nЮън Милс, урбанист в британския център за иновации Future Cities Catapult, смята, че отговорът се крие в строителството високо в небесата. \"Човешкото тяло се нуждае от дневна светлина, така че строителството под земята няма да проработи\", смята той.\r\nВижте още по темата в ", "date": "2019.11.02", "title": "Градовете на бъдещето: Безпилотен транспорт, отоплени велоалеи..."}
{"url": "https://www.dnes.bg/eu/2019/11/02/demonstranti-iskat-nezavisimost-na-shotlandiia.428339", "text": "Около 20 000 души излязоха по улиците на Глазгоу днес, за да демонстрират за независимост на Шотландия от Великобритания, съобщиха организаторите, предаде ДПА.\r\nНикола Стърджън, първи министър на Шотландия и лидер на Шотландската национална партия, също участва в демонстрацията - първият случай през последните пет години, когато тя се включва в акция в подкрепа на независимостта, отеблязва БТА.\r\n\"Независима Шотландия е по-близо от всякога. Наистина е на разстояние само едно докосване\", написа тя само часове преди демонстрацията.\r\nВ петък Стърджън заяви, че ще поиска нов референдум за независимост от Лондон до края на декември .\r\nИзборите на 12 декември са шансът на Шотландия да се спаси от Брекзит и да поставим бъдещето си в собствените си ръце, заяви тя и призова избирателите да дадат гласа си за Шотландската национална партия и така да укрепят позицията на Шотландия.\r\n                    \n                    \n                \n                \n                \n                На първия референдум за независимост в Шотландия през 2014 г. 55 процента гласуваха против отцепване от Обединеното кралство. По време на референдума за Брекзит през 2016 г. 62 процента от шотландците гласуваха за оставане в Европейския съюз. ", "date": "2019.11.02", "title": "Демонстранти искат независимост на Шотландия"}
{"url": "https://www.dnes.bg/stranata/2019/11/02/za-poreden-pyt-zaginal-velosipedist-na-pytia.428342", "text": "Затруднено е движението по пътя Влико Търново - Русе, в района на с.Раданово заради катастрофа. Лек автомобил е блъснал велосипедист, който е загинал на място, съобщиха от пресцентъра на МВР във Велико Търново, цитиран от БТА.\r\nВодачът на автомобила е изпробван за употреба на алкохол, пробата е отрицателна. Причините за произшествието се изясняват. Екипи на полицията регулират движението, което в района на катастрофата се осъществява в едната лента.", "date": "2019.11.02", "title": "За пореден път: Загинал велосипедист на пътя! "}
{"url": "https://www.dnes.bg/eu/2019/11/02/taims-djonsyn-shte-othvyrli-vyzmojnostta-za-brexit-bez-sdelka.428328", "text": "\r\nПремиерът на Великобритания Борис Джонсън се кани изцяло да отхвърли възможността за твърд  Brexit - без сделка с ЕС, в предизборния манифест на Консервативната партия. Това съобщи днес британският в. \"Таймс\", предаде БТА, позовавайки се на ТАСС.\n\n\n\r\nПо данни на изданието в документа няма да се споменава лозунгът \" Brexit на всяка цена\", с който Джонсън тръгна през юли на изборите за партиен лидер и го използва до средата на октомври, когато бе принуден да моли Брюксел за отсрочка. Като основна цел на партията при изборна победа ще се посочи \"незабавно осъществяване на Брекзит\" при условията на сделката между кралството и ЕС от 17 октомври.\r\n                    \n                    \n                \n                \n                \n                Британски опозиционери неведнъж са изразявали опасения, че евроскептичното крило в редиците на управляващите консерватори, а и самият Джонсън може да настоят за твърд  Brexit, ако парламентът не одобри в крайна сметка споразумението с ЕС, напомня агенцията.\r\nС корекциите в официалната партийна позиция консерваторите разчитат да успокоят избирателите, които се страхуват от евентуален  Brexit без сделка, а също и да привлекат на своя страна онези опозиционери, които са против нов референдум за Brexit, посочва \"Таймс\".\r\nСпоред вестника новият манифест на консерваторите, който се очаква да бъде представен в средата на месеца, ще съдържа и обещания на правителството да намали данъците, да увеличи бюджетните разходи за социални програми и да акцентира върху борбата с престъпността.", "date": "2019.11.02", "title": "Таймс: Джонсън ще отхвърли възможността за Brexit без сделка"}
{"url": "https://www.dnes.bg/notifikacii/2019/11/02/vsichki-39-migranti-v-kamiona-kovcheg-sa-vietnamci.428284", "text": "Британската полиция смята, че всички 39 мигранти, намерени мъртви миналата седмица в камион в Есекс, са виетнамци, предаде ДПА, цитирана от БТА.\r\n\"Понастоящем смятаме, че всички жертви са виетнамци, и поддържаме контакт с виетнамското правителство\", заяви снощи заместник-началникът на полицията на Есекс Тим Смит.\r\nКогато британската полиция намери телата в ранните часове на 23 октомври, тя първоначално заяви, че става дума за китайци.\r\nВъпреки това, през изминалата седмица, няколко виетнамски семейства започнаха да изразяват опасения, че техни близки са сред загиналите.\r\nПолицията на Есекс заяви, че не може да разгласи самоличността на жертвите, но че е установила контакт с много от семействата на загиналите.\r\nНай-малко 28 виетнамски семейства от провинциите Хатин и Нгеан, съобщиха за изчезнали свои роднини, предадоха местни медии.\r\nТова насърчи виетнамския премиер Нгуен Суан Фук да нареди разследване на трафика на хора зад граница.", "date": "2019.11.02", "title": "Всички 39 мигранти в камиона ковчег са виетнамци"}
{"url": "https://www.dnes.bg/index/2019/11/02/probiv-injener-syzdade-bateriia-koiato-moje-da-izmine-2400-km.428285", "text": "Съвременните електромобили в най-добрия случай могат да изминат до 600 км с едно зареждане. Този показател обаче не е достъпен за всички модели. Потребителите искат повече, затова много производители и лаборатории се концентрират върху значително увеличаване на пробега, без развитието в тази насока да изпразни бюджета им. Като цяло може да се каже, че еталонът на този етап е показател от  800-1000 км. Британският инженер Тревър Джаксън обаче твърдиу че е успял да разработи батерия, която може да осигури пробег от 2400 км!\n\r\nПодобен показател, по думите му, може да е налице, да речем, за Tesla Model S, която вече е в състояние да измине 592 км с едно зареждане. За да се увеличи 4 пъти пробега на калифорнийския лифтбек, е необходимо да се замени неговата литиево-йонна батерия с подобна по големина алуминиево-въздушна, създадена от Джаксън. Инженерът твърди също така, че този източник на захранване, е и много по-лек.\n                \n                \n                \r\nОказва се, че опити за прилагането на комбинацията от метал и въздух в толкова сложна технология са правени още през 60-е години на миналия век. Тогава учени работят по подобен проект, но не успяват да го комерсиализират. Същността на разработваната система е производството на електричество чрез комбиниране на алуминий с електролит и последващата му реакция с въздух. През 60-те технологията е пълна с ограничения: за получаване на подходяща реакция се изисква използването на скъп и чист алуминий; електролитът е отровен и корозивен; самата реакция води до образуването на гел, който запушва въздушните пътища.\n\r\nДжаксън обаче твърди, че е успял да подобри електролита до такава степен (по-специално, да го направи безвреден), че вече може безопасно да се използва в този вид технологии. Освен това неговата батерия вече не се нуждае от скъп и чист алуминий (сега алуминият е най-разпространеният метал на земята и е много по-лесно и по-евтино да се рециклира, отколкото елементите на литиево-йонната батерия), а първите тестове показали, че алуминиево-въздушната батерия има плътност на енергията 8-9 пъти по-голяма от тази на литиево-йонния й аналог.\n\r\nЕдинственият и в същото време много съществен недостатък на такава батерия, е липсата на възможност за \"презареждане\", тъй като електролитът \"изяжда\" алуминий, когато влезе в реакция с него. И при това, тя ще струва скъпо - около 5000 паунда. Има обаче и един добър момент: батерията, според създателя й, е лесно да бъде заменена с нова - необходими са само 90 секунди.\r\n", "date": "2019.11.02", "title": "Пробив: Инженер създаде батерия, която може да измине 2400 км "}
{"url": "https://www.dnes.bg/mish-mash/2019/11/02/tomas-kuk-s-nov-sobstvenik-prodadoha-go-za-11-mln-liri.428286", "text": "Китайски конгломерат купи марката \"Томас Кук\" за 11 милиона британски лири. Сделката идва повече от месец след фалита на британския туроператор.\r\nОще преди да купи марката, китайският конгломерат беше най-големият акционер в \"Томас Кук\". Той пое ангажимент да вложи 450 млн. паунда в туристическия гигант. \r\n\r\nИнвестицията беше част от спасителна сделка, чиято стойност бе 900 милиона паунда. Планът обаче се срина, след като банките поискаха допълнителни 200 милиона. Това предизвика ликвидирането на \"Томас Кук\", което постави в опасност хилядите работни места и хиляди туристи блокирани на почивките си.", "date": "2019.11.02", "title": "\"Томас Кук\" с нов собственик. Продадоха го за 11 млн. лири"}
{"url": "https://www.dnes.bg/obshtestvo/2019/11/02/dnes-e-arhangelova-zadushnica.428290", "text": "В събота преди големия празник Архангел Михаил отбелязваме последната Голяма задушница в църковния календар – Архангелова. По този повод във всички епархии на Българската православна църква в страната ще бъде отслужена обща панихида и заупокойна молитва. На задушница по традиция посещаваме гробовете на нашите близки, почистваме ги, прекадяваме с тамян и украсяваме с цветя. На общата трапеза на гробищния парк се поставят седем различни ястия. Първата хапка се дава за „Бог да прости”.\r\nАрхангелова задушница е наричана още мъжка или войнишка. На този ден Българската армия отдава почит на загиналите български воини. Ритуалът се провежда от 1924 година. Прекъснат е през 1946 година. Тогава в молитвите си се сещаме за мъжете на България, оставили костите си в Македония, по сипеите на Мека Црев и Гургулят, край Булаир, Чаталджа и Люлебургас, в равните полета на Добруджа – край Кубадин, Кочмар, Карапелит и езерото Туркоайа, в Завоя на Черна, край бреговете на Дойран и по скалите на Мокра планина и Галичица. \r\n                    \n                    \n                \n                \n                \n                От 11.00 ч. във Военния мавзолей-костница на Централните софийски гробища. Заупокойната служба ще отслужи Негово Преосвещенство Белоградчишкият епископ Поликарп. Панихида по повод Архангелова (мъжка) задушница ще бъде отслужена и в градовете Асеновград, Благоевград, Бургас, Варна, Карлово, Пловдив и Плевен. В ритуалите в памет на загиналите воини ще участват военнослужещи от Националната гвардейска част, Сухопътните войски, Военновъздушните и Военноморските сили и 68-а бригада „Специални сили“. \r\nВ София, в 11 часа ще бъде отслужена панихида във Военния мавзолей-костница на Централните гробища. Заупокойни служби ще има още в Асеновград, Благоевград, Бургас, Варна, Карлово, Пловдив и Плевен.\r\nВъв всички големи градове ще има допълнителен трансорт до гробищните паркове. \r\nВ София промените са: \r\nПоделение „Трамваен транспорт“:\r\n- Разкрива се временна трамвайна линия №7А с маршрут жк. „Борово” – кв. „Орландовци”.\r\nОсигуряват се допълнителен брой коли за трамвайна линия №4 и трамвайна линия №18, която ще се обслужва от 200-местни мотриси.\r\nПоделение „Тролейбусен транспорт“:\r\n- Пускат се допълнителен брой коли по тролейбусна линия №9.\r\n„Столичен автотранспорт“ ЕАД ще осигури допълнително транспортно обслужване, както следва:\r\nПоделение АТ „Земляне“:\r\n- Ще разкрие временна автобусна линия №83-А с маршрут: от Зоопарка по маршрута на автобусна линия № 83 до бул. „Ломско шосе”, наляво по бул. „Ломско шосе”, наляво по ул. „Бели Дунав” и по ул. „Хан Кубрат” по маршрута двупосочно.\r\n- Ще разкрие временна автобусна линия №108-А с маршрут: от жк. „Люлин 5” по стария маршрут на автобусна линия №108 (в посока ул. „Бели Дунав” – от бул. „Сливница” по ул. „Адам Мицкевич”) до ул. „Бели Дунав”, надясно по ул. „Хан Кубрат”, наляво по ул. „Христо Силянов”, наляво по бул. „Ломско шосе”, наляво по ул. „Бели Дунав” и по ул. „Хан Кубрат” по маршрута двупосочно.\r\nПоделение АТ „Малашевци“ ще разкрие временни автобусни линии, както следва:\r\n- линия №18-А с маршрут: автостанция „Орландовци” – гробищен парк „Малашевски гробища” по маршрута на автобусна линия №18.\r\n- линия №79-А с маршрут: надлез „Надежда”, ул. „История Славянобългарска”, ул. „Индустриална”, ул. „Константин Стоилов”, бул. „Ген. Данаил Николаев”, бул. „Владимир Вазов”, ул. „Тодорини кукли”, ул. „Река Велека” и по бул. „Владимир Вазов” по маршрута двупосочно.\r\n- линия №86-А с маршрут: АТ „Малашевци“, ул. „Резбарска”, пл. „Сточна гара”, бул. „Сливница”, обратен завой на ул. „Опълченска” и по маршрута двупосочно.\r\n- линия №90-А с маршрут: автостанция „Изток“, бул. „Ботевградско шосе”, ул. „Александър Екзарх”, ул. „Река Велека”, ул. „Васил Кънчев” до гробищен парк „Малашевски гробища”.\r\n ", "date": "2019.11.02", "title": "Днес е Архангелова задушница "}
{"url": "https://www.dnes.bg/akoshtete-vqrvaite/2019/11/02/mesechniiat-horoskop-za-noemvri.428218", "text": "Навлизаме в предпоследния месец от отиващата си 2019-а година. Какви промени ни очакват, ще се радваме ли на позитивни емоции и вълнуващи преживявания, ще разберем от месечната прогноза на астролога  Петя Георгиева.\r\n\r\nДостатъчно е да се придържате към няколко простички правила през този месец и няма да имате повод за оплакване. Даже напротив, събитията ще се развиват съвсем удовлетворително. Ще разполагате с достатъчно възможности за творчески решения.\r\nВъздържайте се от контакти с личности със съмнителна репутация и от участие в каквито и да било авантюри. Тонусът ви ще е стабилен, самочувствието също и ще си помогнете много, ако подхождате към всеки нов проект или предложение с известна доза предпазливост и недоверие. Ще се наложи да блокирате опасности, които на пръв поглед може и да не забележите, а за целта трябва да сте пределно наблюдателни.\r\n                    \n                    \n                \n                \n                \n                Бъдете особено недоверчиви към оферти, обещаващи атрактивен финансов резултат. Преценете всички „за“ и „против“, вариантите за развитие и ако имате дори сянка от съмнение, не рискувайте. В края на месеца е възможно да получите допълнителна печалба или наследство. Заделете ги като резерв.\r\n\r\nНяма да се наложи да преодолявате сериозни затруднения. Ще разполагате с доста възможности за разширяване на влиянието си и подобряване на жизнения стандарт, стига да сте достатъчно наблюдателни и да подбирате правилния момент за активни действия. Възползвайте се от потенциала си без излишна скромност.\r\nЩе можете да изчистите неяснотите и противоречията в съществуващите си контакти, да възстановите някои стари, позабравени делови връзки и да намерите нови съмишленици и партньори. Не сключвайте нови договори и не започвайте нови проекти в периода на ретроградното движение на Меркурий. Информация за различни перспективни дейности, в които бихте могли да се включите, ще получите от роднини, близки приятели или предишни колеги. Намерете начин да се отблагодарите, но не бързайте да участвате.\r\nВ последната третина от месеца ще напреднат всички дейности, които дотогава са били в застой по някакви причини.\r\n", "date": "2019.11.02", "title": "Месечният хороскоп за ноември "}
{"url": "https://www.dnes.bg/mestni-izbori-19/2019/11/02/dnes-e-den-za-razmisyl-v-105-bylgarski-obshtini.428287", "text": "Днес е ден за размисъл преди втори тур на местните избори на 3 ноември. Балотажи ще се проведат в общо 105 общини в цялата страна. В 18 областни центрове ще се проведе втори тур на местния вот, сред тях са: София, Благоевград, Варна, Пловдив, Плевен, Русе и Ямбол. В деня за размисъл не е позволено да се извършва предизборна агитация. Съгласно Изборния кодекс не разрешено в този ден да се публикуват данни от социологически проучвания, от допитвания до общественото мнение, както и от екзитпол за резултатите и нагласите на избирателите за подкрепа на определена партия, коалиция, местна коалиция или независим кандидат до приключването на изборния ден до 20.00 часа на ноември. За участие в местните избори в ЦИК регистрираните партии и коалиции са общо 66: 59 партии и 7 коалиции.", "date": "2019.11.02", "title": "Днес е ден за размисъл в 105 български общини"}
{"url": "https://www.dnes.bg/obshtestvo/2019/11/02/oblacite-se-razkysvat-vryshta-se-toplata-esen.428288", "text": "Днес ще бъде предимно слънчево с разкъсана висока облачност. \r\nВятърът ще се ориентира от юг-югоизток и ще е слаб до умерен. Максималните температури ще бъдат 11-16 градуса. \r\nПо Черноморието ще духа слаб до умерен югоизточен вятър. Максималните температури на въздуха ще бъдат 14-16 градуса. Температурата на морската вода ще бъде 18-19 градуса. Над планините на отделни места все още ще превалява слаб дъжд, над 1300 м - сняг. След обяд облачността ще се разкъсва и намалява до предимно слънчево", "date": "2019.11.02", "title": "Облаците се разкъсват – връща се топлата есен "}
{"url": "https://www.dnes.bg/stranata/2019/11/02/otide-si-rykovoditeliat-na-zagorche-venelin-krystev.428289", "text": "На Деня на народните будители, след кртако боледуване си отиде Венелин Кръстев - дългогодишен художествен ръководител на ансамбъл \"Загорче\".\r\nТой бе душата на детската формация, който ръководи в продължение на 40 години. През това време \"Загорче\" се превръща в един от водещите ансамбли в страната. Десетилетия наред \"Загорче“ прославя красотата и очарованието на  българския фолклор в цяла Европа - над 1700 концерта и почти 50 турнета  са осъществени през този период. Повече от две хиляди над деца остават  завинаги запленени от магията на българските народни песни и танци.\r\n\"Такъв беше Венелин Кръстев! Вихрен, чувствен, самобитен талант, респектиращ авторитет, искрен приятел, достоен пример за поколенията!\", спомнят си за него от ансамбъла.\r\nПоклонението ще бъде на 3 ноември, неделя, от 11 часа в залата на Ансамбъл \"Загорче\".", "date": "2019.11.02", "title": "Отиде си ръководителят на \"Загорче\" Венелин Кръстев "}
{"url": "https://www.dnes.bg/index/2019/11/02/bydeshteto-na-berlinskata-stena-v-suveniri-podaryci-kato-platno-na-hudojnici.428291", "text": "Берлинската стена някога е разделяла една нация на две. Днес, 30 години след като внушителната структура, която разделяше комунистическия изток от капиталистическия запад бе съборена с яростни викове, тя все още е жива... но за да напомня към какво не трябва да се връщаме. Парчета от нея живеят на площади, в паркове и върху туристически сувенири, пише Ройтерс.\n\r\nКогато изпаднали в еуфория германци се покачиха на Стената на 9 ноември 1989 г., за да я рушат с чукове, едва ли някой си е представял, че тя може да има бъдеще.\n\r\nНо Берлинската стена се превърна в износен хит. Парчета от Стената са изпращани в цял свят като официални подаръци, а туристи, посещаващи Берлин, често купуват отломки с ярки цветове, за които продавачите твърдят, че някога са били част от Берлинската стена. Някои от тях се предлагат със сертификат за автентичност.\n                \n                \n                \r\n„Няма толкова много парчета от Стената, колкото се продават“, казва 67-годишният минувач Бернд Брейтенбах пред Мемориала на Берлинската стена.\n\r\nЧасти от Стената са голяма туристическа атракция в германската столица. Посещението на галерия „Източната страна“, част от Стената, която художници изрисуваха през 1990 г. и която е запазена до днес, е задължително за туристите.\n\r\nМнозина искат да се снимат до картина на трабант – класическата кола в комунистическа Източна Германия, или до снимка с целувката на бившия съветски лидер Леонид Брежнев и бившия лидер на ГДР Ерих Хонекер. За мнозина преживяването предизвиква размисли.\n\r\n„Струва ми се, че е шокиращо да видиш как стената е разделяла общности и… се замислям за места, където все още има стени“, казва 24-годишният турист Матю Чаплин от Англия.\n\r\n35-годишната Дариа Устименко, посетителка от Украйна, добавя: „Може да се каже, че стената предизвиква известни усещания, много дълбоки усещания и емоционални впечатления“, споделя тя.", "date": "2019.11.02", "title": "Бъдещето на Берлинската стена: В сувенири, подаръци, като платно на художници"}
{"url": "https://www.dnes.bg/index/2019/11/02/berbo-i-stenli-nai-jelani-za-prezident-na-bfs-no-te-iskat-li.428272", "text": "Расисткият скандал по трибуните и тежката загуба от Англия доведоха до оставката на президента на БФС Борислав Михайлов след 14 години начело на централата. В момента съюзът се управлява от един от заместниците му – Михаил Касабов, който трябва да насрочи извънреден конгрес през пролетта на 2020 година.\n\r\nКой обаче ще бъде новият президент на БФС? Това е големият въпрос, който не спира да вълнува футболната общественост у нас. Чуха се и първите спрягани имена, част от тях отрекоха, но така или иначе темата ще бъде най-актуалната в родния футбол в следващите месеци. \n\n\nКой трябва да бъде избран начело на БФС след оставката на Боби Михайлов? С този въпрос редакцията на Dnes.bg се обърна към своите читатели в традиционната ни анкета, в която участие взеха 1768 души.\n                \n                \n                \r\nРезултатите показват, че най-желаното име за нов президент на БФС е това на футболната звезда Димитър Бербатов, който съвсем наскоро обяви края на своята кариера. Почти всеки четвърти (24%) смята, че рекордьорът по голове за националния отбор е най-точният човек за отговорния пост на ръководител на българския футбол.\n\r\nДруг от големите ни футболисти в близкото минало – Стилиян Петров, също е сред предпочитаните имена, като Стенли събира 20% от вота в нашата анкета. Легендата на Левски Наско Сираков пък е фаворит за всеки десети анкетиран (10%).\n\r\nЗа 4% от отговорилите в анкетата бившият национален селекционер Красимир Балъков е най-удачният избор за нов президент на БФС, а 3% предпочитат досегашния вицепрезидент Йордан Лечков. 2% пък са за друго име от четвъртите в света.\n\r\nСпортният министър Красен Кралев е предпочетен от 2% от гласувалите, а по 1% взимат другите вицепрезиденти на Михайлов – Атанас Фурнаджиев и Михаил Касабов.\n\r\nИнтересно е, че цели 33% от участвалите в анкетата предпочитат начело на БФС да застане мениджър, който не е бил футболно обвързан досега и не е футболно име.", "date": "2019.11.02", "title": "Бербо и Стенли най-желани за президент на БФС. Но те искат ли?"}
{"url": "https://www.dnes.bg/obshtestvo/2019/11/02/pyrviiat-sniag-e-fakt-kakvi-sa-pytnite-usloviia.428292", "text": "Първият сняг вече е факт - лека снежна покривка покри връх Шипка и прохода \"Петрохан\". Какви са пътните условия?\r\nВ сила влязоха забраните за преминаване на тежки камиони над 12 тона, както и съветите да шофираме внимателно, съборазено с пътните условия, съобщават от NOVA.\r\n\r\nВ събота вече сняг на „Петрохан\" почти няма, но температурите са около нулата. Пътната настилка е мокра. На места, заради мъглата, видимостта е под 50 метра.\r\n\r\nВъв високопланинските проходи в страната са в готовност 30 машини, които да почистват пътя при необходимост.\r\n\r\nОт полицията напомнят, че вече е стартирала акция „зима”. До 15 ноември шофьорите трябва да сменят летните гуми със зимни. В противен случаи – след 15-ти ноември ще бъдат налагани глоби.\r\n\r\nОт АПИ предупреждават шофьорите да са подготвени за зимните условия.", "date": "2019.11.02", "title": "Първият сняг е факт: Какви са пътните условия?"}
{"url": "https://www.dnes.bg/mish-mash/2019/11/02/ilon-mysk-oshte-po-zelen-shte-zasajda-dyrveta.428293", "text": "Главният изпълнителен директор на Tesla Илон Мъск, не само изобретява електрически коли, но засажда и дървета, съобщава .\n\r\nМъск, който временно промени името си в Twitter на Трийлън (от дърво), написа, че ще дари пари, за засаждането на един милион дървета, след като във вторник, някои от неговите последователи го окуражиха да се присъедини към инициатива за опазване на околната среда, наречена Team Trees.\n\r\nКампанията Team Trees, която има за цел да засъди 20 милиона дървета до 2022 г., е създадена от американския създател на съдържание в YouTube Джими Доналдсън, в чест на неговите 20 милиона последователи в канала му. Доналдсън, познат като \"MrBeast\" в платформата за видео споделяне, собственост на Аlphabet, обеща, че за всеки дарен долар ще бъде засадено по едно дърво.\n                    \n                    \n                \n                \n                \n                \r\nУправляван от Доналдсън и подкрепян от много други YouTube звезди, за които може да не сте чували, но които със сигурност вашите деца обожават, Team Treеs е най-новият тренд сред младите, които взимат опазването на околната среда в свои ръце.\n\r\n ", "date": "2019.11.02", "title": "Илон Мъск още по-зелен – ще засажда дървета"}
{"url": "https://www.dnes.bg/sofia/2019/11/02/vse-oshte-izdirvat-vodacha-ubil-velosipedist-do-st-lokomotiv.428294", "text": "Още не е заловен шофьорът, блъснал и убил велосипедист на кръстовището при стадион \"Локомотив\" в столицата, издирват се очевидци.\n\n\r\nНа 21 октомври, около 8.20 часа, на бул.\"Рожен\", близо до кръстовището с ул.\"Петър Панайотов\", 42-годишният Константин Касабов, който е отивал на работа с колело, е бил блъснат от автомобил. Шофьорът е избягал и е оставил пострадалия тежко ранен на пътя. Въпреки усилията на лекарите в \"Пирогов\", Константин почина от тежките травми. Остави вдовица и две момиченца.\r\nОт СДВР апелираха, хората, станали свидетели на инцидента или разполагащи с информация за водача или за автомобила, да подадат сигнал на тел.: 112, 02/982 0516 и 02/982 0069.\r\n ", "date": "2019.11.02", "title": "Все още издирват водача, убил велосипедист до ст. \"Локомотив\""}
{"url": "https://www.dnes.bg/akoshtete-vqrvaite/2019/11/02/da-namalim-stresa-v-ofisa-kak.428230", "text": "Работната среда винаги може да те накара да се чувстваш некомфортно и да имаш неистовото желание да се прибереш вкъщи. Независимо дали имате приятели в службата, или сте един от тези хора, които не обичат да общуват, у дома си е най-хубаво.\n\r\nПрекарването на повече време в офиса и мисълта за това, че всеки очаква от вас да бъдете полезни за компанията, води до стресови състояния, които не са никак приятни. Някои хора дори изпадат в дълбока депресия, когато шефът не е доволен от тях.\n\r\nАвстралийски учени обаче успяха да открият начин, с който да намалите нервността и да посрещнете дори и негативните коментари с усмивка. Този път не става въпрос за хапчета или магически думи, които ще ви послужат за мотивация. Решението е много просто – една пейзажна картина на стената срещу вас.\n                    \n                    \n                \n                \n                \n                \r\nСпоред експертите, на човек му е нужна само около минута да се вгледа в творбата, която показва красива гледка, за да се успокои. По този начин даже ще изчезне и умората, която чувствате в тялото, както и ще намали напрежението.\r\nВижте още по темата в ", "date": "2019.11.02", "title": "Да намалим стреса в офиса. Как? "}
{"url": "https://www.dnes.bg/stranata/2019/11/02/60-godishna-jena-obgazi-pernik-izvlichala-med-ot-platki.428295", "text": "Снощи около 20 часа е подаден сигнал за пожар в пернишкия квартал \"Железни заводи\". Гъстият пушек и острата задушлива миризма се пренесли в няколко квартала в града и притеснили местните жители.\r\nКогато полицията пристигнала за проверка на бившия завод \"Мир\", властите заварили група роми да горят купчина електронни платки, съобщават от БНТ.\r\nГлавният извършител на деянието била 60-годишна жена. Тя обяснила, че се опитвала да извлече мед от платките. По информация на МВР тя ще бъде глобена.\r\nАвтоматична станция в града показа, че няма завишаване в показателите за замърсяването на въздуха. Предстои проверка на Регионалната инспекция по околна среда.\r\n ", "date": "2019.11.02", "title": "60-годишна жена обгази Перник. Извличала мед от платки..."}
{"url": "https://www.dnes.bg/index/2019/11/02/sled-teo-ushev-oshte-edna-bg-animaciia-s-shans-za-oskar.428296", "text": "\"Задачи за деня\" на Весела Данчева и Иван Богданов влезе в дългия списък на Американската филмова академия, който осигурява шанс да влезе в битката за \"Оскар\". \r\n\"Занимаваме се с анимационни филми отдавна. Когато ги създаваме те се популяризират на различни фестивали по света. „Задачи за деня” спечели международно отличие, което го квалифицира за наградите на Американската академия”, каза Весела Данчева от продуцентска къща \"Компот колектив\" пред NOVA.\r\n\r\nВ сюжета на анимацията е заложена темата за загубата и самотата. \"Филмчето е базирано на стихотворението \"Задачи за деня” на Стефан Иванов. В литературната творба тази тема е заложена много фино\", допълни Данчева.\r\n\r\n\"Живее се с проблеми. Човек, който няма от тях - не е жив. Тези филми се занимават точно с това – проблемите да бъдат погледнати под друг ъгъл. Това е интересното на анимацията\", посочи Иван Богданов.", "date": "2019.11.02", "title": "След Тео Ушев – още една БГ анимация с шанс за \"Оскар\""}
{"url": "https://www.dnes.bg/index/2019/11/02/vetoto-na-makron-nestabilnost-na-balkanite-i-pomosht-za-rusiia-i-kitai.428280", "text": "На срещата на върха ЕС-Западни Балкани, която се проведе през 2003 г. в Солун, Брюксел обяви, че „бъдещето на Балканите е в състава на Европейския съюз“. Но днес това бъдеще изглежда много далечно. А наложеното наскоро вето от френския президент Еманюел Макрон на преговорите за присъединяване на Северна Македония и Албания поражда съмнения дали те ще имат европейско бъдеще изобщо. Решението на Макрон със сигурност ще има много сериозни и мащабни последици за Западните Балкани и за самия Европейски съюз, ако САЩ не предприемат навременни действия, пише авторитетното американско списание Foreign Policy в материал, представен без редакторска намеса от агенция \"Фокус\". \n                \n                \n                \r\nВетото на Макрон обърна наопаки договорката, която бе в основата на отношенията между ЕС и Западните Балкани и създаваше стимули за реформи и помирение. По същество тя означаваше, че ЕС възнаграждава страните, които извършват трудни реформи, като ускорява процеса на тяхното присъединяване. Но тъй като това споразумение беше в задънена улица, балканските реформатори имат сериозни проблеми, авторитетът им в техните страни беше отслабен и шансовете им да спечелят изборите са по-малки. Най-яркият пример е наскоро преименуваната Северна Македония, чийто премиер Зоран Заев сложи край на 30-годишния спор с Гърция за името на страната си, за да запази надеждата за членство. След като направи такава политически рискова стъпка и не получи обещаното възнаграждение, Заев призова за предсрочни избори, които може да загуби от своите съперници – десни националисти.\r\nЗаев, който оглави правителство, решено да проведе реформи, ще бъде първият, който плаща за обструкционизма на Макрон. Но списъкът на възможните жертви на френската непримиримост, както и на бенефициентите от влизането на Западните Балкани в Европейския съюз е по-широк, отколкото може да си представим. Има два прости факта, които трябва да имате предвид. Първо, Западните Балкани не са трудноразбираемо застояло блато, а важен компонент от променящия се баланс на силите в Европа. И второ, регионът няма да е неактивен и да чака ЕС да се обърне отново към него. Париж не просто подкопа усилията на истинските реформатори и демократи от региона. Той пося семената на нестабилността и даде кураж на основните геополитически противници на ЕС и САЩ. А именно Русия и Китай.\r\nДокато желанието на ЕС за разширяване отслабва и стремежът на страните-кандидатки затихва, Русия и Китай са пълни с желание да запълнят вакуума с техните инвестиции и влияние. Сърбия, която е изминала най-дълъг път в преговорите с ЕС, стана основен получател на китайски финансови инвестиции от източноевропейските страни. Освен всичко друго, Пекин инвестира сериозно в нейния бързо разширяващ се сектор на сигурността. В Босна и Херцеговина Китай прави най-голямата инвестиция от края на войната. Той планира изграждането на ТЕЦ в град Тузла, въпреки че този проект предизвиква безпокойство сред босненското общество, което е загрижено за проблемите на околната среда и здравето на хората. В Черна гора китайските фирми изграждат магистрали на стойност 1,5 милиарда долара в цялата страна, поради което външният дълг на страната се е увеличил драстично и възлиза на 80 процента от БВП.\r\nАко Китай инвестира в инфраструктура и други големи проекти, тогава Русия упражнява влияние чрез енергийния сектор, в който доминира, както и чрез културни връзки. Финансирането от Русия и Китай често е много по-привлекателно, тъй като не е обременено с различни условия, свързани с корупцията и правата на човека. Миналата седмица Сърбия подписа споразумение за свободна търговия с оглавявания от Русия Евразийски икономически съюз, въпреки че е несъвместимо с изискванията за членство в ЕС. Руският „Газпром“ спонсорира прочутия белградски футболен клуб Цървена звезда, докато руската пропагандна агенция Спутник и 20 други руски медии разпространяват информационните и идеологически нагласи на Москва, които често се повтарят от местните медии. С оттеглянето на ЕС влиянието на Китай и Русия само ще се увеличава и с течение на времето, поради тежестта си, страните от региона могат да изоставят прозападните си демократични основи, което ще отслаби крехкия мир.\r\nТова ще се случи, ако не се намесят САЩ. Вашингтон все още може да прихване инициативата и да гарантира, че крахът на европейския проект не води до залеза на все още нестабилния политически ред, установен след разпадането на Югославия. Съединените щати имат шанс да се върнат там, където са постигнали най-значимите външнополитически успехи след края на Студената война, където американското лидерство все още е много популярно и където дългогодишната американска цел за създаване на „обединена, свободна и мирна Европа“ все още се радва на подкрепа, макар и да е подложена на съмнение. За целта САЩ трябва да реализират редица краткосрочни и дългосрочни инициативи в целия регион. Като начало те трябва да стабилизират ситуацията, причинена от френското вето, а след това да предложат атрактивна и дългосрочна американска концепция за Западните Балкани.\r\nНа първо място, САЩ трябва да уверят страните от региона, че вратите на НАТО все още са отворени за тях. На практика това означава, че Северна Македония трябва да стане тридесетият член на съюза на срещата на върха в Лондон. Това също така означава, че шансовете на Босна и Херцеговина за членство в НАТО трябва да бъдат възстановени. За целта новото правителство на тази страна трябва да може да представи първата си годишна национална програма, защото през декември миналата година Алиансът даде зелена светлина на плана за подготовка на тази страна за влизане. Милорад Додик, сръбският член на Президиума на Босна и Херцеговина и основен привърженик на руската намеса в делата на региона, трябва да отстъпи, като се откаже от противопоставянето си на този процес.\r\nОсвен това САЩ трябва да се възползват от политическата си архитектура в региона, за да осигурят стабилност и да улеснят разрешаването на споровете. Наскоро САЩ назначиха два специални пратеника в региона. Те са Матю Палмър, представител за Западните Балкани, и Ричард Гренел, специален представител за диалога между Косово и Сърбия. Такава демонстрация на американски интерес трябва да бъде приветствана, но още по-добре дошъл е фактът, че тези хора работят в тандем, подкрепяйки стабилни политически решения.\r\nГренел, който въпреки скандалите запази поста си като американски посланик в Берлин, получи от Тръмп широки правомощия за сключване на „бърза сделка“ между Белград и Прищина. В тази връзка в региона отново се появиха опасения, че идеята за размяна на територии, която президентите на Сърбия и Косово предложиха тази година за решаване на въпроса за спорния статут на Прищина, може да бъде върната в дневния ред. Този слабо разработен план напълно противоречи на американския и европейския ангажимент за териториалната цялост на пост-югославските държави. В резултат той беше оставен в килера , защото парламентът на Косово се противопостави на този план, а също и защото беше осъден от гражданското общество в тези страни и от международната общност.\r\nВъпреки това той бе неочаквано подкрепен в ключови европейски столици и дори в Белия дом, което доведе до подозрения, че Гренел може да се опита да избърше прахта от тази идея и отново да я сложи на масата.\r\nТова не трябва да се случва. Разделяне от всякакъв вид ще доведе до конфликт, който може да придобие регионални измерения. Вашингтон не трябва да застрашава основата на своята политика в Западните Балкани, която беше положена след края на югославските войни и се нарича „мир“. Съединените щати, заедно със своите европейски съюзници, вместо това трябва да представят алтернативен механизъм за нормализиране на отношенията между Сърбия и Косово. Последните предложения за създаване на общ регионален пазар и интегриране на Западните Балкани в европейското икономическо пространство могат да осигурят алтернативни начини на взаимодействие и сътрудничество между Сърбия и провинция Косово, както и с други държави в региона. В резултат на това политиката на елита, балансираща на ръба на конфликта, ще бъде заменена от практически социално-икономически съображения.\r\nНо за да станат наистина ефективни усилията в областта на регионалната икономическа интеграция, те трябва да бъдат представени като работа за подготовка за присъединяване към ЕС, а не като алтернатива на Европейския съюз. За да затвърдят този аргумент, САЩ трябва да окажат натиск върху Париж, за да позволят на ЕС да спази обещанията, отправени към страните кандидатки. Въпреки че ЕС преосмисля общите идеи за разширяването си, той няма да загуби нищо, но ще спечели много, като позволи на Северна Македония и Албания да започнат преговори за присъединяване. Същият механизъм трябва в крайна сметка да се приложи в Босна и Косово. Необходимо е да се забави процеса на разширяване, но ако напълно се откажете от този проект, както направи Макрон, това само ще дестабилизира региона и ще навреди на интересите на всички, освен противниците на Запада.\r\nПо-нататък, Вашингтон, в сътрудничество с европейските съюзници, трябва да пристъпи на Западните Балкани към реализация на цялостна инициатива за борба с корупцията и организираната престъпност. Необходимо е да се подкрепи решението на тези проблеми на всички нива в региона и тези усилия трябва да формират основата за провеждането на значими социално-икономически реформи. Трябва да отдадем дължимото на САЩ за налагането на санкции срещу Додик през януари 2017 г. и срещу неговия близък съюзник Никола Спирич през септември 2018 г. Но тези санкции трябва да бъдат разширени чрез въвеждането им срещу други водещи престъпни политици в Босна и в целите Западни Балкани. И страните от ЕС трябва да бъдат подложени на натиск, така че и те да засилят работата в тази посока.\r\nЦелта на тези предложения е да се възстанови лидерството на САЩ в региона, гладен за алтернативи. В същото време е необходимо да се подчертаят практическите, променящи живота проблеми, като се има предвид стратегическата цел: да се противопоставят на нарастващите намерения на Русия и Китай в Западните Балкани. Както през 90-те години, Европа не беше в състояние да изпълни обещанията, дадени на региона, и сега тя се нуждае от американска помощ. Вашингтон трябва да я предостави, тъй като това е в интерес на САЩ, ЕС и всички страни от региона. За САЩ Западните Балкани могат да се превърнат в платформа, където те ще възстановят имиджа си и ще потвърдят потенциала си в борбата срещу двата основни геополитически съперника. Вашингтон не може да пропусне тази ценна възможност.", "date": "2019.11.02", "title": "Ветото на Макрон – нестабилност на Балканите и помощ за Русия и Китай"}
{"url": "https://www.dnes.bg/index/2019/11/02/ukrainski-deputat-si-urejda-sreshti-s-kompanionki-po-vreme-na-zasedanie.428281", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nМоже би пленарната зала не е най-подходящото място за уреждане на... среща с компаньонка. Но точно това решава да направи председателят на Комисията по външна политика на Украйна Богдан Яременко, който по време на заседание губи интерес към темите на деня и започва да води коренспонденция с жена на име Алина. Зоркото око на журналистите обаче хваща политика в крачка.\r\nОт чата става ясно, че тя предлага определени сексуални услуги срещу заплащане. Тарифата ѝ варирала от 100 до 150 долара в зависимост от времетраенето на срещата, пишат от . \n\r\nОказва се, че случаят не е единичен. Според журналистите, на 29 и 30 октомври Яременко е провел няколко кореспонденции с жени. Това се е случвало и през септември. \n                \n                \n                \r\nАлина не му била достатъчна. Политикът си е уредил среща и с жена на име Галина. Тя му дава подробна информация как да стигне до апартамента ѝ. \n\r\nВ друга кореспонденция жена иска от Яременко 10 000 долара за закупуване на апартамент, на което депутатът отговоря, че сумата е значително по-висока от възможностите му. \n\r\nЧаст от разговорите са с 18-годишно момиче. Той е питал младото момиче \"колко пари са ѝ необходими за месец“. \n\r\nПубликуването на снимките на личния разговор на Яременко предизвикаха остри реакции от опозицията в украинския парламент. Те настояха Яременко да подаде оставка от поста председател на парламентарната комисия по външна политика. 48-годишният политик първоначално не се съгласи с подобно наказание, но по-късно напусна поста си.", "date": "2019.11.02", "title": "Украински депутат си урежда срещи с компаньонки по време на заседание"}
{"url": "https://www.dnes.bg/notifikacii/2019/11/02/rusiia-oshte-ne-viarva-che-al-bagdadi-e-ubit.428282", "text": "Руските военни все още не могат да потвърдят смъртта на лидера на терористичната организация \"Ислямска държава\" Абу Бакр ал Багдади, заяви руският външен министър Сергей Лавров, цитиран от ТАСС.\r\nЛавров каза това в интервю за аналитично предаване по телевизия \"Росия 24\". Външният министър отбеляза, че руските военни изследват допълнителни факти, свързани с разпространената от САЩ информация за гибелта на Ал Багдади.\r\n\"Руското министерство на отбраната вече направи коментар във връзка с Абу Бакр ал Багдади. Искаме да получим допълнителна информация. Всичко беше обявено в тържествен и ликуващ стил, но нашите военни все още изследват допълнителни факти и не могат да потвърдят голяма част от това, което заявиха САЩ\", изтъкна Лавров.\r\n\"Въпреки това ликвидирането на терористи, ако то наистина се е случило, е, предполагам, положителна стъпка\", каза министърът.\r\n                \n                \n                Американският президент Доналд Тръмп съобщи за ликвидирането на лидера на \"Ислямска държава\" на 27 октомври, припомня БТА. Тръмп заяви, че Ал Багдади е бил убит при специална операция на американските сили в сирийската провинция Идлиб. Руското министерство на отбраната заяви, че не разполага с достоверна информация за смъртта на Ал Багдади. Международната общност определи ликвидирането му за важна, но не и за решаваща стъпка в борбата с тероризма.", "date": "2019.11.02", "title": "Русия още не вярва, че Ал Багдади е убит "}
{"url": "https://www.dnes.bg/tenis/2019/11/02/djokovich-za-grigor-toi-e-edin-ot-nai-golemite-talanti.428283", "text": "Новак Джокович се изказа ласкаво за съперника си на полуфиналите на мастърс турнира в Париж Григор Димитров. Сърбинът има значително преимущество в досегашните мачове с българина - осем победи и само една загуба.\r\n\r\n\"Григор е един от най-големите таланти в нашия спорт през последното десетилетие. Често го сравняват с Федерер и има защо. След Откритото първенство на САЩ играта му е на значително по-високо ниво. Бекхендът винаги е бил слабото му място. Повечете му съперници го атакуват точно на бекхенд, но той доста е подобрил този компонент от играта си. Виждам, че доста добре му се получава сеченият бекхенд. Връща добре топката и се движи много добре по корта. Той е един от най-добре подготвените физически играчи в тура и това му помага винаги да е на точната позиция\", коментира Джокович.\r\n\r\nДвубоят между Григор Димитров и Новак Джокович е днес от 15.00 часа българско време.", "date": "2019.11.02", "title": "Джокович за Григор: Той е един от най-големите таланти "}
{"url": "https://www.dnes.bg/world/2019/11/02/policiiata-izpolzva-sylzotvoren-gaz-sreshtu-tylpata-v-honkong.428297", "text": "Полицията в Хонконг използва сълзотворен газ, за да разпръсне антиправителствена демонстрация в парка Виктория, където по традиция се организират бдения и демонстрации, предаде Ройтерс.\n\r\nХиляди хора, много от тях облечени в черно и с маски, се отзоваха на призива за пореден митинг с искания за реална автономия на Хонконг от Пекин.\r\nБързо придвижващото се множество стигна до парка, минавайки през търговския район Козуей бей. Някои участници използваха метални заграждения, за да издигат улични барикади., Протестиращи хвърлиха срещу полицията поне една запалителна бомба.\r\nМнозина пееха британския и американския химн и развяваха знамена, а някои призоваваха за независимост - тема табу за китайските комунистически партийни лидери, които заявиха, че ще смажат всяко подобно движение.\r\n                    \n                    \n                \n                \n                \n                Това е 22-ят пореден уикенд на протести в Хонконг. Полицаи с високоговорители призоваха участниците да се разпръснат, предупреждавайки ги, че ще бъдат съдени за участие в неразрешена демонстрация. Полицията издигна черно знаме - знак, че ще използва сълзотворен газ, а активистите се разбягаха от мястото на сблъсъка.\r\nБусове на силите за борба с безредици могат да се видят по улиците около Централния бизнес район, накъдето се очаква да се насочи протестното шествие следобед.", "date": "2019.11.02", "title": "Полицията използва сълзотворен газ срещу тълпата в Хонконг "}
{"url": "https://www.dnes.bg/technology/2019/11/02/decata-s-po-bedni-semeistva-prekarvat-poveche-vreme-pred-tableta.428298", "text": "Децата от семейства, чиито доходи не надвишават 35 хиляди долара годишно, прекарват повече време пред екраните на таблетите и смартфоните, в сравнение с връстниците си с по-заможни родители, пише в. \"Дейли мейл\".\r\nИзданието цитира изследване, осъществено от неправителствената организация \"Комън сенс\". Тя изучава въздействието на медиите и технологиите върху семейството и образованието. От получените данни става видно, че 13-18-годишните деца от семейства със скромни доходи се задържат пред екраните на джаджите си средно по 8,5 часа на ден.\r\nЗа сравнение тези, чиито родители получават над 100 хиляди долара годишно, се захласват дневно по таблети и смартфони шест часа и 49 минути. Това е почти два часа по-малко.\r\n                    \n                    \n                \n                \n                \n                За бедните деца от групата на 8-12-годишните прекараното всеки ден време пред екраните е около 6 часа. При по-богатите им връстници времето е 4 часа.\r\nГледането на видеа и телевизионни шоу програми е най-популярното занимание и за двете групи. Тийнейджърите отделят четири пъти повече време на социалните медии, в сравнение с възрастните.\r\nСпоред специалистите децата от по-бедните семейства използват джаджите, за да компенсират донякъде неравностойното си положение в обществото. Другите форми на контакти и забавления често струват пари, с които техните родители не разполагат.", "date": "2019.11.02", "title": "Децата с по-бедни семейства прекарват повече време пред таблета"}
{"url": "https://www.dnes.bg/obshtestvo/2019/11/02/borisov-na-arhangelova-zadushnica-poklon-pred-pametta-na-voinicite-ni.428299", "text": "\"Мир на душата на всички починали наши близки!\", написа Бойко Борисов в профила си във Facebook по случай Архангелова задушница.\r\n\"Дълбок поклон пред паметта на войниците и офицерите, които са жертвали живота си за свободата на България!\", допълни още той.\r\n \r\n", "date": "2019.11.02", "title": "Борисов на Архангелова задушница: Поклон пред паметта на войниците ни"}
{"url": "https://www.dnes.bg/index/2019/11/02/stoianka-mutafova-se-vyzstanoviava-ot-operaciiata-no-bavno.428300", "text": "Стоянка Мутафова се възстановява от операцията, но бавно. Това каза дъщеря й Мария Грубешлиева-Муки пред NOVA,\r\n\"Състоянието на майка ми се влоши ненадейно. В болницата установиха, че  тя има гной в жлъчката. Поставиха ми две условия – жлъчката да бъде  отстранена с операция и силна упойка или тя да се пръсне и Стоянка да си  отиде за няколко дни. Трябваше да избера от двете злини - едната.  Съгласих се за операцията\", сподели Грубешлиева. \n\r\nПреди десетина дни актрисата получава  тежко възпаление на жлъчката. 97-годишната Мутафова се възстановява в реанимацията на Университетска болница \"Лозенец\".\r\n\"След операцията тя излезе в доста добро състояние. Каза ми, че ме обича и беше доста комуникативна. Малко по-късно обаче се наложи тя да бъде интубирана и вдигна висока температура. Сега се възстановява, но бавно\", допълни Муки.", "date": "2019.11.02", "title": "Стоянка Мутафова се възстановява от операцията, но бавно"}
{"url": "https://www.dnes.bg/obshtestvo/2019/11/02/makron-predpochita-afrikanski-migranti-pred-bylgarski-bandi-vyv-franciia.428301", "text": "\"Предпочитам хора, идващи от Гвинея или от Кот Д'Ивоар, които са тук и вършат работа, отколкото българи или украинци с техните нелегални канали.\" Това заяви френският президент Еманюел Макрон в интервю за крайнодясното списание \"Вальор актюел\". Естествено, думите му предизвикаха бурна негативна реакция.\r\nПред дясната медия Макрон обяснява как ще вложи цялата си енергия срещу създаване на паралелни общества и нелегалната миграция.\r\nИнтервюто първо разбуни духовете във Франция, където за първи път президент дава интервю за толкова крайна медия. Думите му обидиха и Украйна, която повика френския посланик в Киев за да даде обяснение.\r\nОстро реагира и България. Вицепремиерът и министър на външните работи Екатерина Захариева нареди на посланика ни в Париж Ангел Чолаков да връчи протестна нова във френското външно министерство. Френският посланик у нас г-жа Флоранс Робин бе извикана в понеделник в МВнР за обяснения, съобщиха от МВнР. А вицепремиерът Красимир Каракачанов се възмути във Facebook:\r\n                    \n                    \n                \n                \n                \n                \"Изказването на френския президент Макрон, че предпочита мигранти от Африка вместо \"български и украински банди\" е поредната проява на политическа арогантност и високомерие, демонстрирани от един от настоящите лидери на някогашната Антанта.\r\nВ навечерието на 100 години от подписването на Ньойския договор в Париж подобно поведение показва, че историческите грешки не са научени от т.нар. политически елит на Европа. Това, че Макрон предпочита мигранти от Кот д'Ивоар си е негово право и мен не ме интересува. Не мога обаче да подмина с лека ръка квалификацията на българите като „банди“. Това е недопустимо и обидно.\r\nНека не забравяме, че точно преди 100 години, именно във френската столица, под натиска от Съглашението е подписан един от най-мракобесните договори, които пренареждат насилствено картата на Балканите и оставят тежка кървава следа в последващата история на балканските народи. Подобно поведение през 21-ви век, независимо от вложения в него смисъл, е дипломатически недопустимо. ЕС в своята същност е общност, която трябва да работи за еднакво спазване на човешките, икономическите и политически права на гражданите на държавите членки.\r\nСвободното придвижване на хора, стоки и услуги, залегнало в неговата философия, е един от водещите принципи.\r\nДемонстрацията на незачитане, декларирането на поведение на двойните стандарти във всички области на живота спрямо страните от бившия Източен блок е всъщност отричане на Договора за Европейския съюз и на Договора за функционирането му.\r\nКато заместник министър-председател на Република България категорично се противопоставям на подобни опити за дискредитиране на името на държавата и погазване на правата на българските граждани. Който е имал колонии, да се оправя с наследството, оставено от някогашното им управление. Българските граждани обаче са равноправни граждани на ЕС и аз няма да допусна който и да е да се гаври с моите сънародници.\r\nЕто защо настоявам Външно министерство да реагира на поредната проява на високомерие, обидно отношение и неуважение към българския народ.", "date": "2019.11.02", "title": "Макрон предпочита африкански мигранти пред български банди във Франция"}
{"url": "https://www.dnes.bg/obshtestvo/2019/11/02/paradoks-bylgarite-jiveiat-po-dobre-no-sa-po-neshtastni.428302", "text": "Мнозина в България вярват, че живеят в най-нещастното, най-бездуховното, най-опасното време. Истината обаче е друга: живеем все по-добре. Защо тогава ставаме все по-нещастни? Проф. Ивайло Дичев обяснява причините за .\n\r\nЗащо сме все по-нещастни, след като живеем все по-добре? Този парадокс е в основата на кризата в съвременните общества.\n\r\nДа започнем с най-актуалното - града, в който живеем. Промяната е наистина удивителна. Нали помните онези решетки, с които през 1990-те софиянци доброволно превръщаха апартаментите си в затвори? А спомняте ли си как се паркираше, преди да направят синя и зелена зона, как се гонеха служителите по паркирането за билетче, преди да въведат СМС-заплащането, какви купища боклук се събираха периодично? Стана някак по-цветно, изникнаха приятни кафенета, реставрираха фасади, та даже пешеходни зони вече има.\n                    \n                    \n                \n                \n                \n                \r\nИ успоредно с това все по-голямо страдание ни причинява поредното подозрение за злоупотреба с обществена поръчка; забиването, после изтръгването, после пак забиването на абсурдните колчета по тротоарите; безнадеждните задръствания; незалепените плочки, изпод които ни пръска вода. Оставете сегашните избори, на които власт и опозиция разиграват тези две гледни точки. Проблемът е вътре във всеки от нас. Градът се развива, но ние сме все по-недоволни.\n\r\n\n\r\nСъщото можем да кажем за държавата като цяло. От края на социализма България бележи сериозен ръст в паритетната покупателна способност - от 12 хиляди долара на човек през 1990 до близо 20 хиляди днес. Въпреки разпадането на СИВ, въпреки мъчителните реформи и мафиотизирането на икономиката през 1990-те. А после дори чудодейно се присъединихме към най-богатия икономически блок и най-силния военен алианс. Само че познавате ли поне един българин, който да е доволен от развитието на страната си? Благосъстоянието нараства, а все сме на опашката. Границите са отворени, а държавата се обезлюдява. Пазят ни американците, ама виж как обидихме добрите руснаци. Имаме всякакви стоки, но не всички могат да си ги купуват. Абе, съсипаха я тая държава! И докато властта ни обяснява, че никога не сме били по-добре, опозицията вика, че загиваме.\n\r\nРаботата е там, че аз, масовият човек, се чувствам зле независимо от това, че светът около мен върви напред. Същото се наблюдава и в далеч по-развити икономики. До едно време нарастването на икономическото равнище води и до нарастване на удовлетворението от живота. После обаче идва един критичен пик, след който хората продължават да забогатяват, но кривата на щастието тръгва надолу.\n\r\nЩе кажете: овчедушното щастие би ни направило безкритични апологети на властта. Или с други думи: колкото повече недоволство, толкова повече гражданска енергия за съпротива. Но вярно е и обратното: ако гражданите стават все по-недоволни, властта просто ще загуби мотивацията да прави каквото и да било. Разбира се, идеалното е да има баланс, при който гражданите оценяват хубавото, но критикуват лошото. Само че тъкмо този баланс днес изглежда по-далеч от всякога - живеем в такава медийна шумотевица, че за да бъдеш чут, трябва да виеш в най-високите регистри, да правиш слон от всяка муха, да вещаеш края на света още в сутрешните блокове. Лошото е, че въвлечени в това политическо кресчендо, гражданите започват да се чувстват искрено нещастни. Да вярват, че живеят в най-нещастното, най-бездуховното, най-опасното време. Без перспектива, без идеали. Така ли е наистина? Не, разбира се. Живеем в най-мирното време в цялата човешка история. Започнали сме да се грижим за нещастните си съчовеци от другия край на света, с които нямаме нищо общо. Медицината прави чудеса, продължителността на живота се е удвоила за последните стотина години. Днес повече хора умират от преяждане, отколкото от глад. Повече хора се самоубиват, отколкото умират от насилствена смърт. Благодарение на медиите обаче живеем с чувството, че зад всеки ъгъл ни дебне нов Джак Изкормвача.\n\r\n\n\r\nВ резултат от всичко това и при нас, и другаде по света се наблюдава следното разминаване: общо взето положителна оценка за личното състояние на отделния човек, но нарастващ песимизъм за обществото като цяло. Обективното подобрение проецирам върху себе си, а недоволствата прехвърлям върху общото. От това опасно отчуждение следва едно - нарастващ егоизъм.\n\r\nИзследователите изброяват различни причини за този парадокс на недоволството. Ръстът на благосъстоянието например задължително води до увеличение на неравенствата в обществото - положението на всички се подобрява, но при някои повече, отколкото при други. А това неизменно поражда напрежения. Неслучайно пословично егалитарните скандинавски общества са все първенци по удовлетвореност от живота.\n\r\nВ друга посока вървят разсъжденията за фрустрациите, в които изпада съвременният човек заради все повечето възможности за избор. Когато животът ти е зададен веднъж завинаги - цар, поп, генерал - слушаш, козируваш и колебания няма. Когато обаче непрекъснато избираш - управниците си, страната, в която да идат децата ти, бизнеса, в който да си сложиш парите, марката автомобил, която да си купиш - тогава започваш да пребиваваш в една непрекъсната несигурност. Спираш се на една от многото възможности и незабавно започват да те глождят съмнения - дали пък не сбърках, мога ли да повторя избора, да го потретя?\n\r\nСтарите хора ще ви кажат, че сме недоволни, защото сме станали по-претенциозни. И в това безспорно има някаква истина. Когато навремето по телевизията имаше един филм в седмицата, помните ли колко му се радвахме? А сега се чудим на кой канал да превключим.\n\r\n\n\r\nНо претенциозността днес не е материална - хората просто очакват да имат по-голяма роля в управлението на обществата си. Не да им дават все повече неща, а те сами да ги разпределят. Да бъдат не обекти, а субекти на живота си. Това, което прави нетърпима ситуацията в съвременното българско общество, не са разбитите тротоари или пък мизерните заплати на медицинските сестри и научните работници. Нетърпимото е това, че управленските етажи се самозатвориха, че социалният асансьор не работи, че там вече проникват само близки и съпартийци (помните каква хубава метафора създаде Цветанов с асансьора си). Същото се беше случило във времето на късния социализъм, когато се надигна подобна вълна на идеално, а не материално мотивирано недоволство срещу самозатворилата се номенклатура. Нещо такова наблюдаваме и в развития свят, където меритократичните елити издигат около себе си бариерите на дипломи от топ университети, събират се в затворени клубове, подкрепят се глобално и презират обикновените хора наоколо.\n\r\nУмните политици разбират, че трябва да заложат именно на тази карта - отваряне, ремонт на ръждясалия социален асансьор, разместване на социалните пластове. Как да стане това? Ами дайте да мислим.\r\n   ", "date": "2019.11.02", "title": "Парадокс: Българите живеят по-добре, но са по-нещастни"}
{"url": "https://www.dnes.bg/mestni-izbori-19/2019/11/02/cik-e-gotova-za-balotaja-utre.428303", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nЦентралната избирателна комисия е готова за утрешния балотаж. Бюлетините са превозени по места, съобщават от .\n\r\nВ момента се прибират в секционните избирателни комисии. Помещенията ще бъдат под постоянно полицейско наблюдение.  \r\nНад 9 хил. полицаи ще се грижат за сигурността в цалята страна. В столицата те ще са 1650.\n\r\n97 общини, 377 кметства и 31 района ще избират кметове на втори тур. В три кметства на балотаж ще се явят трима кандидати, тъй като вторият и третият са получили равен брой действителни гласове на първи тур. Това са кметствата Климентово, Радиново и Александрово. Ако двама кандидати получат равен брой действителни гласове и на балотажа, тогава се насрочват нови избори.\n                    \n                    \n                \n                \n                \n                \r\nНа втория кръг от изборите също ще има квадратче \"не подкрепям никого\", което се счита за действителен глас за избирателите. То обаче няма да повлияе на резултата на всеки от кандидатите, тъй като там определящи са само действителните гласове за него.", "date": "2019.11.02", "title": "ЦИК е готова за балотажа утре"}
{"url": "https://www.dnes.bg/mish-mash/2019/11/02/ispaniia-shte-pomogne-na-greta-tunberg-da-pristigne-v-madrid.428304", "text": "Испанските власти предложиха на 16-годишната шведска екоактивистка Грета Тунберг да се придвижи от САЩ до Мадрид, където на 2 декември започва 25-ата международна конференция за климата - COP25, предаде ТАСС.\r\nАгенцията се позовава на покана, отправена към Грета в Туитър от испанската министърка на екологичния преход Тереса Рибера Родригес.\r\n\"Скъпа Грета, би било чудесно, ако пристигнеш в Мадрид. Ти измина дълъг път и помогна на всички ни да станем по-загрижени, да отворим съзнанието си и да пристъпим към действия. Ще се радваме да ти помогнем да прекосиш Атлантика. Бихме искали да се свържем с теб, за да направим това възможно\", написа Родригес.\r\nВ сряда чилийският президент Себастиян Пинера обяви, че Чили се отказва от домакинството на климатичната конференция на ООН поради масовите протести в страната. Ден по-късно Испания предложи да организира форума, а след това ООН потвърди, че конференцията ще се състои от 2 до 13 декември в испанската столица. Тогава Тунберг, която по екологични причини не иска да лети със самолет, помоли свои привърженици да й помогнат да прекоси Атлантика от САЩ до Мадрид.\r\n                    \n                    \n                \n                \n                \n                Вчера Леонардо Ди Каприо публикува в Инстаграм снимки от среща с Грета, която американският актьор определя като \"Водач на нашето време\". На срещата двамата обсъдили ангажиментите си в борбата с климатичните промени.", "date": "2019.11.02", "title": "Испания ще помогне на Грета Тунберг да пристигне в Мадрид "}
{"url": "https://www.dnes.bg/obshtestvo/2019/11/02/patriarh-neofit-bylgarskata-cyrkva-shte-podkrepia-makedonskata.428305", "text": "С панихида в Троянския манастир беше почетена паметта на починалия преди 7 години патриарх Максим. Церемонията беше отслужена от патриарх Неофит. Той каза, че делото на предшественика му ще се помни винаги, предават от NOVA.\r\n\r\n\"Той беше истински монах, архиерей и молитвеник, за което ние му благодарим. Много пъти ще следваме неговия пример\", посочи патриархът. \r\n\r\nНеофит подчерта, че Българската православна църква ще продължи да подкрепя македонската в усилията за сближаването на двата народа. Голямо е и значението на смесената българо-македонска църковна комисия с председател старозагорския митрополит Киприян.", "date": "2019.11.02", "title": "Патриарх Неофит: Българската църква ще подкрепя македонската"}
{"url": "https://www.dnes.bg/index/2019/11/02/rekord-my-chemical-romance-se-sybraha-prodaroha-koncerta-si-za-minuti.428306", "text": "Билетите за първия концерт на група My Chemical Romance в Лос Анджелис след 7-годишна пауза бяха разпродадени за минути, съобщи Контактмюзик.\r\nКонцертът е насрочен на 20 декември в Шрайн експо хол. Цената на билетите е 150 долара. Много фенове се оплакаха в социалните мрежи, че няма да могат да отидат, защото билетите са свършили само за две минути.\r\nГрупата не се е качвала на сцената от 2012 г. Предишният им албум - \"Danger Days: The True Lives of the Fabulous Killjoys\", излезе почти преди 10 години - през 2010 г.\r\nГрупата My Chemical Romance  е основана през 2001 г. в Ню Джърси, веднага след терористичните атаки от 11 септември. Музикантите Майки Уей, брат му Джерард Уей, Франк Айеро и Рей Торо са искали да изразят чувствата си, свързани с трагедията. По време на съществуването си бандата издава четири пълноформатни албума.", "date": "2019.11.02", "title": "Рекорд: My Chemical Romance се събраха. Продароха концерта си за минути"}
{"url": "https://www.dnes.bg/notifikacii/2019/11/02/turciia-vryshta-zalovenite-boici-na-idil-v-evropa.428307", "text": " Министърът на вътрешните работи на Турция Сюлейман Сойлу заяви, че Турция ще изпрати заловените членове на групировката \"Ислямска държава\" обратно в родните им страни и се оплака от бездействието на Европа по въпроса, предава Reuters.\r\n\"Toва не е приемливо за нас. Също така е безотговорност\", заяви той.\r\n\"Ние ще изпратим заловените членове на \"Ислямска държава\" в техните страни\", добави министърът пред репортери.\r\nТурция залови някои от избягалите членове на \"Ислямска държава\" в Северна Сирия. Те успяха да се измъкнат от кюрдските затвори в следствие от турската офанзива \"Извор на мира\" в региона. ", "date": "2019.11.02", "title": "Турция връща заловените бойци на ИДИЛ в Европа"}
{"url": "https://www.dnes.bg/health/2019/11/02/za-kakvo-podskazva-systoianieto-na-ustnite-ni.428221", "text": "Обикновено обръщаме внимание на всякакви други части на тялото, но не и на устните, когато става въпрос за здравословното ни състояние. Устата обаче може да подскаже за различни заболявания или състояния, които се случват в тялото ни без да подозираме. Обърнете внимание на устните си, проследете какъв цвят са и какъв вид има кожата им. Може да разберете много за състоянието на организма си.\r\n\r\nВсеки е изпитвал проблема със сухите устни през студените зимни месеци или в горещините през лятото. Но когато проблемът е системен и се появява без видима причина в атмосферните условия, той може да подсказва за дехидратация в тялото. Обърнете внимание дали не изпитвате и сухота в устата поради намалено отделяне на слюнка, сухота в крайниците, намалено отделяне на пот. Това са признаци, които са характерни за дехидратацията.\r\n                    \n                    \n                \n                \n                \n                \r\nНацепването или напукването в краищата на устата е често срещан проблем, който е много неприятен и болезнен. Причините могат да са много. Една от най-опасните е предраково състояние, причинено от промени в кожата на устните, предизвикани от прекалено излагане на слънце. Нарича се актиничен (слънчев) хейлит, който ако не бъде лекуван може да доведе до рак на кожата. В повечето случаи обаче се оказва безобиден и базиран на алергична реакция към UV-лъчите.\r\nЪгловият хейлит е състояние, което наподобява слънчевия хейлит, но при него няма люспести петна и лезии отвътре, които разграничават едното от другото състояние. При ъгловия хейлит причинителите са гъбички, липса на хранителни вещества, автоимунни заболявания.\r\n", "date": "2019.11.02", "title": "За какво подсказва състоянието на устните ни?  "}
{"url": "https://www.dnes.bg/knigi/2019/11/02/nacho-karetero-po-sledite-na-narkoticite-s-bial-prah.428310", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         През 80-те и 90-те години на 20 век тече огромно разследване на наркобанди в Галисия. Твърди се, че по тези брегове в Испания е влизал най-много наркотик.\r\n\r\nЖурналистът Начо Каретеро описва спомените си в книгата ''Бял прах'', която става бестселър. Днес този испански разследващ журналист гостува в ''Директно''  по Bulgaria ON AIR.", "date": "2019.11.02", "title": "Начо Каретеро по следите на наркотиците с \"Бял прах\""}
