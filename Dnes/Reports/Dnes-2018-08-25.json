{"url": "https://www.dnes.bg/stranata/2018/08/25/zaginalite-krai-svoge-pensioneri-vryshtali-se-ot-ekskurziia.386092", "text": "15-те загинали в автобусната катастрофа днес край Своге са от Световрачене. Те са се прибирали от екскурзия от манастира Седемте престола, пише \"\".\n\n\n\n\n\n\r\nВсички, с изключение на едно момче, са пенсионери.\n\r\nНа мястото на трагедията е вътрешният министър Валентин Радев, както и министърът на здравеопазването Кирил Ананиев.\n\r\nПри тежката катастрофа в Искърското дефиле загинаха 15 души, а 27 бяха ранени.\n\r\nСигналът за инцидента в района между Лесков дол и Своге, на около 2 км преди града, посока от София, е подаден към 17.10 днес.\r\n                    \r\n                    \r\nПо първоначална информация автобусът е излязъл извън пътното платно, преобърнал се е и е паднал на площадка под нивото на пътя. Преди това превозното средство се е ударило и в няколко коли.\n\r\n27 август, понеделник, бе обявен за ден на национален траур в памет на жертвите от тежката катастрофа.", "date": "2018.08.25", "title": "Загиналите край Своге - пенсионери, връщали се от екскурзия"}
{"url": "https://www.dnes.bg/stranata/2018/08/25/radev-syboleznovaniia-na-blizkite-na-jertvite-krai-svoge.386086", "text": "Държавният глава Румен Радев изразява най-искрените си съболезнования към семействата и близките на загиналите при тежката катастрофа край град Своге.\n\n\n\r\nЗаради трагичния инцидент президентът отменя участието си в тържествената заря-проверка тази вечер в град Габрово по случай отбелязването на 141 години от Шипченската епопея, съобщават от прессекретариата на държавния глава.\r\n \r\nДо момента от Центъра за спешна медицинска помощ - София потвърдиха за 13 загинали при тежката катастрофа.\n\r\nЕкип на Спешна помощ транспортира към София 40-годишна жена в изключително тежко състояние, а 73-годишна жена е с тежка политравма.\r\n                    \r\n                    \r\nВсе още няма точна информация за броя на ранените. Готовност да приемат ранените от катастрофата имат \"Пирогов\", болница \"Св. Анна\", ВМА, както и всички големи болници в страната. \n\r\nПо първоначална информация, автобусът е излязъл извън пътното платно, преобърнал се е и е паднал на площадка под нивото на пътя, съобщиха по-рано от МВР.\n\r\nУчастъкът на инцидента временно е затворен за движение. Към мястото на катастрофата пътуват още полицейски и пожарни коли.", "date": "2018.08.25", "title": "Радев: Съболезнования на близките на жертвите край Своге"}
{"url": "https://www.dnes.bg/obshtestvo/2018/08/25/27-avgust-shte-e-den-na-nacionalen-traur-za-jertvite-krai-svoge.386088", "text": "27 август, понеделник, ще бъде ден на национален траур в памет на жертвите от тежката катастрофа край Своге, съобщиха от правителствената информационна служба. \n\nПравителството изказва своите съболезнования на близките на загиналите.\r\nВ тяхна памет националните флагове на всички държавни институции ще бъдат свалени наполовина.\r\nПри тежкия инцидент до момента е потвърдена смъртта на 15 души, има и ранени. \r\nКъм 17.10 днес е получен сигнал за инцидент с автобус в района между Лесков дол и Своге, на около 2 км преди града, посока от София. \r\nПо първоначална информация автобусът е излязъл извън пътното платно, преобърнал се е и е паднал на площадка под нивото на пътя. Преди това превозното средство се е ударило и в няколко коли.\r\n ", "date": "2018.08.25", "title": "27 август ще е ден на национален траур за жертвите край Своге"}
{"url": "https://www.dnes.bg/stranata/2018/08/25/jertvite-na-pytniia-ad-v-iskyrskoto-defile-veche-15-ranenite-27.386089", "text": "Броят на загиналите при тежката катастрофа с автобуса край Своге вече е 15 души.\n\n\n\n\n\r\n\"Загиналите при инцидента са 15 - 13 души са загинали на място, а двама по път към болниците. Ранените са 27, те пътуват към четири болници, в които сме създали пълна организация. Това са ”Пирогов“, ВМА, ”Св. Анна“ и УМБАЛ ”Царица Йоанна - ИСУЛ“, каза здравният министър Кирил Ананиев на брифинг, цитиран от \"Фокус\".\n\r\n”И дневните, и нощните екипи работят. Целият медицински процес е организиран с апаратура, техника и персонал“, коментира Кирил Ананиев. ”От кръвния център ни уведомиха, че е осигурена кръв от всички групи“, добави той.\r\r\n                    \r\n                    Ананиев уточни, че четири от случаите в \"Пирогов\" са тежки, пациентите се подготвят за различни операции и има опасност за живота им. За останалите двама все още не е решено дали ще бъдат оперирани.\r\n\"Ще се опитам да обиколя всички болници, в които са настанени пострадали. От тях има пациенти в по-тежко състояние и такива с по-леки травми\", каза Кирил Ананиев.\n\r\nПрипомняме, че автобус с пътници, тръгнали на екскурзия от Божурище към манастира \"Седемте престола\", се преобърна в Искърското дефиле.\n\r\nСигнал за тежкия инцидент е получен към 17.10 ч. Произшествието е станало в района между Лесков дол и Своге, на около 2 км преди града, посока от София.\n\r\nАвтобусът е излязъл извън пътното платно, преобърнал се е и е паднал на площадка под нивото на пътя.\n\r\nФирма \"Мобилус - 5 ООД\" е собственик на автобуса. Фирмата е с валиден лиценз до 2027 година, шофьорът на автобуса също притежава всички необходими документи за правоспособност и е с достатъчно опит, съобщиха от транспортното министерство.\n\r\n\"Мобилус - 5 ООД\" е регистирана през 2001 г. и има финансова стабилност. През май миналата година фирмата е минала през комплексна проверка и не са открити никакви нарушения.", "date": "2018.08.25", "title": "Жертвите на пътния ад в Искърското дефиле - вече 15, ранените - 27"}
{"url": "https://www.dnes.bg/notifikacii/2018/08/25/papata-v-irlandiia-francisk-gree-ot-teniski-shalove.386083", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Дългоочакваната двудневна визита на папа Франциск в Ирландия започна днес. Това е първото посещение на Светия отец в католическата страна от 40 години насам, предаде .\r\nА докато Ирландия се подготвяше усилено, погледите на всички бяха привлечени от причудливите сувенири, залели пазара през последните седмици. Тениски, шалове, шапки и ключодържатели – всички те с лика на папа Франциск. \r\nМнозина очакват посещението с нетърпение. Очаква се над 500 хиляди да посетят неговата меса в неделя. \r\nПосещението на папа Франциск обаче беше помрачено от мащабен скандал, а Католическата църква се оказа в най-голямата си криза от 15 години насам. Причината – в Съединените щати над 300 свещеници бяха изобличени в сексуално посегателство над малолетни в продължили цели 70 години случаи.\r\n ", "date": "2018.08.25", "title": "Папата в Ирландия! Франциск грее от тениски, шалове..."}
{"url": "https://www.dnes.bg/stranata/2018/08/25/mvr-obiavi-goresht-telefon-za-blizki-na-postradalite.386090", "text": "Отворен е \"горещ\" телефон в ОДМВР-София за близките на пострадалите при тежкия пътен инцидент край Своге, съобщи пресцентърът на МВР.\n\nНа тел. 02 982 50 39 роднини на пострадалите могат да потърсят информация за настанените в столичните болници за оказване на медицинска помощ.\r\nПо последни данни загиналите при катастрофата са 15. Ранените са настанени в \"Пирогов\", болница \"Света Анна\" и ВМА.\r\nКъм 17.10 днес е получен сигнал за инцидент с автобус в района между Лесков дол и Своге. \r\nПо неизяснени засега причини автобусът е излязъл извън пътното платно, преобърнал се е и е паднал на площадка под нивото на пътя.\r\n ", "date": "2018.08.25", "title": "МВР обяви \"горещ\" телефон за близки на пострадалите "}
{"url": "https://www.dnes.bg/sofia/2018/08/25/aktioryt-cvetan-nikolov-se-zabi-v-stylb-v-sofiia-karal-piian.386074", "text": "Актоьорът Цветан Николов е пострадал при тежка катастрофа в София снощи и е в болница.\r\nТой е изгубил контрол над колата и се е ударил в стълб на моста Чавдар, съобщава .\r\nСпоред полицията той е бил с 2, 9 промила алкохол в кръвта.\r\nЦветан Николов е настанен в Исул с травми на гърдите и главата, няма опасност за живота му, предава БНР.\r\nАкторът е водещ на спортния тотализатор по БНТ и зам.-директор на Народния театър.", "date": "2018.08.25", "title": "Актьорът Цветан Николов се заби в стълб в София, карал пиян"}
{"url": "https://www.dnes.bg/eu/2018/08/25/briuksel-plashi-italiia-s-nakazatelni-lihvi.386072", "text": "Европейската комисия заплаши да начислява наказателни лихви на Италия, ако спре да плаща вноските си към бюджета на ЕС.\r\nЕврокомисарят за бюджета Гюнтер Йотингер предупреди в Twitter, че Брюксел ще начислява лихви за всеки пресрочен ден и че ще предприеме и по-строги наказания срещу Рим.\r\nИталианският вицепремиер Луиджи Ди Майо заплаши, че правителството ще спре да плаща вноските си към бюджета на ЕС, ако Съюзът не реши проблема с презаселването на мигрантите, спасени в Средиземно море. Поводът е продължаващата шести ден криза с италианския кораб \"Дичоти\", на борда на който има 170 мигранти, спасени в териториалните води на Малта.\n\n\n\n\r\r\n                    \r\n                    Италия поиска от Еврокомисията да намери държави, които хората да бъдат приети, но засега никоя еврочленка не е пожелала да ги вземе и те продължават да са на борда на кораба, закотвен в Катания, Сицилия. Брюксел посредничи при няколко подобни инцидента през август, но те бяха бързо разрешени, след като някои от старите членки се съгласиха да ги приемат.\r\nДържавите от ЕС внасят всеки месец лептата си към евробюджета, която се равнява на 1/12 от годишната им вноска, уточни говорител на Комисията. Италианската е около 15 млрд годишно. Рим е нетен вносител в бюджета, което означава, че плаща повече, отколкото получава от еврофондовете.\r\n\"Ако Италия откаже да внесе своята вноска в европейския бюджет, това ще е за първи път в историята на ЕС. Това ще доведе до лихви за закъснението. А също и до нарушаване на задълженията по Договора на ЕС, което води до възможни по-строги санкции\", написа Йотингер.\r\nДържавите членки са длъжни да правят ежемесечни вноски към бюджета на ЕС, които съставляват 80 на сто от размера му. Вноските се определят според големината на националната икономика на всяка страна.\r\nНовото правителство в Рим поиска в началото на лятото промяна в политиката за миграцията, така че граничните държави да не трябва да понасят целия натиск. През юни на срещата на върха италианският премиер Джузепе Конти блокира решенията на европейските лидери, докато те не се съгласиха с италианския план, който предвижда създаването на закрити мигрантски центрове на територията на ЕС и в съседните държави.\r\nСпоред плана спасените в морето мигранти трябва да се връщат в Африка, където да се отсяват имащите право на закрила и убежище, а останалите да се връщат по родните им страни, без да стъпват на европейска земя. ЕС имаше решение за разселването на миграните от Италия и Гърция по квоти в останалите членки, но програмата изтече, а реформата на миграционната политика е зациклила заради липсата на съгласие за установяване на постоянни квоти.\r\nОсвен това Италия иска преразглеждане на мандата на военноморската операция на ЕС “София”, така че тя да не докарва повече на италианските пристанища спасените. Рим заплашва, че ако това не стане, ще се откаже от участие в нея. Италия в момента е координатор на спасителните операции и решава къде да дебаркират корабите с мигранти.", "date": "2018.08.25", "title": "Брюксел плаши Италия с наказателни лихви "}
{"url": "https://www.dnes.bg/stranata/2018/08/25/zaginaliiat-pri-avioincidenta-v-balchik-sevdalin-vylnarov.386075", "text": "                     \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Летище \"Балчик\" е затворено заради разбилия се там снощи двуместен самолет. При инцидента загина пилотът на летателната машина.\n\n\n\r\nТова е 52-годишният варненски бизнесмен Севдалин Вълнаров. Той е развивал своя бизнес в железопътния транспорт. Притежавал е разрешително за летене от година и половина, имал е много малък летателен стаж, съобщава .\n\r\nУлтралекият самолет излита от летище \"Лесново\" вчера в 17:45 ч. Полетът му до Варна трае малко повече от час, като преди 19 ч. той е пренасочен към летище \"Балчик\". При опит да се приземи самолетът се удря в пистата, след което се обръща и възпламенява.\r\n                    \r\n                    \r\nСпоред рзследващите най-вероятната причина за катастрофата е внезапен смут в поведението на самия пилот. От авиационния център в Долна Баня, където се е обучавал загиналият пилот, отказаха коментар пред камерата ни. Оттам заявиха, че все още се води разследване, а инструкторът на пилота вече не работи в Центъра.\n\r\nНа летището днес пристигна окръжният прокурор на Добрич Пламен Николов. В разследването на инцидента се включиха от Националната следствена служба. На място е и Христо Христов - директор на специализираното звено за разследване авиокатастрофи.\n\r\nПред камерите ни той обясни защо се е стигнало до инцидента и отбеляза, че спецификациите на летище \"Балчик\" са такива, че там винаги има вятър.\n\r\nТова е втори случай с катастрофирал ултралек самолет само в рамките на седмица. Разследването продължава, а екип на Bulgaria ON AIR остава на летището в Балчик.\n\r\nВижте и коментара на авиоексперта Александър Богоявленски:                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        ", "date": "2018.08.25", "title": "Загиналият при авиоинцидента в Балчик - Севдалин Вълнаров"}
{"url": "https://www.dnes.bg/notifikacii/2018/08/25/deca-ritat-i-ubivat-kuche-v-drianovo.386076", "text": "Три деца убиха куче в град Дряново. Малчуганите били на възраст между 8 и 10 години и започнали да ритат животното, разказва стопанинът му Петър Стойнов пред \"Дарик\".\r\n \r\nМайката на Стойнов, която в този момент била наблизо, се опитала да ги спре, но те започнали да я замерят с камъни. Заради напредналата си възраст четириногото не издържало на побоя и час по-късно починало.\n\r\nСлучката се разиграла пред блока, в който Стойнов живее, като изведнъж трите момчета започнали да ритат животното.\r\n \r\n\"Децата започват да ритат кучето. И майка ми излиза да им направи забележка, но те започват да я обиждат, да й правят физиономии и я замерят с камъни. А кучето, то е старо, не е издържало на боя и след един час починало. Ей така, с изплезен език\", разказва Петър.\r\nСтойнов не е сигнализирал никого освен медиите. Идеята му била повече хора да разберат за деянието на децата.\r\n \r\nМайката на едно от децата сподели в социалните мрежи, че го е наказала да чисти кварталната градинка за една седмица. За друго става ясно, че тренира футбол. Третото пък живеело само с баба си и поначало било с агресивно поведение.", "date": "2018.08.25", "title": "Деца ритат и убиват куче в Дряново"}
{"url": "https://www.dnes.bg/snimka-na-denia/2018/08/25/i-utre-slynchevo-i-toplo-gradusite-padat-ot-ponedelnik.386065", "text": "През нощта ще бъде отново ясно и почти тихо, а утре предимно слънчево. В следобедните часове над западните и планинските райони ще има временни увеличения на облачността и на места там ще има краткотрайни валежи с гръмотевици. Ще духа слаб, в Източна България до умерен югоизточен вятър. Максимални температури, предимно между 31 и 36 градуса, в София около 30 градуса.\r\nНад Черноморието ще бъде слънчево. Ще духа до умерен югоизточен вятър. Максималните температури ще са 27-29 градуса. Температурата на морската вода е 26-27 градуса. Вълнението на морето ще бъде 2 бала.\r\nНад планините преди обяд ще бъде слънчево, но около и след обяд ще се развива купеста и купесто-дъждовна облачност и на много места ще има краткотрайни валежи с гръмотевици. Ще духа до умерен юг-югоизточен вятър. Максималната температура на височина 1200 метра ще е около 25 градуса, на 2000 метра - около 17 градуса.\rВ началото на следващата седмица с обръщане на вятъра от запад-северозапад и усилването му ще започне промяна на времето.\r\nВ понеделник в Западна България температурите ще се понижат до 23-25 градуса, ще бъде с превалявания, докато на изток през по-голямата част от деня ще остане все още предимно слънчево и горещо - с максимални температури над 30 градуса; по-късно през деня и на отделни места в Източна България ще се развие купесто-дъждовна облачност, ще има краткотрайни интензивни валежи и гръмотевични бури.\r\nВъв вторник ще се понижат температурите и в югоизточната половина от страната. Ще е ветровито, с променлива облачност и на отделни места с превалявания от дъжд, след обяд - с гръмотевици. Максималните температури ще са между 25 и 30 градуса.", "date": "2018.08.25", "title": "И утре слънчево и топло. Градусите падат от понеделник"}
{"url": "https://www.dnes.bg/notifikacii/2018/08/25/arestuvaha-opozicionera-aleksei-navalni-pred-doma-mu.386077", "text": "Алексей Навални, противник номер едно на Кремъл, бе задържан днес пред дома си по неизвестни причини, съобщи в Туитър говорителката на опозиционера Кира Ярмиш, цитирана от Ройтерс и Франс прес.\n\r\n\"Навални бе задържан преди два часа пред дома си. В момента той е в Даниловския полицейски в (в Москва). Не са казали защо са го арестували. Взели са телефона му\", уточни говорителката му в Туитър днес следобед.\n\r\n\"Дали са му да проведе един разговор по телефона и той ми се обади, а след това са му взели телефона\", допълни Ярмиш в интервю за радио \"Ехото на Москва\", уточнявайки, че адвокатите му ще се срещнат с него.\n\r\nТози арест \"вероятно е свързан\" с намерението на Алексей Навални да организира демонстрации на 9 септември срещу силно непопулярната подготвяна реформа на пенсионната система, допълни Ярмиш.\r\nЧасове преди да бъде задържан, Навални обяви в Туитър, че ще направи \"интересни изявления\" в емисията си, предавана пряко по социалните мрежи и насрочена за 13:00 московско време, когато е и бил задържан.\n\r\nНавални остро разкритикува плановете на правителството да вдигне пенсионната възраст, припомня Франс прес.", "date": "2018.08.25", "title": "Арестуваха опозиционера Алексей Навални пред дома му"}
{"url": "https://www.dnes.bg/politika/2018/08/25/borisov-za-kugyr-a-ne-sme-samo-nie-vinovni.386078", "text": "Премиерът Бойко Борисов коментира инцидента с военния хеликоптер, който закачи далекопровод край Стамболийски, и настоя да се поеме отговорност не само от правителството.\n\r\n\"За съжаление инцидентите със самолети в страната се случват по време на тренировка. Хубаво е някой да поеме вината и да каже, че толкова години съм бил шеф на ВВС, сигурно и аз имам вина. Не, само правителството, само Борисов, само министъра\", каза той, цитиран от правителствения пресцентър.\n\r\nТой допълни, че подобни случаи има и в други държави. \n\r\nМинистър-председателят Бойко Борисов направи този коментар при посещението си в ремонтираната Професионална гимназия по селско и горско стопанство в Кърджали.\r\n                    \r\n                    \r\nЗа обновяване на училището са изразходвани 1,3 млн. лв. по Оперативна програма \"Региони в растеж\". В момента ремонтни дейности в града текат в 6 училища за 9 млн. лв. Общо 13 млн. лв. са отпуснатите средства за образователна инфраструктура само в гр. Кърджали.\n\r\nПо-рано Борисов инспектира и ремонтните дейности по довършването на строителството на средновековния манастирски комплекс \"Свети Йоан Предтеча\" в Кърджали.\n\r\nПравителството е отпуснало общо 1 милион лева за строежа на манастира в града - 800 хиляди лева през 2015 г. и 200 хиляди лева през 2017 г., припомниха от МС.\n\r\nПремиерът посети заедно с министъра на културата Боил Банов и последните открития при разкопките на скалния град Перперикон.\n\r\nТой посочи, че на местата, където се изграждат инфраструктурни обекти в страната, продължават да се откриват археологически селища.\n\r\nПо време на проучванията през последните 3 години в Перперикон е открита най-голямата известна досега раннохристиянска църква в Родопите. В трикорабната базилика са запазени цели колони, капители, корнизи и други архитектурни детайли. Край църквата археолозите разкриват и други късноантични и средновековни сгради, както и обширен некропол.", "date": "2018.08.25", "title": "Борисов за \"Кугър\"-а: Не сме само ние виновни!"}
{"url": "https://www.dnes.bg/temida/2018/08/25/cacarov-razporedi-proverka-na-katastrofata-s-bashtata-na-radev.386079", "text": "За пътния инцидент, в който е участвал бащата на президента Румен Радев, не е докладвана каквато и да е информация в прокуратурата в Харманли, обясни говорителят на главния прокурор Румяна Арнаудова.\n\n\r\nТя добави, че главният прокурор Сотир Цацаров е разпоредил на Окръжна прокуратура-Хасково незабавна проверка по случая.\n\r\nПо-рано от публикации в медиите стана ясно, че бащата на държавния глава е участвал в катастрофа с триколка на мъж с увреждания на кръгово кръстовище в Харманли. Пострадалият е откаран в болница.\n\r\nРумяна Арнаудова допълни, че проверката по случая ще се извърши от прокурор от Окръжната прокуратура в Хасково и ще бъде в две направления. \r\n                    \r\n                    \r\n\"От една страна ще се установи дали е на лице престъпление по транспорта, дали в резултат от нарушаване на правила за движение по пътищата е причинено пътнотранспортно произшествие, при което е причинена средна или тежка телесна повреда, защото само в тези случаи е на лице престъпление от общ характер\", уточни тя пред \"Фокус\". \n\r\nТя обясни, че пострадалият ще бъде незабавно прегледан, за да се установи вида и характера на телесната повреда. \n\r\n\"Второ направление ще има тази проверка, която ще се осъществява от прокурор, и тя ще бъде дали е на лице извършено престъпление по служба от служители на МВР. Ще се определи това до колко и при какви обстоятелства са изпълнили служебните си задължения по констатиране на пътнотранспортно произшествие, установяване на определена вина и спазване на законовите изисквания за санкциониране на виновен водач\", обясни Аранаудова.", "date": "2018.08.25", "title": "Цацаров разпореди: Проверка на катастрофата с бащата на Радев"}
{"url": "https://www.dnes.bg/notifikacii/2018/08/25/sys-zatymneni-stykla-skriti-razkriha-4-nelegalni-fabriki-za-cigari.386080", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        МВР и Окръжната прокуратура в Пловдив разкриха 4 нелегални фабрики за производство на цигари и една за тютюн. Те се намират в Тутракан, Горна Оряховица, Дупница и Калугерово. \n\r\nВ нощта на операцията тя е била работеща, оборудвана със съвременна технология, пълна с готови мастер боксове. \n\r\nВ ареста са задържани 23 души, като 4 от тях са освободени под гаранция, защото са съдействали на разследващите. \n\r\n\"Касае се за много добре организирана конспиративна дейност”, заяви наблюдаващият прокурор Георги Гешев.  \n\r\nРазследването започва преди две години, когато Икономическа полиция започва проверка на двама пловдивчани с луксозни автомобили и охолен живот, но без официални доходи. \r\n \r\nФабриките били със затъмнени стъкла, собствени генератори на ток и датчици за защита от дронове. Имало стройна организация по наемане на работници и транспортиране на стоката, за да се избегнат проверки. \r\nИззети са 42 тона тютюн, готов за производство на цигари на стойност 7 милиона лева. Той е трудно различим от този в легалните цигари.\r\n \r\n\"Цигарите, които се произвеждат от този тютюн, най-вероятно са били изнасяни извън територията на страната, защото там се търси по-хубаво и голямо качество на тютюна\", съобщи директорът на МВР-Пловдив старши комисар Атанас Илков. \r\n \r\nЧетирима души са обявени за общодържавно издирване. \r\n \r\n\"За разлика при наркотиците, където са големи наказанията, при приложение, че не е криминализирано приготовлението, всеки може да си произвежда цигари и ако не бъде хванат с готова продукция, няма престъпление.” , заяви окръжният прокурор на Пловдив Румен Попов. \r\n \r\nТепърва ще се преценява дали има основание за повдигане на обвинение за  организирана престъпна група. \n\r\n\"В момента има бум на такива фабрики за незаконно производство на цигари и се надявам да бъдат минимализирани възможни престъпления”, каза още Попов.\r\n \r\nЗадържаните ги грози затвор от 2 до 8 години. ", "date": "2018.08.25", "title": "Със затъмнени стъкла, скрити... Разкриха 4 нелегални фабрики за цигари!"}
{"url": "https://www.dnes.bg/notifikacii/2018/08/25/iadene-i-piene-na-korem-ne-bilo-izgodno-shte-spre-li-turciia-all-inclusive-a.386081", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Турция да се откаже от услугата All inclusive. За това настояват водещи туроператори в южната ни съседка. Според тях системата вече се е изчерпала, а приходите от нея ще намалеят.\n\r\nAll Inclusive офертите се оказват особено привлекателни за голяма част от туристите. Въпреки засиленото търсене, турските оператори отчитат по-малко приходи. Затова се обмисля и да се спре предлагането на услугата, пише .\n\r\nИдеята обаче не се приема еднозначно. Причината за готвените промени е желанието на туристическия бранш да печели повече пари от почиващите. Колегите им у нас обаче не смятат, че подобна система може да бъде премахната.\r\nЕксперти в сферата на туризма са категорични – нито една страна не може да се лиши от милиони туристи, които предпочитат системата All inclusive. \n\r\nВсяка година Турция е посещавана от над 30 милиона туристи. Българите, прекарващи лятната си почивка там, са близо 350 хил. души.", "date": "2018.08.25", "title": "Ядене и пиене на корем - не било изгодно! Ще спре ли Турция \"All inclusive\"-а?"}
{"url": "https://www.dnes.bg/notifikacii/2018/08/25/pojar-do-centralnata-gara-na-ciurih.386068", "text": "Пожарникари опитват да се справят с пожар в сграда до централната гара на Цюрих, предаде ДПА. Според Швейцарската информационна агенция пожарникарите се опитват да попречат на разпространението на пламъците към околните сгради. \r\nВ района са се чули и две силни експлозии. Зоната е отцепена. Засега няма данни за пострадали, предаде БТА.\r\nСпоред швейцарски медии сградата, в която е пожарът, до голяма степен е била необитаема заради голям ремонт в нея.\r\n ", "date": "2018.08.25", "title": "Пожар до централната гара на Цюрих"}
{"url": "https://www.dnes.bg/eu/2018/08/25/moje-da-pozvoliat-ekshumiraneto-na-ostankite-na-franko.386058", "text": "Социалистическата партия в Испания одобри промяна в закона, която ще позволи останките на диктатора Франко да бъдат ексхумирани от гробницата в Долината на падналите, предаде .\r\nЗа да влязат в сила промените, обаче те трябва първо да бъдат одобрени от Конгреса. Обещанието беше направено от премиера Педро Санчес още когато той стъпи в длъжност на 2 юни.\r\nСпоред вицепремиера Кармен Калво, гробницата на Франко показва липса на уважение към близо 34 хилядите жертви на Испанската гражданска война, погребани в Долината на падналите.\r\nСтроежът на комплекса започва през 1940 година, по заповед на самия Франко, и отнема 18 години да бъде завършен.\r\n ", "date": "2018.08.25", "title": "Може да позволят ексхумирането на останките на Франко?"}
{"url": "https://www.dnes.bg/stranata/2018/08/25/zastroiavaneto-na-silistar-bilo-falshiva-novina.386064", "text": "Кметът на Царево нарече \"фалшива новина\" информацията, че плажът \"Силистар\" ще бъде застрояван. \"Това беше политическа заигравка от страна на опозицията\", обясни Георги Лапчев.\n\r\n\"Твърденията, че на плажа \"Силистар\" ще се строи, са фалшиви новини. Твърденията са чисто политическа заигравка от страна на опозицията, която отдавна се опитва да създаде конфликт, а проблем реално няма\". Това каза днес пред журналисти кметът на Царево Георги Лапчев, предаде БТА.\r\nПоводът за извънредния брифинг бе разпореждане на премиера и председател на ПП \"ГЕРБ\" Бойко Борисов към кмета на Царево да задържи и да не изпълнява решението на Общинския съвет в Царево по казуса \"Силистар\" до пълното убеждаване на обществеността в правотата на това решение.\r\r\n                    \r\n                    Вчера на сесия общинските съветници в Царево гласуваха и дадоха разрешение за промяна на подробния устройствен план на терен до плажа \"Силистар\", където навремето са се намирали стопански постройки. Става въпрос за терен, който е на 500 метра от плажната ивица, уточни Лапчев.\r\nСпоред него целта на това решение е била да се обособи общински път, който да осигури безпрепятствен достъп до плажа. Това е много важно, тъй като чрез него се преодолява ограниченият през последните години достъп за туристите до плажа \"Силистар\" от предишния собственик на имота. Съществуващият достъп до плажа представлява горски път, неотразен в кадастралната карта, преминаващ през частен имот, обясни Лапчев.\r\nКметът каза, че ако собствениците на имота предявят инвестиционни намерения, има процедура, при която Регионалната инспекция по опазване на околната среда и водите ще се произнесе допустими ли са те.\r\nКъм момента в Община Царево не са постъпвали инвестиционни намерения за строителство на частния терен.\r\nНа отбивката за плажа \"Силистар\", където се проведе пресконференцията, пристигнаха екозащитници, които категорично се обявиха срещу решението на общинските съветници. Те смятат, че това е първа стъпка към застрояването на един от малкото диви плажове в страната. Имаше и представители на БСП.\r\nКметът на Царево информира, че след седмица в Царево ще се проведе кръгла маса, на която ще бъдат поканени всички заинтересовани страни по казуса \"Силистар\".\r\n\n\r\n\r\n ", "date": "2018.08.25", "title": " Застрояването на \"Силистар\" било фалшива новина"}
{"url": "https://www.dnes.bg/stranata/2018/08/25/avtobus-plamna-na-pytia-varna-burgas.386071", "text": "Автобус гори на пътя Варна - Бургас, в района на Несебър, съобщават от Агенция \"Пътна инфраструктура\".\r\nЗаради инцидента движението в отсечката е временно ограничено. Пренасочва се по обходен маршрут през Дюлинския проход. \r\nПри инцидента, който е станал в района на Кошарица, няма пострадали, съобщиха малко по-късно от МВР.\r\nОт ведомството уточняват, че към 13.25 часа е бил получен сигнал за  запалил се в движение автобус след КПП Кошарица, посока Обзор. Оттам  добавят, че няма пострадали, защото пътниците своевременно са напуснали  превозното средство, като са взели и багажа си.\r\nНа мястото незабавно са пристигнали  патрули на Пътна полиция и екипи  на пожарната. Пътят е затворен до освобождаването на пътните платна. Организиран е обход в двете посоки през КПП-Кошарица - Тънково - Дюлински проход - Обзор, посочиха от МВР.\r\n ", "date": "2018.08.25", "title": "Автобус пламна на пътя Варна-Бургас"}
{"url": "https://www.dnes.bg/kino/2018/08/25/dani-boil-se-otkaza-ot-djeims-bond.386057", "text": "Премиерата на филма \"Бонд 25\", която беше предвидена за 8 ноември 2019 година, може да бъде отложена за края на 2020 година заради напускането на продукцията от страна на режисьора Дани Бойл, съобщава сп. \"Холивуд рипортър\".\r\nПо данни на изданието разговори за изместването на премиерата за по-късна дата били започнали още от момента, в който се разбрало, че Бойл се оттегля. Решено било отлагането да стане за зимата на 2020, тъй като досега нито един филм за Джеймс Бонд не е дебютирал на екран през лятото.\r\nПо-рано в.\"Дейли телеграф\" писа, че Дани Бойл се е оттеглил от проекта поради творчески разногласия относно \"новата студена война\", предаде БТА.\r\r\n                    \r\n                    Продуцентите на лентата били недоволни от решението на Бойл да фокусира новия епизод от шпионската сага върху сегашното политическо напрежение с Русия.\r\nСпоред изданието разногласията са възникнали на финалния етап в процеса на предпроизводството на филма. На 21 август в Туитър беше публикувано следното съобщение: \"Продуцентите Майкъл Уилсън, Барбара Броколи и водещата звезда Даниъл Крейг обявиха днес, че заради творчески различия Дани Бойл е решил да не бъде режисьор на 25-ия филм за Бонд\".", "date": "2018.08.25", "title": "Дани Бойл се отказа от Джеймс Бонд"}
{"url": "https://www.dnes.bg/cars/2018/08/25/mysk-obeshta-tesla-ostava-na-borsata.386062", "text": "Производителят на електромобили Тесла (Tesla) остава на борсата, след като главният изпълнителен директор Илон Мъск обяви снощи, че инвеститорите са го убедили компанията да остане публична, предадоха световните агенции.\r\nКъсно снощи той написа в официалния блог на компанията, че е взел решението на базата на реакции на инвеститорите, включително институционални, предаде БТА.\r\nВ четвъртък Мъск се срещна с борда на директорите на производителя на електромобили и слънчеви панели, за да им каже, че според него компанията трябва да остане публична, уточнява Асошиейтед прес.\n\r\nНа 7 август в съобщение в Туитър Мъск писа, че обмисля да изтегли компанията от борсата. Той посочи, че това би избегнало краткосрочния натиск от представянето на финансови отчети на всяко тримесечие. В съобщението се отбелязваше, че е осигурено финансиране за изкупуването на акциите, но по-късно компанията посочи, че подробностите предстои да бъдат уточнени със саудитския държавен инвестиционен фонд.\r\r\n                    \r\n                    В съобщението тогава се казваше още, че Тесла ще предложи 420 долара за акция, което е с 23 процента над цената при закриването на търговията на 6 август. При изкупуването на всички акции сделката щеше да е на стойност 72 милиарда долара.\r\nМъск притежава 20 процента от Тесла. Инициативата му даваше възможност за избор - тези, които имат пакет акции могат да останат в компанията като инвеститори или да ги продадат при курс от 420 долара, уточнява ТАСС.\r\nТуитът на Мъск привлече вниманието на Комисията по ценните книжа и фондовите борси (SEC) на САЩ, която поиска от компанията разяснения.\r\nВ съобщението си от снощи Мъск посочва, че въпреки решението Тесла до остане публична, според него е имало достатъчно финансиране за изкупуване на акциите на компанията.\r\n\"Движейки се напред, ние ще продължим да се съсредоточаваме върху това, което има най-голямо значение:да правим продукти, които хората харесват и които имат значение за споделения бъдещ живот на Земята (...) Вълнувам се невероятно, че продължавам да ръководя Тесла като публична компания. Това е привилегия,\" допълни той, цитиран от ДПА.", "date": "2018.08.25", "title": "Мъск обеща: Тесла остава на борсата!"}
{"url": "https://www.dnes.bg/stranata/2018/08/25/jivotnovydi-ot-strandja-niama-chuma-po-dobityka.386069", "text": "Нова вълна напрежение в Странджа заради мерките срещу разпространение на чума по животните. Недоволни стопани излязоха на протест и затвориха изхода на Елхово към граничен пункт \"Лесово\", предава Нова тв.\r\nТе настояват земеделският министър да отмени за заповедта за евтаназиране на животни от 18 юни. Настояват и за щателна проверка на това как са взети пробите от животните и как е бил изолиран щамът на болестта.\n\n\n\n\n\r\nЧума по добитъка няма, категорични са протестиращите. Доказателство за това била фермата на Ана Петрова в Болярово. Там, два месеца след наличието на две съмнителни проби, нямало болно животно.\r\n                    \r\n                    \r\nНедоволните твърдят, че е имало натиск върху животновъди и протестиращи.\n\r\n\"Майка ми беше заплашвана, че ще й съставят акт, ако не се съгласи доброволно да бъдат убити, брат ми беше заплашван, че ще бъде изгонен от работа\", твърди Ана Петрова.\n\r\nПротеста подкрепиха и стопани от село Шарково, които вече получиха обезщетенията си за евтаназирани животни.\n\r\nЧаст от животновъдите обаче видяха политизиране на протеста. \"Някой си прави политически дивиденти на наш гръб. Мисля, че най-много загубихме с напрежението\", смята Михаил Дженков от Елхово.", "date": "2018.08.25", "title": "Животновъди от Странджа: Няма чума по добитъка!"}
{"url": "https://www.dnes.bg/obshtestvo/2018/08/25/radev-napravi-se-ne-malko-da-se-prenapishe-istoriiata.386070", "text": "\nНаправи се не малко, за да се пренапише историята в услуга на политическите шарлатани от ново време. Това каза президентът Румен Радев в своето слово на връх Свети Никола по време на честванията по повод 141 години от Шипченската епопея, предаде \"Фокус\".\r\n\"Вече 141 години българите гледаме към този връх с преклонение. Никой не ще го рече по-добре от Вазов - див, чутовен връх, където шепа българи и руски храбреци оставиха костите си, за да възкръсне България. И днес хиляди сънародници от четирите краища на родината отново са тук, за да си припомним как от кървавия мъх разцъфтя най-светлият национален идеал\", каза още Радев.\n\r\r\n                    \r\n                    Президентът посочи, че днес всички онези българи, които са на Шипка преподават урок по история на цяла България. \"В последните десетилетия беше сторено не малко, за да се изтрие и пренапише тази история в услуга на политическите шарлатани от ново време. Но както и преди няколко месеца в мартенския сняг, тук отново са хиляди и, както Вазов казва, със своето присъствие на този легендарен връх, вие \"строшавате на клеветата зъбът\".\r\nИ това не е празен патос. Защото залогът за нашата почит към истината и историята е нашето достойнство. През годините патриотизмът беше отричан, но днес народите отново се обръщат към себе си, изправени пред заплахата от историческа амнезия и загуба на идентичност.\r\nТова е критичен и рискован исторически момент, защото предизвикателствата на днешния ден лесно могат да подхранят агресивния национализъм и ксенофобията. В такъв момент за нас, българите, е важно да черпим вдъхновение от просветения патриотизъм на нашите възрожденци - отворен към света и уверен всвоята сила и достойнство.\r\nТой ще пребъде благодарение на вас, опълченците на историческата памет, които сте тук отново. Към всеки от вас, носителите на нашата историческа памет, е моята искрена човешка признателност. Вечна памет за героите на Шипка. Да живее България\", каза още Радев.", "date": "2018.08.25", "title": "Радев: Направи се не малко да се пренапише историята!"}
{"url": "https://www.dnes.bg/stranata/2018/08/25/suhi-trevi-plamnaha-na-trakiia-krai-pazardjik.386073", "text": "Около 20-30 метра сухи треви горят между 82 и 83 км на автомагистрала \"Тракия\" от дясната страна в посока София, съобщиха от полицията в Пазарджик пред \"Фокус\". \r\nКъм мястото в момента пътува екип на районната служба \"Пожарна безопасност и защита на населението - Пазарджик“, който да локализира сухите треви и да ги изгаси, за да няма риск за пътуващите по автомагистралата.\r\nПроблемният участък е с малка площ и пътното платно не е задимено. Няма опасност за преминаващите по магистралата.", "date": "2018.08.25", "title": "Сухи треви пламнаха на \"Тракия\" край Пазарджик"}
{"url": "https://www.dnes.bg/stranata/2018/08/25/tejka-katastrofa-krai-svoge-avtobus-se-preobyrna-13-dushi-zaginaha.386082", "text": "Автобус с пътници е излязъл от пътя и се преобърнал на една страна в Искърското дефиле, на около 2 км от Своге.\r\nДо момента има потвърждение за 13 загинали, съобщи говорителят на Центъра за Спешна медицинска помощ - София Катя Сунгарска пред \"Фокус\".\r\nЕкип на Спешна помощ транспортира към София 40-годишна жена в изключително тежко състояние, а 73-годишна жена е с тежка политравма. \n\r\nИ двете линейки пътуват към УМБАЛСМ „Пирогов“. Друг екип транспортира до столицата още трима пострадали. \n\r\nСпоред информацията до момента автобусът е бил пълен и се е обърнал по таван. Имало е сблъсък между него и два или три автомобила.\n\r\nПо първоначална информация е паднало на площадка край пътното платно.\r\r\n                    \r\n                    Ясно е също, че автобусът е бил обхванат от пламъци. Пътниците били тръгнали на екскурзия от Божурище към манастира „Седемте престола”, пише Нова телевизия.\n\r\nОт различни населени места към мястото на инцидента са изпратени 21 линейки. Операцията по спасяването на пътници продължава.\n\r\nРанените се транспортират към Военномедицинска академия (ВМА), Пирогов и болница \"Св. Анна\" в София.\r\nСигналът за инцидента между Лесков дол и Своге е получен около 17.10, уточняват от МВР.\n\r\nУчастъкът на инцидента временно е затворен за движение.\n\r\nТрафикът се спира от патрули на Пътна полиция откъм Нови Искър и Ребърково.", "date": "2018.08.25", "title": "Тежка катастрофа край Своге: Автобус се преобърна, 13 души загинаха"}
{"url": "https://www.dnes.bg/rusia/2018/08/25/kremyl-mylchi-za-planovete-na-putin-za-izbori-v-sasht.386050", "text": "Кремълските източници са замлъкнали, оставяйки ЦРУ на тъмно относно плановете на Путин за междинните избори в САЩ, пише \"Ню Йорк таймс\".\r\nСпоред вестника през 2016 г. американските разузнавателни агенции са успели да направят спешни и категорични предупреждния за намеренията на Русия да се намеси в изхода от американските президентски избори, а след това и анализ в детайли на операцията, до голяма степен благодарение на информатори от Кремъл, близки до президента Владимир Путин, които осигурили ключови подробности, предаде БТА.\r\nСега обаче, две години по-късно, ключовите кремълски информатори са се спотаили, оставяйки ЦРУ и другите шпионски агенции на тъмно по въпроса какви точно са намеренията на Путин за междинните избори през ноември, твърдят американски служители, цитирани от вестника. Те не разкриват подробности за изгубените източници, но признават намаляването на събраната информация от Москва.\n\n\r\r\n                    \r\n                    Те предполагат, че информаторите не са били разкрити или ликвидирани, а са стигнали до извода, че трябва да се спотаят в интерес на собствената си безопасност, заради по-агресивната контраразузнавателна активност на Москва. Освен това експулсирането от Москва на служители на американското разузнаване силно е ограничило събирането на информация. Възможно е също така, според източниците на вестника, \"осветяването\" вътре в САЩ на информатор на ФБР също да е имало възпиращ ефект върху чуждестранните източници. Стефан Халпър, шпионирал предизборната кампания на Тръмп, е разследван от комисията по разузнаването в Камарата на представителите на САЩ - разследване, насърчено от самия президент.\r\nПрез последните седмици технологични компании засякоха множество опити за политическа намеса от чужбина, но американските разузнавателни агенции не могат да кажат точно какви са намеренията на президента Путин - дали се опитва да манипулира междинните избори, или просто да сее хаос, да подкопава доверието към демократичния процес.\r\nЗа да определят какви са целите на руското ръководство, САЩ използват различни разузнавателни методи - американските агенции продължават да прехващат руските комуникации, а руските информатори все още могат да се срещат с кураторите си от ЦРУ извън Русия, в трети страни. Въпреки това обаче, източниците в Кремъл или близо до него остават жизненоважни. Макар че не разполагат с конкретна информация, американските разузнавателни агенции не вярват, че Путин е променил стратегията си, вместо това те смятат, че просто не разполагат със същия достъп до информация от вътрешния кръг в Кремъл.\r\nСъбирането на информация сериозно е пострадало, след като Русия изгони много служители от дипломатическите мисии миналата година, твърди пред вестника Джон Сайфър, агент от ЦРУ, служил в Москва през 90-те, а по-късно ръководител на програмата на управлението за Русия. Руснаците изгониха куп наши хора, екипът ни в Москва сега е наистина малък и е подложен на невероятно наблюдение, казва той.\r\nИнформатори, близки до Путин, са много редки и през последните години САЩ са имали малко такива, понякога са разчитали само на един-двама за най-важната вътрешна информация за намеренията на Путин.\r\nВъпреки електронното разузнаване, няма съмнение, че ключовата роля на информаторите се запазва, напомня Сет Джоунс от Центъра за стратегически и международни изследвания. Така беше през Студената война, така е и сега, казва той. Те могат да осигурят неща, например заснети документи, които не могат да бъдат прехванати по електронен път. И ако тези хора замлъкнат заради собствената си защита, това ще направи много трудно за ЦРУ да се сдобие с вътрешна информация за намеренията на Москва.", "date": "2018.08.25", "title": "Кремъл мълчи за плановете на Путин за избори в САЩ"}
{"url": "https://www.dnes.bg/health/2018/08/25/zdravoslovni-kombinacii-s-med-za-silen-imunitet-pri-kashlica.386014", "text": "Знаете ли, че комбинацията от мед и прясно мляко е не само вкусна, но и помага да спим по-добре. Когато пък към меда добавите канела, получавате вкус, който подобрява метаболизма и състоянието на кожата, стимулира растежа на косата, благоприятства здравето на храносмилателната система.\r\nВижте още 5 здравословни комбинации с мед.\r\n\r\nНеобходими съставки: 100 грама мед и 1 супена лъжица куркума на прах. Комбинирайте двете съставки и съхранявайте получената смес в подходящ съд с капак в хладилника. Всеки ден хапвайте по една лъжичка от нея или я разтваряйте в чаша с топла вода.\r\nТази комбинация от мед и куркума действа противовъзпалително, антибактериално и противогъбично.\r\r\n                    \r\n                    \r\nНеобходими съставки: 10 скилидки пресен чесън, накълцани в 1 малко бурканче с мед. Накълцайте на ситно чесъна и го прибавете към меда. Съхранявайте бурканчето в хладилник.  Преди да започнете да го консумирате, изчакайте 3-5 дни, за да може чесънът да пусне своите масла и ценни съставки в меда. След това хапвайте по 1-2 лъжички при нужда или вечер.\r\n", "date": "2018.08.25", "title": "Здравословни комбинации с мед - за силен имунитет, при кашлица..."}
{"url": "https://www.dnes.bg/stranata/2018/08/25/udar-mejdu-tri-koli-na-pytia-mejdu-varvara-i-velingrad.386084", "text": "7 души пострадаха в катастрофа между три автомобила по пътя през дефилето между Варвара и Велинград, съобщи говорителят на полицията в Пазарджик Мирослав Стоянов за \"Фокус\".\r\nДвама от пострадалите са с тежки наранявания, транспортирани са към областната болница в Пазарджик. \r\nОстаналите пострадали са с по-леки травми и са транспортирани в болницата във Велинград. \r\nПътят Варвара - Велинград остава затворен. Обходният маршрут е Белово - Юндола - Велинград. \r\nНа главния път Пазарджик - Белово има два екипа на „Пътна полиция“, които насочват шофьорите, тръгнали към Пазарджик.", "date": "2018.08.25", "title": "Удар между три коли на пътя между Варвара и Велинград"}
{"url": "https://www.dnes.bg/stranata/2018/08/25/avtobusyt-kovcheg-bil-izpraven-shofioryt-izriaden-i-s-opit.386085", "text": "Фирма \"Мобилус - 5 ООД\" е собственик на автобуса, катастрофирал край Своге, съобщиха от Министерството на транспорта, информационните технологии и съобщенията. \nФирмата е с валиден лиценз до 2027 година, шофьорът на автобуса също притежава всички необходими документи за правоспособност и е с достатъчно опит, коментираха от ведомството  за БТА.\r\n\"Мобилус - 5 ООД\" е регистирана през 2001 г. и има финансова стабилност.\r\nПрез май миналата година фирмата е минала през комплексна проверка и не са открити никакви нарушения.\r\nСлед тежкия пътен инцидент с автобуса е потвърдена смъртта на 13 души. Линейки транспортират ранените към здравни заведения, сред тях има и хора в тежко състояние.\r\nПътниците били тръгнали на екскурзия от Божурище към манастир \"Седемте престола\". \r\n ", "date": "2018.08.25", "title": "Автобусът-ковчег бил изправен, шофьорът - изряден и с опит "}
{"url": "https://www.dnes.bg/stranata/2018/08/25/za-6-godini-1500-bylgari-sa-se-otkazali-ot-pasportite-si.386060", "text": "Около 1500 нашенци са се отказали от българския си паспорт през последните шест години. Това показват данните на комисията за българско гражданство към президентската институция от 2012 година до края на юни 2018 година, пише \"Монитор\".\n\r\nСтава дума за българи, които трайно живеят на територията на друга държава и са поискали да придобият нейното гражданство. Отделно от това сред тях има и такива, които са се отказали от българските си документи заради невъзможността да запазят двойно гражданство.\n\r\nТака броят им на година варира между 150 и 230 души, като само през 2015-а има своеобразен връх когато 377 българи са се отказали от БГ гражданството си за сметка на чуждо такова. От началото на тази година досега пък техният брой е 162-ма души.\r\n                    \r\n                    \r\nСтраните, заради които нашенците най вече сменят гражданството си, са Холандия, Австрия и Норвегия, като през годините първите две си оспорват и разменят челното място в класацията.\n\r\nПрез миналата година 89 българи са се сдобили с холандски паспорт, 77 - с австрийски, а 36 - с норвежки. Сред другите предпочитани държави са Англия, Германия, Испания, Италия, Русия, САЩ, дори Сингапур и Швейцария. През годините се появяват и страни като Канада, Полша, дори Румъния, Гърция и Македония.\n\r\nНаред с тях през последните шест години властите у нас са отнели натурализацията на 146 души, като основите причини за това са свързани с обществения ред и националната сигурност, забрана да влизат в Шенген, издирване от Интерпол или друга служба, укриване на криминални регистрации или съдебна присъда. В докладите обаче не се посочва от каква националност са въпросните хора.\n\r\nОтделно от това от 2012 до 2017 година от президентството са отказали гражданство на общо 3629 души, като за над 3500 това е станало по предложение на правосъдния министър, а за 105 отказът е след решение на вицепрезидента.\r\nПричините са свързани с националната сигурност, недоказан БГ произход или предоставен фалшив документ за такъв, престъпление или влязла в сила присъда или пък недостатъчно убедителни доказателства за принос към държавата, който би могъл да доведе до натурализация. На 4-ма души пък е отказано БГ гражданство заради умишлено престъпление в държавата, от която идват. През миналата година лицата, които са се разминали с БГ паспорт, са 634.\n\r\nВсяка година комисията излиза с доклади за това колко души са получили български лични документи. От началото на тази година новите българи са над 4600.\r\n ", "date": "2018.08.25", "title": "За 6 години: 1500 българи са се отказали от паспортите си"}
{"url": "https://www.dnes.bg/stranata/2018/08/25/4-godishno-dete-e-v-koma-padna-v-basein-v-mineralni-bani.386063", "text": "4-годишно дете от Турция е в кома с опасност за живота, след като падна в басейн в Минерални бани, съобщава \"Дарик\".\r\n\r\n\r\n\r\n\r\n", "date": "2018.08.25", "title": "4-годишно дете е в кома. Падна в басейн в Минерални бани"}
{"url": "https://www.dnes.bg/science/2018/08/25/unikalna-nahodka-rimska-glava-pri-razkopki-krai-pleven.386042", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Археолози откриха уникална находка при разкопките на античния град Улпия Ескус край плевенското село Гиген. Това е глава от статуя, а учените предполагат, че е на римски император, предава Bulgaria ON AIR.\r\nЦенната находката е открита в римско селище и представлява глава на мъж, изработена от мраморизиран варовик от Римската епоха. Смята се, че е възможно това да е част от статуя на император Аврелиан, който е бил по тези земи.\r\nТъй като най-често се откриват древни статуи без глави, археолозите продължават да търсят останалата част от статуята.\r\nСъстоянието на откритата глава показва, че във времето някой се е опитвал да смени предназначението ѝ, като я използва за каменен градеж. Разкопките в Улпия Ескус, които се финансират от Министерството на културата, продължават.\r\n ", "date": "2018.08.25", "title": "Уникална находка: Римска глава при разкопки край Плевен"}
{"url": "https://www.dnes.bg/obrazovanie/2018/08/25/niama-studenti-po-100-svobodni-mesta-v-universitetite-ni.386038", "text": "\r\n\r\n\r\n\r\nВ Технически университет – София свободните стотина местата са  разпределени между професионалните направления: \"Енергетика\"; \"Електротехника, електроника и автоматика\", \"Общо инженерство\" и \"Машиностроене\". В Стара Загора основната част от останалите незаети  места са в аграрните специалности: зооинженерство, рибовъдство и  аквакултури, екология и опазване на природната среда, агрономство.\r\r\n                    \r\n                    ЮЗУ \"Неофит Рилски\" – Благоевград запълват липсите предимно в  редовната форма на обучение- в специалност \"Право\" има 10-12 незапълнени  места, в български и китайски език има 3-4 места, математика - 5 места,  6 в специалност \"акушерство\".\r\nВъв Варненския технически бройките са  разпределени в специалностите \"Електротехника\", \"Електроника\", \"Топлотехника\" и \"Експлоатация на флота и пристанищата\".", "date": "2018.08.25", "title": "Няма студенти: По 100 свободни места в университетите ни!?"}
{"url": "https://www.dnes.bg/notifikacii/2018/08/25/uchitelka-v-ruse-napadnata-v-doma-si-ot-piiano-momiche.386040", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nМладо момиче нападна пенсионирана учителка в Русе. Инцидентът е станал предишната нощ в центъра на града, в дома на възрастно семейство, предаде.\r\nСпоред потърпевшите момичето е било под въздействието на алкохол. То е задържано, но на този етап от полицията не дават информация за самоличността му.\r\nНападението е станало около 4:00 часа рано сутринта. 75-годишната Антоанета се събудила от шум на терасата. Когато излязла, видяла непознато момиче в нетрезво състояние. То се опитало да влезе насила в къщата.\r\nАнтоанета Аркалиева разказва, че събудила мъжа си и му казала да извика полиция. Докато той чакал униформените, съпругата му чула шум от счупени стъкла. Момичетовече било влязло в стаята през прозореца.\r\nЖената се е разминала със синини и страх. Тя и съпругът ѝ, които били учители повече от 40 години, са в шок.\r\n ", "date": "2018.08.25", "title": "Учителка в Русе, нападната в дома си от пияно момиче"}
{"url": "https://www.dnes.bg/snimka-na-denia/2018/08/25/liatoto-prodyljava-jega-do-nedelia-posle-buri.386044", "text": "Днес ще преобладава слънчево време, с временни увеличения на облачността. След обяд над западните планински райони ще превали и прегърми. Ще духа слаб до умерен южен вятър и температурите слабо ще се повишат. Максималните ще са между 30 и 35 градуса, за София - около 30 градуса, сочи  на синоптиците от НИМХ при БАН.\r\nВ планините ще е предимно слънчево. След обяд над масивните от Западна България ще се развива купеста и купесто-дъждовна облачност и на отделни места ще превали и прегърми. Ще духа слаб до умерен вятър от запад-югозапад. Максималната температура на височина 1200 метра ще е около 24 градуса, на 2000 метра - около 17 градуса.\rПо Черноморието ще е предимно слънчево. Ще духа слаб до умерен предимно източен вятър. Максималните температури ще са 28-30 градуса. Температурата на морската вода ще е около 27 градуса. Вълнението на морето ще е 2-3 бала.\r\nАтмосферното налягане слабо ще се понижи и ще е малко по-ниско от средното за месеца.\r\nВ неделя, ще бъде предимно слънчево. По-късно през деня над западните и планинските райони от страната ще има временни увеличения на облачността и на места там ще има краткотрайни валежи и гръмотевици. Възможни са локални интензивни явления. В Източна България ще се усили югоизточният вятър. Максималните температури ще са между 31 и 36 градуса.\r\nВ началото на следващата седмица с обръщане на вятъра от запад-северозапад ще започне по-съществена промяна на времето.\r\nВ понеделник, 27 август, в Западна България температурите ще се понижат, ще бъде с превалявания, докато на изток през по-голямата част от деня ще остане все още горещо и предимно слънчево.\r\nПо-късно през деня и на отделни места в Източна България ще се развие купесто-дъждовна облачност и ще има краткотрайни интензивни валежи и гръмотевични бури.", "date": "2018.08.25", "title": "Лятото продължава! Жега до неделя, после – бури"}
{"url": "https://www.dnes.bg/eu/2018/08/25/za-da-se-integrirat-obshtestven-trud-za-bejanci.386045", "text": "Една година общественополезен труд би подобрила интеграцията на бежанците и приемането им от германското общество, заяви генералният секретар на консервативната партия на канцлера Ангела Меркел, цитирана от Ройтерс.\r\nМнозина членове на Християндемократическия съюз (ХДС) подкрепят или връщането на задължителната военна служба или полагането на общественополезен труд в течение на една година, каза Аннегрет Крамп-Каренбауер в интервю, публикувано днес във вестниците на германската медийна група \"Функе\" (Funke Mediengruppe) и френския в. \"Уест-Франс\".\n\n\n\r\nТя съобщи, че партията разглежда различни предложения за служба в полза на обществото, която да бъде включена в кампанията й за следващите федерални избори, но уточни, че нищо още не е решено. Самата тя имала резерви, спомняйки си разказите на майка й за едногодишната задължителна трудова повинност по времето на нацизма, пише БТА.\r\r\n                    \r\n                    По думите й обаче, много партийни членове й казали по време на проучвателна \"обиколка за изслушване\", че връщането на задължителната военна служба, отменена през 2011 г., би било добра идея и за германците, и за имигрантите.\r\nАко бежанците полагат една такава година, било доброволна или задължителна, това би спомогнало за тяхното интегриране в страната и обществото, а за населението - да приеме, че те живеят сред нас, заяви тя.", "date": "2018.08.25", "title": "За да се интегрират: Обществен труд за бежанци"}
{"url": "https://www.dnes.bg/mish-mash/2018/08/25/receptata-dnes-salata-s-kinoa-i-dresing-s-avokado.385997", "text": "\r\nПрекарва близо една година в испанския град Хихон, където овладява всички тънкости на континенталната европейска кухня. Ето защо и днес изпитва силно влечение към испанската храна с френски влияния. \r\nШеф Ангелов обича да експериментира със средиземноморската кухня, като я допълва и с нотки на азиатска пикантност. За него и екипът му е страст да съчетават вкусове от цял свят с класическите кулинарни техники. \r\nВ няколко поредни уикенди ви представяме рецепти на шеф Владимир Ангелов.\r\n\r\nВреме за приготвяне - 14 минути\r\n\r\n50 г бяла киноа \r\n50 г червена киноа\r\n40 г зелена чушка\r\n40 г червена чушка\r\n40 г жълта чушка\r\n50 г розови домати\r\n50 г рукола\r\n100 г авокадо\r\n5 г кориандър\r\n10 г лайм\r\n20 г сладко чили.\r\n\r\nСварете двата вида киноа в рамките на 10 минути, след което изчакайте да се охлади. Нарежете на конкасе розовите домати, жълтата, зелената и червената чушка.\r\nОвкусете зеленчуците с дресинг от авокадо, кориандър, лайм, сол и зехтин. Декорирайте с рукола и сладко-лютивия сос. Добавете за финал щипка кимион.\r\n", "date": "2018.08.25", "title": "Рецептата Dnes: Салата с киноа и дресинг с авокадо"}
{"url": "https://www.dnes.bg/notifikacii/2018/08/25/pri-pojar-v-spa-hotel-18-jertvi-v-kitai.386047", "text": "Пожар е избухнал тази сутрин в хотел и спа комплекс в североизточния  китайски град Харбин, при което са загинали 18 души, предадоха  световните агенции.\r\nПричината за пожара се разследва, пише БТА. Спасителната операция продължава. Засега няма данни за ранени.\r\nПожарът в четириетажната сграда, намираща се в курортната част Сън Айланд на Харбин, вече е изгасен.\r\nПодобни трагедии са чести в Китай, където правилата за пожарна  безопасност редовно се пренебрегват.18 души загинаха  и 5 бяха ранени  през април в пожар в караоке заведение в южната част на страната.\r\nПрез  миналия ноември 19 души загинаха, а 8 бяха ранени в пожар в пансион южно  от Пекин.  През май 2015 г. загинаха 38 души при пожар в старчески дом в  провинция Хънан. През 2010 г. в небостъргач с апартаменти в Шанхай при  пожар загинаха 58 души.\r\n ", "date": "2018.08.25", "title": "При пожар в Спа хотел – 18 жертви в Китай"}
{"url": "https://www.dnes.bg/kino/2018/08/25/dramatichnoto-v-semeistvoto-po-shumno-ot-bombi.384892", "text": "Какво се случва след преждевременната смърт  на майката в едно семейство разглежда норвежкият режисьор Йоаким Триер в \"По-шумни от бомби\".\r\nИсторията  събира двама братя и техният баща, които се озовават заедно неготови да приемат истината, да я преживеят. Три години от кончината на Изабел Рийд - фотограф, ходещ по най-горещите точки на земята. Изложба отбелязва смъртта на фотографа, а с това идват и спомените у близките й. \r\nНо всъщност семейството й  отдавна е свикнало с липсата й.  За  синовете й – Джона и Конрад нейната фигура се е превърнала в идеализиран образ. Човекът във фамилията, осмелил се да направи шеметна кариера, макар и за сметка на  близките си. \r\r\n                    \r\n                    Всеки от тримата помни Изабел по различен начин. Бащата Джийн опитва да е балансьорът сред децата. Ролята, която е играел винаги. Болезненото присъствие на майката или по-скоро отсъствие, продължава да витае в отношенията между тримата.\r\nТриер  улавя  ловко сътресенията в  семейството, сякаш да докаже за пореден път, че именно  драматизма  сред най-близките води след себе си истинския  апокалипсис. За военните действия всеки е чувал от новините, но онова, което се случва у дома,  може да се окаже по-болезнено и  \"По-шумно  от бомби\".\r\nРолите са поверени на Джеси Айзенбърг, Гейбриъл Бърн, Изабел Юпер и др. Гледайте филма на 25 август от 23.00 часа по телевизия .", "date": "2018.08.25", "title": "Драматичното в семейството: \"По-шумно от бомби\""}
{"url": "https://www.dnes.bg/obshtestvo/2018/08/25/4-godini-i-4-meseca-sled-smyrtta-na-aleks-pochina-bashta-i.386039", "text": "Масиран инфаркт погуби бащата на 7-годишната Александра, която бе зверски удушена от съседка през април 2014 година в Поморие. Веселин Тодоров е починал внезапно на 22-ри август на бургаското летище, съобщава \"Монитор\".\n\r\nТрагедията се разиграла посред бял ден на терминал \"пристигащи\". Тодоров пристигнал, за да посрещне гости от чужбина и да ги настани в един от хотелите си. Докато чакал туристите, той изведнъж се хванал за сърцето, свлякъл се на пода като покосен и повече не помръднал. На място била извикана линейка и реаниматори, но мъжът издъхнал за секунди и екипът не успял да направи нищо. \r\nТой бе погребан в родния си град Поморие в петък, а близки и приятели си взеха последно \"сбогом\" с него в местния храм \"Рождество Богородично\". За поклонението пристигна и бившата му съпруга Евелина Великова, с която бяха разделени повече от три години. Трагедията с дъщеричката им Алекс буквално съсипа брака им и скоро след жестокото убийство семейството се разпадна.\n\n\n\r\r\n                    \r\n                    Известният поморийски лихвар почина на 58-годишна възраст, точно 4 години и 4 месеца след убийството на най-малката си дъщеря. \n\r\nСинът му Методий, който е от първия му брак публикува във Facebook: \"Искам да се обърна към всички - ценете моментите с любимите си хора и не пропускайте възможност да споделяте всеки един щастлив момент\". \r\nЗловещата черна серия в семейството на Веселин и Евелина започнала година преди убийството на детето им. Тогава внезапно починал бащата на Евелина и дядо на Алекс. Човекът загинал неочаквано при нелепа катастрофа. Много скоро след това издъхнала и съпругата му, която си отишла от скоротечен тумор на мозъка. \n\r\nВ Поморие разказват, че преди повече от 20 години Веселин отнел два чо­вешки живота – на малко дете и баба му. Станало при катастро­фа. Той пътувал с колата си от Бургас към Поморие, и на изхода на града блъснал бабата и внучето й, докато двете пресичали на пешеходна пътека. \r\n\"Мина много вре­ме и никой не помни под­робности, но той не лежа в затвора\", казват хората в Поморие. По думите им, убитото детенце е било на същата възраст, на която бе отнет живота и собствената му дъщеря. След това Веселин направил още една катастрофа, при която помел няколко абиту­риентки в Слънчев бряг. Тогава тежко ранена е била дъщерята на един от деканите в Колежа по туризъм в Бургас, която така и не се възстановила.\r\nХората в По­морие смятат, че двой­ното убийство на пътя, което останало ненака­зано, може да тегне като прокоба над семейство­то и то да е причина за всички нещастия, които се случват в семейството. \r\nДруги пък са убедени, че черната серия от трагични случаи е вид възмездие заради лихварския бизнес на мъжа, който той въртял преди години. Самият Ве­селин Тодоров отрича да е бил лихвар.", "date": "2018.08.25", "title": "4 години и 4 месеца след смъртта на Алекс. Почина баща й!"}
{"url": "https://www.dnes.bg/obshtestvo/2018/08/25/malki-no-znaiat-cenata-na-jivota-deca-preborili-raka.386046", "text": "Това са историите на едни истински герои. Момчета и момичета, излезли като победили от битката с ракови болести. Те са деца, които знаят каква е цената на живота и разбират колко важно е да вярваш и да имаш надежда, че всичко ще бъде наред. Герои, които искат да разкажат своите истории и да помогнат на други деца, които се сблъскват с коварната болест. Как едно сдружение успява да обедини и да напомни на децата с онкохематологични заболявания, че има много като тях, водили най-тежката битка и излезли от нея като шампиони, описва Александра Димитрова за .\r\n \r\n\"Разбирах, че трябва да стоя в болницата, като питах първоначално родителите ми какво ми има, а те ми казаха, че е болест на кръвта. Впоследствие разбрах, че се казва левкемия и разбрах, че е вид рак. Тогава бях с идеята, че нямам никакво желание да ходя в Германия, но щом се налага, ще ми направят каквото трябва и ще се върна. Бях с такава идея. Никога не съм мислела, че нещо ще се случи грешно, че нещо няма да успеем. Никога не съм имала такава нагласа\".\r\n \r\nРазказът е на Кристела, която в края на 2013 година започва да боледува често. В повечето случаи вдига висока температура, има силна кашлица и се чувства уморена. В началото лекарите мислят, че е вирус. Малко по-късно решават да ѝ дадат и антибиотик, от който прави сериозна алергична реакция. След обикаляне по няколко болници на 22 декември Криси е настанена в педиатрията, където лекарите и назначават различни изследвания. За всеки случай медиците изпращат една от взетите натривки в ИСУЛ. Така става ясно, че Кристела има левкемия. На 23 декември вечерта 11-годишното момиче е преместено в Онкохематологичното отделение на ИСУЛ, а на 24-ти започва и първата и химиотерапия. След дълга битка тя успява да оздравее и да пребори болестта:\r\n \r\n\"2016 г. в края на януари ми намериха рецидив и трябваше да започнем отначало. Вкараха ме в болницата за няколко месеца, докато ме стабилизират. Вкараха ме в ремисия. Намерихме болница в Германия и отидохме за трансплантация. Донор беше баща ми. Стоях в Германия повече от 8 месеца и се върнах\".\r\n \r\nПо подобен начин започва и историята на Петър, който има силни болки в корема и също често вдига висока температура.\r\n                    \r\n                    \r\n\"Връзките с класа, които успях да натрупам в 8 клас, ги прекъснах заради тези две години. Това се промени. Приятелите, които бяха преди това, си живееха вече техния живот, а аз моя\", разказа Петър.\r\n \r\nДарина е едва на 13 години, когато родителите и разбират, че е има тумор: \"В началото много ме болеше главата и не си мислехме, че ще е нещо притеснително. Бях много спокойна, че едва ли ще е нещо страшно. Ходихме близо месец на изследвания най-различни и след това бяхме Ядрено-магнитен резонанс и тогава се оказа, че заедно с тумора, който имам, също имах и хидроцефалия. Трябваше да направим операции. Наложи се след операцията и да ми кажат какво точно има\".\r\n \r\nДнес те тримата са приятели. Запознават се благодарение на Сдружението \"Деца с онкохематологични заболявания\", което е създадено през 2010 година от родители на деца, болни от рак. Днес Пепи е почти на 17, Криси е на 16, а Дари е на 15 години. Запознават се на летните лагери, организирани от сдружението, както и покрай Световните игри за победите, на които участие взимат деца от всички краища на света, но свързани с едно – спечелили са тежката битка с рака.\r\n \r\n\"Много е позитивно и приятно да гледаш толкова много излекували се хора и да гледаш как децата в инвалидните колички взимат златни медали по лека атлетика се дава шанс на децата да се покажат като победители. Тази година беше четвъртият лагер и в Москва бях за първи път. Много обичам да си контактувам с хората от лагерите. По-лесно е да можеш да говориш свободно за взимане на кръв и костен мозък. За момента, когато бях без коса. По-весело е когато хората не те гледат като извънземно и все едно всеки момент умираш\", разказа Криси.\r\n \r\nДарина пък разказва, че когато минаваш през етапите на болестта, както и през възстановяването от нея, имаш нужда именно от приятели, които могат да разберат какво преживяваш:\r\n \r\n\"Преди да ми окапе косата, нямах никакъв проблем да излизам. Обаче след това, като ми окапа, не исках да излизам без перука. Защото няколко пъти съм приемала обиди от свои приятели, с които вече нямам контакт. След като вече трябваше да махна перуката, също ми беше трудно, защото реално хората по улицата ме гледаха и ме беше срам. Децата не го приемат, трудно може да им се обясни какво точно изпитвам аз и през какво съм преминала\".\r\n \r\nДруго дете, което наскоро става част от Сдружението, е Дамян. Той претърпява 9 операции. Неговата майка Искра разказва, че когато диагностицират детето ти с ракова болест е много трудно да не се поддаваш на емоции. Тя споделя, че дълго време е избягвала да говори за болестта на сина си, но впоследствие семейството ѝ е решило да стане част от Сдружението, а и Дамян да участва в игрите за победители в Москва.\r\n \r\n\"Москва на нас ни помогна да се отърсим от болката, от всичко преживяно и да продължим напред, защото наистина след едно такова обръщане на живота, когато всичко е било наред, а пък изведнъж се срива, ти трябва време да го осъзнаеш и да разбереш, че има надежда. Москва беше едно такова нещо, което ни даде кураж. Много надежда. Детето и ние видяхме, че има толкова много други деца, които са преживели подобни неща и продължават напред, че трябва да имат борбен дух. Дамян тогава показа, че много иска да се състезава и го иска. Това състезание му помогна да разбере, че може да продължава много добре напред\", каза Искра.\r\n \r\nИ така всяка година децата чакат следващия летен лагер. Там те правят неща типични за всеки един тийнейджър, но и намират приятели, преживели същото, което и те. Знаят какво им се е случило и че са преборили една от най-коварните болести. Знаят, че са победители в най-тежката битка.\r\n \r\nКриси, Пепи и Дари се срещат с диагностицирани деца и до днес, а на всеки минаващ през лечение сега казват това:\r\n \r\n\"Да не се страхуват да плачат. Ще е трудно, но минава! Да стискат зъби и да имат търпение. Ще се оправи всичко. Да не губят кураж! Никога да не губят надежда. Защото след всичко лошо идва нещо добро и хубаво, което ще замести всяка болка\".\r\n \r\nА Искра споделя, че най-важното за един родител, чул тежката диагноза на детето си, е да се постарае да мисли трезво:\r\n \r\n\"Да не бързат с решенията. Колкото и да налага ситуацията, колкото и да е спешна, да обмислят всяка своя стъпка, ако могат, защото са много емоциите. Нека помислят къде, кой и как ще оперира детето им, ако се налага операция\".\r\n \r\nТова са само част от многото герои. Истинските победители, преборили рака. Рядко говорим за тях, но те разказват, че искат да бъдат чути. Днес всеки от тях води нормален начин на живот, но помни през колко тежки моменти е минал. Сдружение \"Деца с онкохематологични заболявания\" успява да ги обедини и да им напомни, че има много като тях, водили най-тежката битка и излезли от нея като шампиони.\r\nЗащото надежда има и повечето деца успяват да спечелят борбата с рака. Днес всички тези герои за положителни и усмихнати момичета и момчета, които оценяват колко незначителни са повечето проблеми. Те знаят, че много хора се сблъскват с това, през което самите те са преминали, и са готови да подадат ръка и да им разкажат, че страшното ще свърши, а след него ще дойде и хубавото.", "date": "2018.08.25", "title": "Малки, но знаят цената на живота: Деца, преборили рака!"}
{"url": "https://www.dnes.bg/stranata/2018/08/25/sigurnost-kakvo-e-systoianieto-na-am-trakiia-i-hemus.386028", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\n17 моста на магистралите \"Хемус\" и \"Тракия\" са в лошо състояние, стана ясно след проверка, разпоредена след трагедията в Генуа. В момента се извършва ремонт на пет от съоръженията.\r\nДве от тях са на магистрала \"Тракия\" - на 20-и и на 37-ми км. Другите три съоръжения в ремонт са на \"Хемус\", като ремонтите трябва да приключат до ноември.\r\n\r\n\"С ремонтите на \"Хемус\"ние гарантираме, че през следващите поне десет години няма да има никаква необходимост от ремонтна дейност\", каза в предаването \"Брюксел 1\" шефът на Агенция Пътна инфраструктура инж. Светослав Глосов.\r\nЦелия разговор на Милена Милотинова с инж. Глосов можете да гледате в събота от 17:30 часа по .", "date": "2018.08.25", "title": "Сигурност: Какво е състоянието на АМ \"Тракия\" и \"Хемус\"? "}
{"url": "https://www.dnes.bg/kino/2018/08/25/zvezdi-po-cherveniia-kilim-za-otkrivaneto-na-liubovta-e-ludost.386048", "text": "\n На тържествена церемония във Варна бе открит международният филмов фестивал \"Любовта е лудост\". По традиция по червения килим пред Фестивален и конгресен център преминаха български актьори, посрещнати от жителите и гостите на града.\r\nВодещ на събитието бе Стефан А. Щерев, а награда за цялостно творчество получи Ицках Финци.\n\r\nНа 26-ото издание на фестивала ще бъдат представени над 100 игрални филма, като сред тях ще има и няколко български продукции: \"Безкрайната градина\",  \"Дъвка за балончета\", \"Вездесъщият\". Първият участва и в конкурсната програма.\r\r\n                    \r\n                    Председател на журито е продуцентът от Холандия Клаудия Ланцбергер. Ще й помагат Виктор Божинов /България/, Халмут Шобел /Германия/, Луис Диого /Португалия/.\r\nОткриването на форума бе с полския филм \"Студена война\" на Павел Павликовски, отличен със \"Златна палма\" за най-добра режисура в Кан.\r\n ", "date": "2018.08.25", "title": "Звезди по червения килим за откриването на \"Любовта е лудост\""}
{"url": "https://www.dnes.bg/stranata/2018/08/25/ogranichavat-dvijenieto-po-pytia-gabrovo-shipka-kazanlyk.386054", "text": "По повод честванията на 141-та годишнина от Шипченската епопея се ограничава движението на транзитно преминаващите превозни средства по пътя Габрово - Шипка - Казанлък от 8.00 ч. до 20.00 ч. днес, съобщиха от Агенция \"Пътна инфраструктура\".\n\r\nТранзитният трафик ще се пренасочва през Прохода на Републиката - за пътуващите от Северна към Южна България - от Русе и Велико Търново през Дебелец - Прохода на Републиката - Гурково за Казанлък, Стара Загора и Бургас; за пътуващите от Южна към Северна България през Гурково - Проход на Републиката - Дебелец за Велико Търново и Русе.\n\r\nЛокалният трафик и идващите от запад превозни средства ще бъдат пренасочвани за Габрово през Трявна - с.Белица - с.Вонеща вода - Проход на Републиката и обратно.\r\n                    \r\n                    \r\nВ област Стара Загора движението на коли ще се пренасочва към Прохода на Републиката по маршрута: Калофер - Казанлък - Гурково - Велико Търново и обратно. Пренасочването ще става при пътен възел \"Мъглиж\".\n\r\nПрез прохода \"Шипка\" ще бъдат пропускани само автобуси и автомобили с участници и гости в събитието, както и организираният междуградски автомобилен транспорт.\r\nСтана ясно и,  че държавният глава Румен Радев ще участва в тържественото отбелязване на 141 години от Шипченската епопея през Руско-турската освободителна война от 1877-1878 г., съобщиха от прессекретариата на държавния глава.\r\nПрезидентът ще се включи в туристическия поход, който в 11.45 часа ще достигне до връх Шипка.В 12.00 часа президентът и върховен главнокомандващ Въоръжените сили Румен Радев ще приеме почетния строй на Националната гвардейска част, след което ще бъде отслужена заупокойна молитва.\r\nДържавният глава ще произнесе слово и ще положи венец пред Паметника на свободата. От 13.00 часа ще се състои възстановка на шипченските боеве.\r\nВ 20.45 часа държавният глава ще приеме почетния строй на Националната гвардейска част на площад \"Възраждане\" в Габрово. Тържествена проверка-заря е от 21.05 часа.\r\n ", "date": "2018.08.25", "title": "Ограничават движението по пътя Габрово-Шипка-Казанлък"}
{"url": "https://www.dnes.bg/akoshtete-vqrvaite/2018/08/25/lyvyt-sladko-devata-salata-hrana-za-vsiaka-zodiia.385958", "text": "\r\nКогато искат храна, я искат веднага, не обичат да чакат приготвяне. Затова за тях са подходящи неща като пикантен начос, чипс или снакс - няма да чакат приготвянето, ще се насладят на вкуса и тези бързи храни са пристрастяващи - това се харесва на овните. Винаги искат още. \r\n\r\n \r\nТелецът е вероятно единствената зодия, която обича всичко и хапва всякакви храни. Да усещат вкуса на храната е любимото им нещо. Чревоугодници са и не биха отказали да пробват нещо.\r\n \r\n\r\n \r\nБлизнаците също са фенове на бързата храна, но тази, която е малко по-засищаща - сандвичи, бургери, джобове, пици. Те постоянно са в движение, пътуват, имат срещи, затова предпочитат такива ястия. \r\n \r\n\r\n \r\nРакът обожава домашната храна. Тъй като е домошар, не е изненада, че най-добре се чувства вкъщи, около масата със семейството. Обича миризмата на домашните манджи и самият процес по готвене.\r\n \r\n\r\n \r\nЛъвовете умират за сладко. Това е едно от изкушенията, които си позволяват. Ядат често торта, а не само по специални поводи и рождени дни. През лятото постоянно може да ги видите със сладолед.\r\n \r\n\r\n \r\nОгромна чиния или купа със салата е запазената марка на девата. Пресните зеленчуци ободряват девите, обичат салатата да е сочна и добре подправена. За тях е важно да се хранят здравословно и да се грижат за себе си.\r\n                    \r\n                    ", "date": "2018.08.25", "title": "Лъвът – сладко, Девата – салата: Храна за всяка зодия "}
{"url": "https://www.dnes.bg/sofia/2018/08/25/shofioryt-predizvikal-ptp-s-lineika-se-okaza-drogiran.386053", "text": "Шофьорът, причинил вчерашния инцидент на Околовръстния път в София, при който се сблъскаха автомобили с линейка се оказа дрогиран, съобщава БНТ.\n\r\nИнцидентът стана край \"Овча купел\", а автомобилът на Спешна помощ по време на инцидента е превозвал пациент.\r\nБолният от линейката веднага е бил прехвърлен в друга.\r\nКакто писа , от самия удар няма сериозно пострадали, но двама души са леко ранени.Инцидентът затрудни движението в района и то бе регулирано от пътни полицаи.\r\nОще тогава свидетели на злополуката обяснили пред органите на реда, че шофьорът, причинил катастрофата, е неадекватен. Самият той обяснил, че му прилошало. Бил е откаран в болница, където е установено, че е употребил наркотици.", "date": "2018.08.25", "title": "Шофьорът, предизвикал ПТП с линейка се оказа дрогиран"}
{"url": "https://www.dnes.bg/zvezdi/2018/08/25/iaica-meso-dieti-koi-hrani-izbiagvat-zvezdite.386004", "text": "Ровейки се по сайтовете в интернет, ежедневно се натъкваме на материали за здравословния начин на живот на звездите. Някои хора се мотивират от личната история на своя идол, за да свалят излишните килограми.  \r\nВсеки от нас има определени предпочитания към храни, като известните личности не правят изключение. Едни спортуват рано сутрин, други са на 90-дневната диета, трети разказват колко добре се чувствата от кето храненето, трети наблягат на плодове и зеленчуци... Някои консумират конкретни неща - дали заради строги диети или поради други съображения. \r\n \r\nЕто някои известни личности, които избягват определени храни, както и коментар на специалистите дали това е правилно:\r\n\r\n\r\n \r\nКасавицата от известната фамилия обяви преди време, че никога няма да вкуси свинско. Докато някои хора не могат да седнат на масата без нещо мазничко като пържола, Клоуи е в другата крайност. Дори и да не е пред нея, ако й замирише на месото, ще й се развали апетитът. Тя е на мнение, че човек се чувства по-добре от здравословна гледна точка, ако не яде толкова мазно месо като свинското. \r\n \r\nДанни на Световната здравна организация сочат, че консумацията на преработени меса като шунка, бекон, кренвирши и някои видове пържоли, повишават риска от колоректален рак с до 18 процента. Според експерти, свинското може да се замени с пилешко или телешко, които са много по-полезни и влизат в някои диети. \r\n\r\n\r\n \r\nЩастливата майка на две деца и любима на Джон Леджънт предпочита да яде жълтъците пред белтъците. Тя все още кърми и не може да спазва диети, дори няколкократно споделя в социалните мрежи, че още не е влязла във форма след раждането. Основният й принцип е да се храни по-здравословно, защото бебето й поема всичко чрез кърмата. \r\n \r\n", "date": "2018.08.25", "title": "Яйца, месо, диети... Кои храни избягват звездите?"}
{"url": "https://www.dnes.bg/sofia/2018/08/25/blokove-niknat-kato-gybi-ovcha-kupel-1-se-vdiga-na-protest.386041", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nСтоличен квартал на протест срещу застрояването. В понеделник жителите на \"Овча купел\" 1 се събират, за да изкажат недоволството си от презастрояването в района за сметка на зелени площи, детски площадки и паркоместа. \r\nЗа проблема живущите в квартала сигнализираха в платформата .\r\nВ \"Овча купел\" 1 жилищни блокове никнат като гъби. Жителите на Овча купел питат как общината защитава интересите им, като дори не са били информирани за очакваните строежи. \r\nЖители на \"Овча купел\" са готови и за протест в понеделник с надеждата някой да ги чуе.", "date": "2018.08.25", "title": "Блокове никнат като гъби. \"Овча купел\" 1 се вдига на протест"}
{"url": "https://www.dnes.bg/sofia/2018/08/25/bylgarite-bedni-vse-poveche-jiveiat-na-kredit.386051", "text": "Домакинствата у нас продължават да теглят все повече потребителски заеми, показват данните от статистиката на Българската народна банка. Над 15 на сто повече пари сме взели за покриване на сметки, купуване на дрехи, мебели, плащане на ваканции и други цели през юли в сравнение със същия период преди година, съобщава \"Труд\".\r\nЗаемите са все по-популярни и като първоначален капитал за купуване на жилище, тъй като ипотечните кредити вече рядко покриват 100% от стойността на имота. Общият обем на потребителските кредити, които са теглили домакинствата достига почти до 8.8 млрд. лв. Този тип заеми се увеличават и заради повишаването на доходите на хората в големите градове, които решават да си купят нова кола или да направят ремонт на дома си с такива средства.\n\n\r\r\n                    \r\n                    Значително по-скромно е нарастването при кредитите за бизнеса - 3.2 на сто на годишна база. За сметка на това фирмите спестяват много повече, отколкото домакинствата. Депозитите на нефинансовите предприятия са нараснали с 16.5% през юли на годишна база, докато при домакинствата ръстът е 7.3 на сто.\r\nРъстът на ипотечните кредити за периода е 9.6%. От началото на годината обемът на този тип заеми се увеличава постоянно, като сред основните причини за това са ниските лихви. За първи път отпуснатите заеми за покупка на жилище нахвърлят 10 милиарда лева.\r\nЗа пръв път от 2011 г. насам БНБ отбеляза ръст на необслужваните заеми. С 200 милиона лева се увеличават лошите и преструктурираните кредити през юли, в сравнение с преди година, показват още данните на БНБ.\r\nПодобни големи скокове в обема на необслужваните заеми между 90 и 180 дни е рядкост от 2011 г. насам. В края на миналата година и началото на 2018 г. имаше свиване на лошите и преструктурирани кредити, породено от желанието на някои банки да отпишат големи експозиции от своите баланси или да ги продадат с дискаунт на колекторски компании.\r\n ", "date": "2018.08.25", "title": "Българите - бедни. Все повече живеят на кредит"}
{"url": "https://www.dnes.bg/kino/2018/08/25/tarantino-vze-dyshteriata-na-uma-tyrman-za-noviia-si-film.386055", "text": "\r\nСветовноизвестният американски режисьор Куентин Тарантино намери ново попълнение актьори за следващия си филмов проект \"Имало едно време в Холивуд\", съобщава \"Холивуд рипортър\".\n\r\nВ новата продукция ще се снимат американската актриса и сценарист Лина Дънам, американският актьор, модел и певец Остин Бътлър и чилийската киноактриса Лоренца Изо, предаде БТА. \r\nПрави впечатление и присъствието на Мая Хоук - дъщерята на Ума Търман и Итън Хоук. Актрисата Ума Търман бе сред любимите изпълнителки на Тарантино и участва в няколко негови филма като \"Криминале\" и \"Убий Бил\".\r\nСюжетът на новия проект на Тарантино е свързан с убийството на актрисата Шарън Тейт, извършено през 1969 година от бандата на Чарлз Менсън. В Тейт ще се превъплъти актрисата Марго Роби /\"Отряд самоубийци\"/, която беше привлечена в по-ранен етап на проекта. Сред звездите в продукцията са Брад Пит и Леонардо ди Каприо.", "date": "2018.08.25", "title": " Тарантино взе дъщерята на Ума Търман за новия си филм"}
{"url": "https://www.dnes.bg/stranata/2018/08/25/prokuraturata-razsledva-padnaliia-samolet-v-balchik.386049", "text": "Окръжната прокуратура в Добрич е поела ръководството на досъдебното производство във връзка с инцидента с разбития самолет на летището в Балчик снощи, при който загина пилотът. \n\r\nТова съобщи окръжният прокурор в Добрич Пламен Николов. Изясняването на случая, по думите му, е започнало незабавно след произшествието. Той добави, че действията по разследването ще се извършват от следовател от Националната следствена служба, предаде БТА.\r\nМагистратите ще работят съвместно със специалисти от Звеното за разследване на авиационни произшествия към министерството на транспорта. Днес ще бъде извършен основен оглед на мястото на инцидента. Ще бъдат назначени съдебно-медицинска и технически експертизи, добави окръжният прокурор.\r\r\n                    \r\n                    Двуместният самолет, по информация на министерството на транспорта, се е разбил снощи на летището в Балчик. При кацането машината се е ударила силно в пистата, преобръща се и се запалва. Пилотът е загинал на място. Загиналият е на 52 години, от Варна, казаха от областната дирекция на полицията в Добрич.", "date": "2018.08.25", "title": "Прокуратурата разследва падналия самолет в Балчик"}
{"url": "https://www.dnes.bg/akoshtete-vqrvaite/2018/08/25/ne-hvyrliaite-stari-drehi-recikliraneto-e-moderno.386008", "text": "Има хора, които винаги си купуват дрехи, обувки и аксесоари по най-новите тенденции. Но за това са нужни доста средства. Разхождайки се по улиците можем да срещнем мъже и жени със странен стил. Те са различни от масата, защото не се интересуват от това какво е модерно или не, а просто носят това, което им харесва.  \r\nСара Тао е майка на три деца, която дава \"нов живот\" на старите дрехи. След като ражда първата си дъщеричка, жената трябва да пести, за да има достатъчно пари за отглеждането на бебето. Тя и мъжът й не могат да си позволят нови дрехи, тогава им хрумва идеята за рециклирането на старите, които събират прах в гардероба им. \r\n \r\nЖената не можела да използва нещата, които обличала по време на бременността, защото вече са й големи. Затова си купила най-евтината шевна машина и започнала да ги преправя. \r\n \r\nПървоначално Сара рециклирала само дрехите на своето семейство. Тя най-вече шиела за трите си деца. С течение на времето обаче много роднини и приятели започнали да я молят да преправи техни дрехи. Това довело до създаването шивашко ателие, от което в момента излизат стилни дрехи, с които всеки дизайнер може да се гордее.\r\n \r\nДвете дъщери на Сара също й помагат. \"Наложи се да ги науча как се шие с електрическа машина. Те качват някои неща в социалните мрежи, за да видят повече хора как се прави\", обяснява младата майка. По думите й, тя все още има базови умения и трябва да изкара някой курс, за да може да шие по-добре. \r\n \r\nКак огромна риза се превръща в красива туника за дете и защо една старомодна рокля не бива да се изхвърля, вижте в ", "date": "2018.08.25", "title": "Не хвърляйте стари дрехи, рециклирането е модерно! "}
{"url": "https://www.dnes.bg/notifikacii/2018/08/25/ivancheva-i-petrova-veche-v-slivenskiia-zatvor.386059", "text": "Арестуваната по дело за подкуп кметица на район \"Младост\" Десислава Иванчева и заместничката й Биляна Петрова вече ще стоят зад решетките в сливенския затвор. По нареждане на прокуратурата те са преместени от София, предава.\r\nПо план кола на Съдебната охрана трябвало да вземе Иванчева към 7.30 часа в петък и да я вози \"поетапно\", като прави почивки. В последния момент обаче графикът бил променен. \n\n\n\n\r\nОт Министерството на правосъдието уточниха, че процедурата е спазена и жените вече са преместени. Разследването срещу Иванчева и Петрова приключи и в сряда обвинителният акт бе внесен от прокуратурата в спецсъда. Практиката у нас е, когато едно дело влезе в съда, подсъдимите да сменят ареста със затвора.\rИванчева и Петрова ще са в отделението на жените без присъди. В последно време двете били в болницата на софийския затвор заради здравословни проблеми. Петрова страда от жлъчка, а Иванчева на 8 и 9 август бе в Майчин дом за изследвания, включително с ядрено-магнитен резонанс. Те трябваше да покажат дали тя има тумор и може ли да стои зад решетките.\r\n\"Още при предяването на материалите по делото пуснахме молба за промяна на мярката за неотклонение на Иванчева, но вместо да бъде насрочено заседание, прокуратурата внесе делото в съда. Това е поредното нарушение на правата й\", каза адвокат Димитър Марковски. Делото по молбата за освобождаване вече е образувано, но още не е ясно кога ще бъде разгледано. Очаква се това да стане идната седмица.", "date": "2018.08.25", "title": "Иванчева и Петрова - вече в Сливенския затвор"}
{"url": "https://www.dnes.bg/stranata/2018/08/25/pyten-incident-s-bashtata-na-prezidenta.386067", "text": "Инцидент с колата на бащата на президента е станал миналия петък, съобщава Нова тв. Автомобилът на Георги Радев участва в катастрофа с триколка на мъж с увреждания на кръгово кръстовище в Харманли. \r\nМъжът е откаран в болница. От полицията в Харманли уточниха, че в момента тече вътрешна проверка.", "date": "2018.08.25", "title": "Пътен инцидент с бащата на президента"}
{"url": "https://www.dnes.bg/akoshtete-vqrvaite/2018/08/25/8-te-otricatelni-cherti-na-zodiia-deva.386010", "text": "Всеки зодиакален знак има своите светли и тъмни страни. Нашите сенки никога не напускат съществуването ни и се появяват в определени ситуации. Така е и с Девите – тези иначе така любезни персони, които подхождат с разбиране към всеки човек, имат своите тъмни черти, които проявяват в определени ситуации.\r\n\r\nДевата обожава реда и подредбата. За нея дори най-малкото разместване на мебелите, което не е по неин вкус, е немислимо. Девата е способна да вбеси околните, преподреждайки дори коледната им украса. Прането се простира под конец и по точно определени критерии. Съдовете се редят върху сушилнята по цветове и големина. Изобщо, светът на Девата е съвършено подреден и всяко вмешателство може да предизвика яростна съпротива от страна на тази зодия.\r\r\n                    \r\n                    \r\nДевите са истински перфекционисти във всичко, което правят – не само в работата си, но и в домакинството, връзките, отглеждането на деца, приятелствата си. Никога нищо не е достатъчно добро, според тях. Понякога са склонни да се самобичуват, защото смятат, че не са се справили добре. Съответно изискванията им към другите са също големи.\r\n\r\n ", "date": "2018.08.25", "title": "8-те отрицателни черти на зодия Дева "}
{"url": "https://www.dnes.bg/stranata/2018/08/25/firmite-ne-iskat-zashtita-pri-uvolnenie-za-hora-s-uvrejdaniia.386056", "text": "Повече от половината фирми у нас искат да отпадне защитата при уволнение за хората с увреждания.  \r\nТова показва проучване на Българската търговско-промишлена палата, поръчано от bTV.\n\r\nДопитването до бизнеса е на тема: \"Как повече хора с увреждания да се включат като работещи?\". Проучването е провокирано от предложенията на държавата да се въведат квоти за наемане на хора с трайни увреждания, а когато не се изпълнят, да следват санкции.\n\r\n19 на сто от фирмите са наели човек с увреждане през последните 3 години, сочат данните. 77 на сто - не са наели такъв човек. Причините - не е имало такъв кандидат, естеството на работа не позволява, и на трето място - заради защитата, която имат срещу уволнение.\n\n\r\n                    \r\n                    \r\nПовече от половината фирми, участвали в допитването, са поискали именно отпадане на тази защита като стимул за бизнеса да наема повече хора с трайни увреждания.\n\r\nБизнесът е против да наема определен от държавата брой хора с увреждания. 35% от фирмите искат по-голяма подкрепа за  адаптиране на работните места,  45 на сто - за допълнително обучение и квалификация, а най-много - 52 на сто - искат да отпадне защитата срещу уволнение. Сега човек с увреждане може да бъде отстранен, ако инспекцията по труда го разреши.\n\r\nЦветан Симеонов, от Българската търговско-промишлена палата, обясни, че \"ако има хора, които не изкарват заплатите си в предприятието, а се ползват със защита при уволнение, това би влошило техните пазарни резултати\".\n\r\nПовечето фирми, участвали в допитването, разчитат на собствени средства, за наемането на хора с увреждания. За последните 3 години едва 17 на сто са използвали програми за субсидирана  заетост, по които са наели по 1 човек.\n\r\nТакава е гледната точка на бизнеса. Отговорът на държавата ще видим в новия закон за хората с увреждания, който се очаква да бъде публикуван за обсъждане през идната седмица. От социалното министерството лаконично казват, че в него са записани насърчителни мерки за бизнеса - субсидии, данъчни преференции, икономически стимули и облекчения.", "date": "2018.08.25", "title": "Фирмите не искат защита при уволнение за хора с увреждания"}
{"url": "https://www.dnes.bg/notifikacii/2018/08/25/lein-otslabna-do-tropicheska-buria-na-havaite.386066", "text": "Проливни дъждове продължават да се изливат над Хавайските острови, въпреки че ураганът Лейн, който преминава в района отслабна до тропическа буря, предадоха световните агенции.\r\nМетеоролози предупреждават за свлачища. На места на архипелага вече има сериозни наводнения.\r\nБурята се придвижва много бавно, което означава усложнена метеорологична обстановка през целия уикенд. На места наводненията вече бяха обявени за катастрофални, предаде БТА.\r\nКъм 0 ч. по Гринуич окото на бурята бе на 190 километра южно от столицата на Хавайските острови Хонолулу. Лейн се премества на север с 4 километра в час.\r\nПрез последните 36 часа количеството на валежите бе близо 60 сантиметра на прочутия плаж Уайкики, което доведе до неговото затваряне. Търговци и хотелиери се опитват да предпазят магазините и хотелите си от наводняване с чували с пясък.\r\nДосега най-засегнат е централният хавайски остров, на който се намира и активизиралият се вулкан Килауеа. Там за 24 часа количеството на валежите превиши 75 сантиметра.", "date": "2018.08.25", "title": "Лейн отслабна до тропическа буря на Хаваите"}
