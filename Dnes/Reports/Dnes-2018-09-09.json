{"url": "https://www.dnes.bg/notifikacii/2018/09/09/bihme-finlandiia-na-starta-na-svetovnoto-po-voleibol.387339", "text": "Националният отбор на България по волейбол смачка Финландия с 3:0 (25:21, 25:19, 25:22) в първия си мач от световното първенство, на което страната ни е домакин съвместно с Италия.\r\nСрещата в Двореца на културата и спорта във Варна изгледа и президентът Румен Радев, а в зала \"Конгресна\" родните национали ще изиграят и останалите срещи от първата фаза на шампионата.\r\n ", "date": "2018.09.09", "title": "Бихме Финландия на старта на Световното по волейбол!"}
{"url": "https://www.dnes.bg/notifikacii/2018/09/09/utroba-pod-naem-procyftiava-li-surogatnoto-maichinstvo-v-ukraina.387332", "text": "Главният прокурор Юрий Луценко заяви в средата на юли, че Украйна е една от водещите страни в света по отношение на сурогатното майчинство. Много често зад това обаче се крие търговия с хора и органи. Той даде и конкретен пример с киевската клиника за оплождане ин витро \"Bio TexCom\".\r\nПрез 2011 година италианско семейство сключва договор с украинска сурогантна майка. След раждането семейството взима момчето в Италия. Италианските власти обаче не признават семейната двойка за родители на детето. Задължителният в Италия ДНК-тест не доказва, че мъжът е генетичен баща на детето. В крайна сметка момчето е осиновено от друго италианско семейство, пише .\n                \n                \r\nСобственикът на \"Bio TexCom\" Алберт Точиловский потвърждава пред ДВ, че генният материал на мъжа не съвпада с този на детето. \"Или ембрионът, или катетерът е бил подменен по време на операцията\", предполага той. Не е изключена обаче също и човешка грешка. През юли 2018 година прокуратурата обвини Точиловский и главния лекар на клиниката в търговия с хора, документни измами и укриване на данъци.\n\r\nАко обвиненията бъдат доказани, двамата могат да получат до 15 години затвор. Точиловский, който е под домашен арест, казва, че клиниката може да бъде обвинена най-много в това, че е нарушила предписанията на здравното министерство за изкуствено оплождане. \"А за това са предвидени само административни наказания\", подчертава той.\n\r\n\n\r\nЗаместник-председателят на \"Украинското сдружение за репродуктивна медицина\" Валерий Сукин смята, че обвиненията на Главната прокуратура са неоснователни. Според него, те само ще увредят имиджа на репродуктивната медицина в Украйна. \"Обвиненията трябва да бъдат доказани пред съда\", казва той. По негови данни, през последните 18 години в Украйна са се родили 54 000 деца, оплодени изкустено. През 2016 и 2017 година са били осъществени 20 000 операции ин витро. \"Само в 380 случая става дума за сурогатно майчинство - по-малко от два процента\", подчертава Сукин.\r\nЮристката Елена Бабич казва, че тези цифри на представят пълната картина. \"Едно сурогатно майчинство може да започне, но може и да не завърши с раждане. Статистиката отчита случая, но в крайна сметка няма дете, което напуска Украйна\".\n\r\nСъщо и много украинци се възползват от сурогатното майчинство, но статистиката в Украйна не разполага с данни за чужденците, твърди Бабич. Според нея са напълно безпочвени твърденията, че Украйна била Меката на сурогатното майчинство.\n\r\n\n\r\nВалерий Сукин споделя, че в Украйна има почти 50 клиники за ин витро. Тяхната дейност се регулира чрез безброй административни предписания, а не от единен закон. Освен това никой не контролира дали клиниките за ин витро спазват предписанията.\n\r\nЕлена Бабич също смята, че сурогатното майчинство трябва да бъде регулирано със закон. Правата и задълженията на една сурогатна майка, както и тези на генетичните родители, не са законово регламентирани. В Украйна не съществува и защита срещу нарушаване на договорите за сурогатно майчинство. Няма никакви гаранции и за материално обезщетение на страните.\r\nСкандалът с \"Bio TexCom\" доведе до това, че в украинския парламент бяха внесени пет проектозакона за сурогатното майчинство. Нито един от тях обаче не предвижда задължително провеждане на ДНК-тест за генетично бащинство. Затова и Елена Бабич смята, че и в бъдеще съдилищата в страните, където този тест е задължителен, няма да признават родителските права върху родени в Украйна деца от сурогатни майки.\n\r\n\n\r\nИспанската телевизия RTVE информира, че подобни проблеми с новородени деца в Украйна имат най-малко 20 испански семейства. Според други медии, техният брой е значително по-голям. Въпросните семейства не могат да се приберат в Испания, защото испанското консулство отказва да регистрира бебетата като испански граждани. Служителите се позовават на новите европейски директиви за защита на личните данни.\n\r\nДосега принадлежността на едно дете към определени родители се извършваше с помощта на ДНК-тестове. Пробите от бащата и детето се взимаха и проверяваха в Украйна, след което биваха изпращани за проверка в Испания. Съгласно новата правна рамка, испанското външно министерство съветва гражданите да избягват ДНК-тестове в държави извън ЕС. В бъдеще такива тестове, правени в Украйна, няма да бъдат признавани в Испания. потърпевшите испански сеемйства твърдят, че гражданите на другите страни-членки на ЕС нямат подобни проблеми.\r\n \r\n", "date": "2018.09.09", "title": "Утроба под наем: Процъфтява ли сурогатното майчинство в Украйна?"}
{"url": "https://www.dnes.bg/zvezdi/2018/09/09/maniia-da-se-oblichash-kato-keit-midyltyn.387232", "text": "Жените в британското кралско семейство се отличават не само със своята естествена красота, но и с безупречен стил по отношение на дрехите и аксесоарите, които носят. Той се дължи на екип от експерти, който подбира всеки един детайл от облеклото им. Откакто стана херцогиня на Кеймбридж, Кейт се раздели с някои любими неща, които обичаше да носи преди сватбата й с принц Уилям. Същото трябваше да направи и етърва й Мегън.  \r\nСпоред строгия етикет, Кейт и Мегън могат да се лакират само с натурални цветове, защото останалите се смятат за вулгарни. Те са принудени да носят по-изчистени костюми и рокли, чийто дължина е под коленете. \r\n \r\nДжули Джеймс от Небраска се интересува доста от това какво има в гардероба на Кейт и Мегън. Тя прекарва с часове из магазините, за да намери дрехи, с които да копира стила на двете херцогини. И определено не е единствената. Има хиляди други като нея, които искат да приличат на кралските особи. \r\n \r\n38-годишната жена започва да си купува същите или подобни дрехи като тези на Кейт още по времето, когато тя е сгодена за Уилям. Тогава създава свой профил в Instagram, където качва своите модни попадения с хаштага #repliKate. Където и да се появи, Мидълтън дава хляб на много модни експерти, които веднага обясняват каква марка е облеклото й и къде може да бъде намерено. Джули следи подобни публикации и обикаля из търговските обекти за \"кралски находки\". \r\n \r\n\"Ако трябва да бъда честна, не знаех коя е Кейт Мидълтън, докато не обявиха, че се е сгодила с принц Уилям. Винаги съм се възхищавала на кралските особи, но никога не съм обръщала внимание на клюките за  тях...\", обяснява Джули. По думите й, много сайтове за дрехи онлайн предлагат дрехи като тези на херцогинята, при това на изгодни цени. Освен това нейната майка е доста талантлива й помага да си ушие част от роклите, които са по-скъпи. \r\n \r\nВ дните, в които не се облича официално, жената носи дънки и маратонки. Но е на мнение, че именно роклите като тези на Кейт може да 14842 накарат една дама да се почувства по-женствена. \"Когато пазарувам, не винаги мисля за това да копирам гардероба на Кейт. Аз съм фен на нейния стил и подсъзнателно мога да избера нещо, което по-късно ще видя на нея. Но ако ми хареса нещо нейно, мога да обърна всички магазини и интернет, за да си го набавя\", обяснява Джули. \r\n \r\nСлед като Меган Маркъл се жени за принц Хари, Джеймс започва да се интересува и от нейния стил. Тя всеки ден качва по една визия в профила си в Instagram - било то любимата на Уилям или на по-малкия му брат. \r\n \r\n", "date": "2018.09.09", "title": "Мания: Да се обличаш като Кейт Мидълтън!?"}
{"url": "https://www.dnes.bg/obshtestvo/2018/09/09/vinetkite-validni-i-za-2019-a-shte-triabva-da-se-preregistrirat.387333", "text": "Всички шофьори, чиито винетки остават валидни и за 2019-та, ще трябва да ги пререгистрират. Това предвижда законопроект, който ще бъде гласуван следващата седмица, съобщи bTV.\r\nТрансформацията ще е необходима само за шофьорите, които ще купят винетки, валидни за период и през следващата година.\r\nЗа държавата било невъзможно да създаде общ електронен регистър, тъй като за продадените от началото на годината малко над 2 милиона винетки за леки коли не се знаело кои ще са валидни и през 2019-а.\r\nПререгистрирането ще може да се прави през сайта на пътната агенция, мобилно приложение за смартфони или в пунктовете, където продават стикери.", "date": "2018.09.09", "title": "Винетките, валидни и за 2019-а, ще трябва да се пререгистрират"}
{"url": "https://www.dnes.bg/health/2018/09/09/8-hrani-i-napitki-pri-razdraznen-stomah.387224", "text": "Проблемите със стомаха са често срещани и се предизвикват най-вече от стрес, напрежение, бактерии, вируси. От тях могат да възникнат болки, спазми, неразположение. Тези състояния могат да са наистина мъчителни, защото пречат на извършването на ежедневните дейности и концентрацията.\r\nДобрата новина е, че дори болката и дискомфортът в стомаха да ви заварят някъде навън, винаги можете да хапнете нещо, което действа успокояващо на стомаха. Някои напитки също оказват изненадващо положителен ефект.\r\nКои са храните и напитките, които намаляват болки и неразположения в стомаха?\r\n\r\nНай-лесно е да изядете един банан. Той има месеста и суха структура, която влияе положително върху гастроинтестиналния тракт. Този плод е богат на фибри, подпомагащи храносмилането, намаляващи диарията, болките и спазмите в стомаха. Витамин В6 в бананите намалява подуването и газовете, успокоява мускулите на червата.\r\n                    \n                    \n                \r\nАко досега сте спазвали диета и сте наблягали предимно на пълнозърнестия и черния хляб, при проблеми със стомаха е време да похапнете малко бял добре препечен хляб. Пълнозърнестите брашна съдържат едри нерафинирани частици, които дразнят допълнително стомаха, тъй като са трудносмилаеми. Белият хляб за разлика от тях действа успокояващо и се обработва лесно.\r\n\r\n ", "date": "2018.09.09", "title": "8 храни и напитки при раздразнен стомах "}
{"url": "https://www.dnes.bg/temida/2018/09/09/advokatyt-na-vylcho-arabadjiev-toi-niama-da-se-ukrie.387335", "text": "Адвокат Илиан Василев, който защитава Вълчо Арабаджиев, обясни, че родителите на младежа го ангажирали лично.\n\n\"Лично Маринела Арабаджиева ми се обади да защитавам сина й\", обясни той в предаването \"120 минути\" по bTV.\r\nИнтерпол все още не е обявил официално на страницата си за издирването  на Ветко и Маринела Арабаджиеви, в чиито имоти при спецакция бяха  открити милиони в брой.\n\r\n\"Аз не познавам това семейство, никога не съм бил в кръга на познатите на семейство Арабаджиеви, за разлика от много магистрати\", каза още Василев.\r\nТой смята, че Вълчо Арабаджиев няма да се укрие. Вълчо е на 21 години, като последните 8 години прекарва в чужбина, а последните 5 години учи право в Лондон. Очевидно желанието на родителите му е било да навлиза в техния бизнес, заяви юристът.\r\n                    \n                    \n                Адвокатът подчерта, че за него първата и най-важна задача е била да разбере с какви аргументи прокуратурата се опитва да задържи клиента му в ареста.\n\r\nТой обясни, че на името на Вълчо е имало внесени около 2 млн. евро, но семейството е преминало през множество данъчни проверки и нарушения не са били констатирани.\n\r\n\"Притеснява ме това, което прокуратурата се опитва да пробута като доказателства, за да бъде задържано това момче. Те използват един кратък период, в който клиентът ми е бил в България, и е наел касета, където има семейно имущество\", каза защитникът.\n\r\nПо думите на адвоката на семейството са правени проверки и е установен законнен произход за около 25 млн. лева. \"Личните им пари са повече от 20 млн. лева. Част от тях в един момент са решили да внесат в банкова касета. Това е имущество на Маринела и Ветко, това са пари на физически лица, не на юридически\", обясни адвокатът.", "date": "2018.09.09", "title": "Адвокатът на Вълчо Арабаджиев: Той няма да се укрие!"}
{"url": "https://www.dnes.bg/notifikacii/2018/09/09/sled-ubiistvoto-na-germanec-ot-afganistanci-trauren-marsh-policai-na-krak.387334", "text": "Стотици полицаи са изпратени в източния германски град Кьотен, провинция Саксония-Анхалт, поради очаквана демонстрация след убийството на германец от двама афганистанци, съобщава в. \"Билд\", цитиран от ТАСС. \nСилите на реда са в повишена бойна готовност, на улицата са докарани две водни оръдия.\r\nОчаква се тази вечер в града, в бившата ГДР, да се състои траурен марш, за който призоваха крайнодесни групировки, както и контрадемонстрация, организирана от партия \"Левите\".\r\nПо-късно обаче от полицията съобщиха, че 22-годишният мъж, който загуби живота си след спречкване, е починал от остра сърдечна недостатъчност, предаде ДПА.\r\n                \n                Сърдечната недостатъчност не е имала \"пряка връзка с получените наранявания\", заяви директорът на полицията на провинция Саксония-Анхалт след първоначалната аутопсия.\r\nДвамата афганистанци, които бяха арестувани заради смъртта на мъжа, са разследвани за причиняване на тежки телесни повреди.\r\nСпоред \"Билд\", един от тях е трябвало да бъде екстрадиран от Германия. \r\nСнощи трима афганистанци влезли в спор с германка на местна детска площадка. Двама минувачи - граждани на федералната република, се намесили и се стигнало до сбиване. Първоначалните информации бяха, че германецът е бил ранен и е починал от кръвоизлив в мозъка.\r\nПрез нощта срещу 26 август в саксонския град Кемниц почина от раните си 35-годишен местен жител, намушкан с нож. По данни на следствието нападателите са били мигранти от Сирия и Ирак.\r\nДвама от тях са арестувани, а още един - иракчанин, се издирва. След инцидента в града имаше протести, понякога съпроводени с безредици, напомня ТАСС. (БТА)", "date": "2018.09.09", "title": "След убийството на германец от афганистанци: Траурен марш, полицаи на крак "}
{"url": "https://www.dnes.bg/notifikacii/2018/09/09/bylgariia-s-trudna-no-sladka-pobeda-nad-norvegiia.387336", "text": "България победи Норвегия с 1:0 в двубой от Лига 3 на Група С от Лигата на нациите, игран на стадион \"Васил Левски\".\r\nКакто преди 3 дни, така и тази вечер футболистите на селекционера Петър Хубчев стигнаха до доста труден, но сладък триумф над физически по-здравите скандинавци, които демонстрираха много организиран стил на игра.\r\nВ герой за \"лъвовете\" се превърна Радослав Василев в 58-ата минута, след като успя да се разпише при първата опасна атака на нашите момчета в мача.\r\nТака България оглави еднолично групата си с актив от 6 точки, с 3 повече от отбора на Норвегия, който е втори.", "date": "2018.09.09", "title": "България с трудна, но сладка победа над Норвегия"}
{"url": "https://www.dnes.bg/obshtestvo/2018/09/09/socialisti-s-miting-na-bratskata-mogila-v-sofiia.387338", "text": "\nДесетки социалисти отбелязаха 9 септември на Братската могила в София.\n\n \r\nСъбитието бе организирано от Градския съвет на БСП – София и Българския антифашистки съюз, предаде \"Фокус\".\r\nКулминация на тържествата по повод 9 септември в столицата бе митингът на Братската могила, където са положени костите на дейци на Българската комунистическа партия и Работническия младежки съюз, живели и работили в София и загинали в борбата против фашизма.\r\nЦветя бяха положени на могилата от името на Националния съвет на БСП и ПГ на \"БСП за България\", както и от десетки социалисти.\r\nБратската могила бе и крайната точка на Деветосептемврийското шествие, което тръгна от Борисовата градина.\r\nПреди това социалистите поднесоха цветя и на паметника на Незнайния воин, на паметника на Съветската армия и на възстановената паметна плоча на Марин Боев.", "date": "2018.09.09", "title": "Социалисти с митинг на Братската могила в София"}
{"url": "https://www.dnes.bg/zvezdi/2018/09/09/karma-privlichane-koi-zodii-sa-svyrzani-pomejdu-si-i-kak.387233", "text": "В астрологията един от основните фактори при формирането на характера на човек се счита връзката на неговия зодиакален знак с една от трите вида енергия.\r\nЗодиакалният кръг е разделен на 3 сектора, които професионалните астролози наричат ​​кръстове. Именно тези части на зодиака притежават различни видове енергия - Кардинална (Овен, Рак, Везни, Козирог), Фиксирана (Телец, Лъв, Скорпион, Водолей) и Непостоянна (Близнаци, Дева, Стрелец, Риби).\r\n \r\nElle обяснява защо и как тези енергии се различават, какво дават на своите собственици и каква кармична връзка съществува между тези знаци.\r\n\r\n\r\n \r\nВ астрологията се смята, че именно Кардиналната енергия, която започва със силния Овен и завършва с непоколебимия Козирог, се явява импулс на всичко, което съществува. Поради това представителите на кардиналния кръст се отличават с динамика, импулсивност, способността да се направи първата крачка и да се премести нещо от \"мъртва точка\". \r\n \r\nАстролозите сравняват Кардиналната енергия с гейзер - толкова мощен потенциал е скрит в представителите на този кръст. Трябва да се отбележи, че всеки един от тези знаци е отговорен за различните сфери на живота. \r\n \r\n\r\n \r\nНай-праволинейният знак, постига желаното с невероятна воля, обикновено действа сам. \r\n \r\n\r\n \r\nХората от този знак са много привързани към своите корени, произхода, традициите. Те черпят силата си от универсални ценности - уютен дом, духовна близост, любов към родната им земя. Ракът винаги изразяват своята независимост и амбиция.\r\n \r\n", "date": "2018.09.09", "title": "Карма, привличане... Кои зодии са свързани помежду си и как?"}
{"url": "https://www.dnes.bg/za-da-se-razbirame/2018/09/09/kak-da-predpazim-mozyka-ot-bydeshti-zaboliavaniia.387222", "text": "Телата ни не са създадени да бъдат вечни и колкото повече време минава от живота ни, толкова по-ясни са признаците на стареене. Тялото ни външно се изменя и това е съвсем видима промяна, но не така видим е процесът на остаряване при мозъка. \r\nНачинът ни на живот безспорно оказва влияние върху състоянието на мозъка, но това се усеща на по-късен етап в живота ни, когато нещата са почти необратими.\r\nНовите научни твърдения по темата обобщават, че ние не сме резултат само на гените, но и че можем да влияем на продължителността на живота и неговото качество чрез действията и изборите си. Така, както полагаме грижи за външния ни вид и се опитваме да забавим стареенето чрез различни естетични методи, същите усилия и дори по-големи, би трябвало да полагаме и за здравето на мозъка.\r\n                    \n                    \n                На семинар, организиран от Женското Алцхаймер движение в САЩ, на който са присъствали невролози и експерти в областта на здравето на мозъка, са коментирани начините, чрез които можем да поддържаме мозъка и да го предпазим от бъдещи увреждания и заболявания.\r\nТова са техните основни препоръки, които да следваме всеки ден за здрав и добре функциониращ мозък.\r\n\r\nМозъкът е 80 процента вода и затова дехидратацията му е сериозен проблем. Според д-р Лиса Москони, автор на книгата \"Brain Food\", цитирана от Livestrong.com, дори само 2% загуба на вода може да доведе до неврологични симптоми като замъгляване, умора, замаяност и объркване.\r\n\"Изследванията показват, че дехидратацията буквално кара мозъка да се свие\", казва тя. \"И това се случва на всеки, независимо дали сте на 20 или 90\".\r\n", "date": "2018.09.09", "title": "Как да предпазим мозъка от бъдещи заболявания? "}
{"url": "https://www.dnes.bg/stranata/2018/09/09/krimi-vecher-dvama-v-bolnica-sled-skandal-vyv-vidinsko.387337", "text": "Двама души са в болница след битов скандал във видинското село Гъмзово, съобщи говорителят на ОДМВР - Видин Лора Стефанова.\r\nСлед употреба на алкохол мъж е пробол с нож съпругата си и нейния брат. И двамата пострадали са откарани по спешност във видинската болница, където са настанени. На ранения мъж по спешност е направена операция. Извършителят е задържан, полицейски служители изясняват случая.\r\nВ София при криминален побой пострада 47-годишен мъж. Инцидентът е станал на бул. \"Цар Борис IІI\", съобщи говорителят на ЦСМП – София Катя Сунгарска за \"Фокус\". Пострадалият е с разкъсна-контузна рана на главата и съмнения за комоцио.\r\nТази вечер е открито тялото на 33-годишен мъж в езеро край Долни Богров. По първоначална информация той е издирван от три дни.", "date": "2018.09.09", "title": "Крими вечер: Двама в болница след скандал във Видинско"}
{"url": "https://www.dnes.bg/mish-mash/2018/09/09/receptata-dnes-vrachanska-salata.387228", "text": "Ето как да си приготвите нещо вкусно за похапване в почивния ден - врачанска салата.  \r\n \r\nНЕОБХОДИМИ ПРОДУКТИ:\r\n \r\n2 големи домата\r\n \r\n3-4 печени чушки\r\n \r\n1 голяма глава лук\r\n \r\n200 гр. овче сирене\r\n \r\n4-5 скилидки чесън\r\n \r\nвръзка магданоз\r\n \r\nсол, зехтин и оцет\r\n \r\nВ приготвянето няма нищо сложно, просто слагате нарязаните домати, чушки и лук в купа, добавяте натрошеното сирене, поръсвате обилно с магданоз и намачкан чесън.\r\n \r\nОвкусява се със сол, зехтин и оцет преди сервиране.Консумира се задължително с добре изстудена домашна ракия.\r\n \r\nИзточник: Wellcometomykitchen.blogspot.com\r\n \r\n\r\n ", "date": "2018.09.09", "title": "Рецептата Dnes: Врачанска салата"}
{"url": "https://www.dnes.bg/notifikacii/2018/09/09/v-rusiia-ne-iskat-da-rabotiat-po-dylgo-protestirat.387320", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Противници на плановете на руското правителство да повиши пенсионна възраст се събират днес за протести в цялата страна, информира Асошиейтед прес.\r\nДнешните демонстрации са по призив на опозиционера Алексей Навални, който в момента излежава 30-дневна присъда лишаване от свобода заради неразрешен протест по друг повод през януари. Съобщава се за единични арести.\r\nНедоволните от предложенията за пенсионна реформа, представени през юни, са от целия политически спектър.\r\nПо-рано този месец в редица градове на Русия се проведоха протести, организирани от Комунистическата партия.\r\nПланираната реформа предвижда увеличаване на пенсионната възраст с пет години, до 65 за мъжете и 60 за жените.\r\n                \n                За демонстрации със стотици участници се съобщава в Сибир и руския Далечен изток, предаде БТА.\r\nНа този фон днес в руската столица и още 80 региона се провеждат местни избори. Според анализатори настоящият кмет на Москва Сергей Собянин е без конкуренция.\r\nВижте още във видеото!\r\n ", "date": "2018.09.09", "title": "В Русия не искат да работят по-дълго, протестират"}
{"url": "https://www.dnes.bg/mish-mash/2018/09/09/nepriiatno-shumyt-ot-seshoara-mai-systariava.387323", "text": "Белият фонов шум, например от сешоара или телевизора, след като свърши програмата, може да уврежда мозъка, предупредиха американски учени, цитирани от в. \"Мейл он сънди\".\r\nПричината е, че белият шум разрушава някои химически сигнали и намалява способността на мозъка да се адаптира към идващата информация.\r\nБелият шум е произволен сигнал с равна сила на различни честоти. Напоследък е модерно той да се използва за заспиване. С него успокояват дори бебета. Препоръчва се и на страдащи от тинит, за да замаскира звънът в ушите им.\r\nТинитът се появява, когато мозъкът не може да филтрира различните звуци, улавяни от ушите. Анализирайки изследвания с животни, учените от университета на Айова стигнаха до извода, че подобен механизъм се задейства и от белия шум, дори и той да не е силен.\r\nЕфектът от белия шум върху хора обаче още не е изследван. (БТА)", "date": "2018.09.09", "title": "Неприятно! Шумът от сешоара май състарява..."}
{"url": "https://www.dnes.bg/obshtestvo/2018/09/09/tyrsiat-se-ministri-profesionalisti-da-izpylniavat-programata.387322", "text": "Кандидатите за министерските позиции ще бъдат предложени от ГЕРБ.\r\nТова заяви председателят на ПГ на ГЕРБ и  зам.-председател на партията Цветан Цветанов пред журналисти в с. Грашево.\n\n\n\nДали ще бъдат приети оставките на министрите, е въпрос на разговори, каза още той, цитиран от пресцентъра на партията.\r\nУтре партньорите във властта - ГЕРБ и Обединените патриоти, се събират отново на Коалиционен съвет. На него ще се обсъждат оставките на министрите Валентин Радев, Николай Нанков и Ивайло Московски. Те ги подадоха, за да поемат политическа отговорност за катастрофата със 17 жертви край Своге.\r\nСилата на ГЕРБ е, че в такива моменти може да поема политическа отговорност, коментира Цветанов.\r\n                    \n                    \n                По думите му вече окончателното решение ще бъде взето, след като оставките бъдат внесени в парламента.\r\n\"Миналата седмица имахме доста конструктивен разговор с коалиционните ни партньори, като очаквам утре да надградим постигнатото. Всички ние трябва да формираме политическите си решения на базата на колективната воля в коалицията\", подчерта Цветанов.\r\nПредседателят на ПГ на ГЕРБ бе категоричен, че не медиите са мястото, от което участниците в коалицията трябва да съобщават какви са техните лични очаквания и предпочитания.\r\n\"Бих се радвал, ако нашите партньори от \"Обединени патриоти\" имат единна позиция. Ние винаги сме се съобразявали с техните решения\", отбеляза Цветан Цветанов.\r\nНа въпроса какви качества трябва да притежават новите кандидати за министерските постове, Цветанов коментира: \"Това трябва да са хора с безспорни професионални качества, с професионална тежест и да бъдат ангажирани с изпълнението на управленската програма на ГЕРБ и \"Обединени патриоти\".", "date": "2018.09.09", "title": "Търсят се министри: Професионалисти, да изпълняват програмата..."}
{"url": "https://www.dnes.bg/politika/2018/09/09/ninova-chestiti-9-septemvri-poklon-veche-niama-fashizym.387316", "text": "Соцлидерката Корнелия Нинова избра социалната мрежа Facebook, за да отправи поздрав за 9 септември. \n\r\n\"На Девети септември отдаваме почит на всички, дръзнали да се изправят срещу фашизма\", написа тя \r\nЧервената шефка поддчерта, че антифашистите са мечтали за свобода, борили са се и са давали живота си за нея - в България, в Европа и в света. \n\n\n\n\r\n\"Поклон пред смелостта, вярата и саможертвата им. Нека на днешния ден почетем хората, които посветиха живота си да изградят съвременна България. И да бдим- никога повече да няма фашизъм. Честит празник\", пише още Корнелия Нинова.\n\r\nВъпреки че 9 септември е една от най-противоречивите дати в историята ни и тя все още разделя обществото, БСП ще го отбележи с редица прояви. \n                    \n                    \n                \r\nГрадският съвет на БСП - София, съвместно с Градския съвет на БАС, организира тържественото честване.\n\r\nПрограмата включва поднасяне на цветя на паметника на Незнайния воин в 17.00 часа. \r\nВ 17.10 часа ще бъдат поднесени цветя на възстановената паметна плоча на Марин Боев до алпинеума в Княжеската градина, а в 17.20 часа – на паметника на Съветската армия, съобщиха от пресцентъра на Градската организация. \n\r\nВ събитията ще участват народни представители и общински съветници. \n\r\nВ 17.30 часа от паметниците на Васил Левски и Христо Ботев в Борисовата градина ще тръгне шествие към Братската могила. \n\r\nВ 18.00 часа започва тържественият митинг на Братската могила.", "date": "2018.09.09", "title": "Нинова честити 9 септември: Поклон! Вече няма фашизъм!"}
{"url": "https://www.dnes.bg/notifikacii/2018/09/09/300-bylgari-za-iahti-v-kan-gotovi-da-poharchat-do-7-miliona.387291", "text": "Точно когато си мислим, че лятото е към своя край, Лазурният бряг ни приканва да се насладим на още топли Средиземноморски дни, вълнуващи нощи и …най-новите модели яхти!\n\r\nОт 11-ти до 16-ти септември в Кан се провежда най-голямото и престижно яхтено изложение на открито в Европа. \n\r\nПроизводителите на яхти в световен мащаб като Princess и Grand Soleil са пълни догоре със заявки за 2019 г. от сега, а след най-голямото изложение в Кан доставките ще са вече през 2020 г. Това каза за “Труд” Лъчезар Братоев, шеф на Асоциацията на яхтените пристанища и на вносителите на яхти у нас дни преди мащабния Cannes Yachting Festival, който ще се проведе от 11 до 16 септември.\n                \n                \r\nТова е нещо напълно нормално в сегмента на луксозните стоки, където вече за нов Ролекс, Ферари или чанта Hermes се чака повече от година, посочи Братоев. Той припомни, че голямото шоу във Френската Ривиера ще събере над 120 000 посетители и ценители на луксозните морски лимузини. Очакват се и над 300 българи и представители на родния бизнес елит да се потопят в тази атмосфера.\n\r\nPrincess R35 е първата яхта серийно производство, използваща система от активни хидро криле, разработена заедно с учени от Формула 1.\n\r\nПрез последните 7 години яхтеното изложение в Кан постепенно и напълно логично се превърна в най-важното и значимо събитие за любителите на яхтинга в световен мащаб. Мястото и времето са подбрани перфектно в перлата Кан и в края на сезона, когато тълпите от туристи вече ги няма, а заливът е пълен с всякакви яхти за милиони евро, а между тях дингитата, които ги обслужват, хвърчат безразсъдно като моторчета в италиански град. \n\r\nОт цялото изобилие от 600 лодки 108 са със световна премиера тук. Сред тях е Princess R35, която е първата яхта серийно производство, използваща система от активни хидро криле, разработена заедно с учени от Формула 1. Лодката, която е предизвикала най-голям интерес в българите, потвърдили посещението си в Кан, е тридесетметровата Princess BANDAZUL, която спечели наградата за яхта на 2018 г. и чийто интериор е сътворен от дизайнерите на Фенди. Голям интерес има и към катамараните.\n\r\nЯхтената индустрия е в подем и след като кризата остави на картата само доказано сериозни играчи, те излязоха от нея научили няколко урока-пазарът иска качество, надеждност, нови технологии, които да повишат комфорта и да намалят разходите за поддръжка , коментира браншовикът.\n\r\nНа българския пазар има голямо търсене на лодки между 70 и 85 фута, нови или най-много тригодишни, като цените варират от 1.6 до 4 млн. евро. \n\r\nИма засилен интерес и при супер яхтите над 30 м и доста българи идват в Кан или Монако яхт шоу през септември, за да търсят точно този размер. А цените започват от 7 млн. евро и вървят нагоре. Българите, които търсеха моторни лодки до 15 м, се ориентираха към ветроходните яхти заради по-ниска цена, по-малко разходи, а и заради удоволствието да направляват ветрилата.\n\r\nЯхтите по Черноморието си остават винаги хит за венчавки, а напоследък масово се наемат за момински и ергенски партита. Предлагат се нощни забави и разходки.", "date": "2018.09.09", "title": "300 българи за яхти в Кан, готови да похарчат до €7 милиона "}
{"url": "https://www.dnes.bg/dnes-te-kazaha/2018/09/09/09-09-2018.387319", "text": "На мястото на Борисов аз бих сменил абсолютно всички министри, защото нито един от тях не стана да каже, че декларацията на НФСБ е клеветническа и тенденциозна. Никой не защити собственото си място в правителството. Лидерът на \"Атака\" Волен Сидеров", "date": "2018.09.09", "title": "09.09.2018"}
{"url": "https://www.dnes.bg/stranata/2018/09/09/pone-dve-sedmici-shte-se-radvame-na-cigansko-liato-prez-oktomvri.387313", "text": "Както почти всяка година и този октомври ще се радваме на т.нар. \"циганско лято\". \n\r\nСпоред климатолога проф. Георги Рачев то ще продължи поне две седмици.\n\r\n\"Циганското лято\" е един особен период от една седмица, понякога до четири, но това е времето около Димитровден, когато свършва полската работа и започват дългите зимни дни. До тогава има много време, но едно съм сигурен, че \"циганско лято\" ще има, както е имало винаги. Тази година има вероятност то да продължи поне две седмици\", каза той пред \"Фокус\".\n\r\nСутрин и вечер ще е хладно студено, но пък обед, когато изгрее слънцето, ще е доста топло. \n\r\n\"Затова е и \"циганско лято\", защото продължава кратко време – няколко часа в максимума на слънцето в обедните часове\", коментира климатологът.\n                    \n                    \n                \r\nТой прогнозира, че в края на следващата седмица можем да очакваме около и над 30 градуса в по-голямата част от страната.\n\r\nСпоред него септември ще компенсира по-хладното лято. \n\r\n\"До този момент септември месец се движи между 3 и 5 градуса над нормата. Доста е топло и ще продължи да бъде топло\", каза още климатологът.\n\r\nТой поясни, че днес и утре ни очаква слабо захлаждане до към вторник. \n\r\n\"След което отново се връщаме към наднормено по отношение на температурата време. В края на следващата седмица нищо чудно ние да видим отново над половината от България температури с 30 , а и над 30 градуса. \r\nТакава е средносрочната прогноза\", каза той. \n\r\nПо думите му септември продължава като сух месец, какъвто е бил август. Проф. Рачев обясни, че това са двата месеца в годината, които общо взето са с най-малко валежи.", "date": "2018.09.09", "title": "Поне две седмици ще се радваме на \"циганско лято\" през октомври "}
{"url": "https://www.dnes.bg/sofia/2018/09/09/vijdali-li-ste-go-nameren-e-v-bezpomoshtno-systoianie.387317", "text": "СДВР търси съдействие за установяването на самоличността на доведен в Седмо РУ мъж. \r\nНа 8 септември към 21.30 часа мъжът бил открит в безпомощно състояние на ул. \"Андрей Ляпчев“, съобщиха от МВР.\r\nТой бил без документи за самоличност и е отговарял неадекватно на всички въпроси, свързани с името му, с адреса на който живее и с близки, които биха могли да го подслонят.\r\nМъжът е отведен в столичното Седмо РУ и до момента полицаите се грижат за него.\r\nОт СДВР търсят съдействие за установяването на самоличността на човека.\r\nГражданите, които го разпознаят и имат допълнителна информация за самоличността му, могат да сигнализират на тел. 112 или в най-близкото поделение на МВР.", "date": "2018.09.09", "title": "Виждали ли сте го? Намерен е в безпомощно състояние"}
{"url": "https://www.dnes.bg/notifikacii/2018/09/09/sled-spor-na-detska-ploshtadka-afganistanci-ubiha-germanec.387318", "text": "Германски младеж е убит късно снощи при сбиване с мигранти от Афганистан в град Кьотен, провинция Саксония-\r\nАнхалт, информира на сайта си в. \"Билд\", цитиран от БТА. \n Трима афганистанци влезли в спор с германка на местна детска площадка. Двама минувачи - граждани на федералната република, се намесили и се стигнало до сбиване. \n\r\n22-годишният германец бил ранен и починал в болницата от кръвоизлив в мозъка.\n\r\nЗадържани са двама заподозрени, граждани на Афганистан. \"Мотивите и конкретните обстоятелства още не се знаят, тече разследване във всички посоки\", съобщи прокуратурата в град Наумбург. \n\r\nЗагиналият има брат - десен екстремист, допълва \"Билд\".\n                \n                \r\nПрез нощта срещу 26 август в саксонския град Кемниц почина от раните си 35-годишен местен жител, намушкан с нож. По данни на следствието нападателите са били мигранти от Сирия и Ирак. \n\r\nДвама от тях са арестувани, а още един - иракчанин, се издирва. \n\r\nСлед инцидента в града имаше протести, понякога съпроводени с безредици.\n\r\n ", "date": "2018.09.09", "title": "След спор на детска площадка афганистанци убиха германец "}
{"url": "https://www.dnes.bg/obshtestvo/2018/09/09/skypo-po-skypo-liutenica-shte-ni-struva-s-blizo-37-poveche.387321", "text": "С 36,6% по-скъпо ще струва килограм домашно приготвена лютеница през тази година спрямо миналата, показват изчисления на .\n\r\nЗа направата на килограм домашна лютеница са необходими около 500 грама домати, толкова са и чушките, 50 г са морковите. Добавят се и захар, сол, олио. Сумата може да се занижи, ако се вземат предвид цените на олио и захар, които през миналата година са били съответно 2,03 за литър и 1,54 лв. за килограм. На едро захарта в момента се продава за 1,05 лв., а бутилка олио е 1,97 лв.\n\r\nСъотношението между продажбите на български домати и домати от внос през юли показва превес на количествата български домати, като съотношението е 93 към 7%.\n                    \n                    \n                \r\nПоскъпването на домашната лютеница се дължи на високите цени на зеленчуците през тази година заради дъждовете в началото на лятото. Според Мариана Милтенова от Националния съюз на градинарите в България всички плодове и зеленчуци поскъпват и тенденцията ще продължава, а при преработвателите вече се усещал недостиг на суровина.\n\r\nСпоред данни на комисията по стоковите борси за първата седмица на септември оранжерийните домати са поскъпнали с 12,5% до 1,80 лв./кг, а тези от открити площи - с 4,9% до 1,07 лв.\n\r\nПо същото време на миналата година доматите от полето са стрували 75 ст., а тези от оранжерии - 1,19 лв. Зеленият пипер е бил 93 ст., а червеният - 1,05 лв. По 67 ст./кг са се продавали морковите, килограм захар - за 1,54 лв., олиото - за 2,03 лв.\n\r\n“В Европа отчетоха най-лошата година от 40 години насам. Това ням как да не се отрази и в България, особено след като голяма част от плодовете и зеленчуците са вносни”, твърди Милтенова. Според нея подпомагането за производителите на домати, краставици, пипер и други не стимулирало производството.\n\r\nПрез следващата година по разчети на министерството на земеделието се очаквало да се постигне 10,5-11% подпомагане от себестойността и разходите за продукцията. “Ние сме чувствителни сектори, искахме да се разпредели бюджетът поравно”, коментира Милтенова.\n\r\nСпоред Георги Василев - организационен секретар на Асоциация български пипер, тенденцията за поскъпване е една и съща през това време на годината.\n\r\nЕкспертът очаква, че цената на едро ще падне, защото в момента е много висока. Но дори и след като поевтинее, пиперът пак ще е скъп.\n\r\nДо края на месеца на борсите Василев очаква да е около 80 стотинки. По 60 - 80 ст. струвала продукцията на полето, без разходи за транспорт, ДДС и опаковка.\n\r\n“Ако добивът е нисък, производителите рискуват да имат огромни загуби”, казва той.\n\r\nСпоред Василев засадените площи с пипер са с 25% по-малко спрямо миналата година. Заради големите дъждове и градушки през май-юни над 65% от посевите били унищожени. Над 90% от оцелелите пък страдат от болести, имали и много вредители и в момента се отчитал огромен недостиг на пипер.\n\r\n“Не мога да кажа колко ще е недостигът. Сега тепърва започва предлагането”, коментира експертът.\n\r\nСпоред него производителите започнали да се отдръпват от културата, заради липсата на пазарите от бившите социалистически страни.\n\r\nВ същото време държавите от Западна Европа и съседните страни на Балканите заливали България със стока на много по-ниска цена. Наложените санкции на Русия също намалили производството.\n\r\n“Всичко това доведе до това, че 13 пъти намаля производството на пипер. И ще продължава, защото на производителите не им излиза сметката. Ние произвеждаме скъпо, а субсидиите не са достатъчни”, твърди Василев. Според него субсидията трябва да е около 500 лв., а в момента е 140-150 лв.\n\r\nПрез миналата година производителите са претърпели големи загуби. През последните 10-12 години България внасяла повече пипер, отколкото произвежда. Сигурно сме единствените в света с подобна практика, коментира Василев.\n\r\nБългарските производители на зеленчуци щели да бъдат подложени на натиск заради евтин внос на домати, краставици и пипер от Турция поради рязкото обезценяване на лирата, твърдят от Центъра за икономически изследвания в селското стопанство (CAPA).\n\r\nЦената на едро на доматите в Турция в момента е около 0,17 долара/кг. Страната е четвъртият по големина производител в света с 13 млн. тона средно на година.\n\r\nВ същото време реколтата от домати у нас тази година се очаква да бъде сравнително слаба – около 138 хил. тона, като причината за това са главно неблагоприятните климатични условия, смятат анализаторите от CAPA.\n\r\nСпоред тях по-слабата реколта заедно с по-високите цени ще намали потреблението на домати в страната до 203 хил. тона, което е с около 4% по-малко в сравнение с периода 2015-2017 г.\n\r\nЗа друга основна зеленчукова култура - краставиците, се очаква производството през тази година да бъде около 59 хил. тона, а общото потребление - 77 хил. тона, или с 2% над средното за последните три години.\n\r\nПредвижданията на САРА за пипера са за производство в България в рамките на 55 хил. тона. Общото потребление на пипер в страната ще бъде около 80 хил. тона, което е с 8% по-малко от средното за периода 2015-2017 г.\n\r\nЦените на едро на пипера в ЕС също се повишават на месечна база и са в диапазона 0,6-0,7 евро за килограм, което е с 15-20% повече в сравнение с миналата година. Поскъпването щяло да се съчетае с по-лошо качество заради неблагоприятните метеологични условия.\n\r\nЗаради рекордните горещини това лято в Запдан Европа реколтата на плодове и зеленчуци на континента ще бъде най-слабата от 40 години насам, съобщава Европейската асоциация на производителите на плодове (PROFEL). Най-много от сушата в Европейския съюз са пострадали земеделците във Франция, Холандия, Германия, Великобритания, Унгария, Белгия и Полша. \n\r\nВследствие на екстремната суша Европейската комисия наскоро реши да подпомогне засегнатите държави членки чрез дерогация от изискванията за екологосъобразност и чрез предварително получаване на директните плащания и тези за развитието на селските региони.", "date": "2018.09.09", "title": "Скъпо, по-скъпо, лютеница! Ще ни струва с близо 37% повече "}
{"url": "https://www.dnes.bg/stranata/2018/09/09/nai-natovareno-na-gkpp-kulata-a-v-sofiia-pri-vladaia.387325", "text": "Движението в последния почивен ден е интензивно, съобщиха на брифинг от \"Пътна полиция\".\r\nПо данни на МВР най-голямо е натоварването на ГКПП-тата откъм Гърция, като трафикът от влизащи моторни превозни средства е най-вече на \"Кулата\". \n\n\r\nВ София най-натоварен е входът откъм Владая.\r\nЕкипи на СДВР са разположени на всички входно-изходни артерии, а на по-големите кръстовища ще се премине към ръчно регулиране на движението.\r\nВсички налични сили на \"Пътна полиция\" и \"Охранителна“ полиция\" са извадени на терен и подпомагат движението в най-уязвимите участъци, каза инспектор Петър Соколов от отдел \"Пътна полиция\".\r\n                    \n                    \n                По думите му от сутринта на територията на страната са станали три тежки катастрофи – в Габрово, Монтана и Пловдив.\r\nДвижението по автомагистрала \"Хемус\" в района на тунела \"Топли дол\" вече е възстановено. Заради инцидент със самозапалил се автомобил с газова уредба временно трафикът беше пренасочен през Врачеш по стария път.\r\nНяма пострадали при инцидента с леката кола.", "date": "2018.09.09", "title": "Най-натоварено на ГКПП \"Кулата\", а в София - при Владая"}
{"url": "https://www.dnes.bg/stranata/2018/09/09/ot-utre-montirat-noviia-zaslon-koncheto-v-pirin.387326", "text": "От 10 до 14 септември готовите елементи за новия заслон на седловината \"Кончето\" в Северен Пирин ще бъдат транспортирани на място с хеликоптер и ще започне тяхното сглобяване. Това съобщи Орлин Чачановски, председател на Асоциацията на планинските водачи в България, пред БТА.\r\nВ демонтажа на стария заслон и подготовката за строежа на новия участват над 150 доброволци от цялата страна. Те качиха на гръб близо 1500 килограма инструменти, вода, цимент, пясък, чакъл, бетон, желязо, бензин. Много хора дариха храна, вода и инертни материали.\r\nСамо през последния месец постъпиха нови 20 415 лева, с което общата сума е вече над 40 000 лева. Но с близо 70 на сто от тях трябва да бъдат покрити транспортните разходи. Кампанията за набиране на средства за строителството на новия заслон продължава, допълни Чачановски.\r\n                    \n                    \n                Старият заслон беше демонтиран и сортиран на пакети за сваляне с хеликоптер в района на хижа \"Яворов\". За съжаление по-голямата част от дървения материал е много изгнил и няма да може да се използва за възстановяване на заслона като музей, обясни Чачановски.", "date": "2018.09.09", "title": "От утре монтират новия заслон \"Кончето\" в Пирин"}
{"url": "https://www.dnes.bg/sofia/2018/09/09/kyde-niama-da-ima-voda-utre-v-stolicata.387328", "text": "На 10 септември 2018 г. (понеделник), във връзка с изграждане на сградно водопроводно отклонение на бул. „Иван Радоев“, кв. „Овча купел“, се налага спиране на водоподаването от 09:00 до 19:00 часа на клиентите на „Софийска вода”, живеещи в района на ул. „Иван Радоев“ между ул. „Боряна“ и ул. „Народно хоро“.\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Иван Радоев“ на ъгъла с ул. „Народно хоро“.\n\r\nНа 10 септември 2018 г. (понеделник), във връзка с ремонтни работи на пл. „Мургаш“, с. Подгумер, се налага спиране на водоподаването от 09:00 до 18:00 часа на клиентите на „Софийска вода”, живеещи в района на ул. „Тополите“, ул. „Спортист“, ул. „ Котева“, ул. „Изгрев“, ул. „Зора“, ул. „Брезите“, ул. „Крушова“.\n                    \n                    \n                \r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на: пл. „Мургаш“.\n\r\nНа 10 септември 2018 г. (понеделник), във връзка с изграждане на сградно водопроводно отклонение на ул. „Гьорче Петров“, жк. „Илинден“, се налага спиране на водоподаването от 10:00 до 19:00 часа на клиентите на „Софийска вода”, живеещи в района на ул. „Георче Петров“ от ул. „Иван Хаджиенев“ до бул. „Сливница“.\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул.“ Гьорче Петров“ на кръстовището с ул. „Цар Симеон“.\n\r\nНа 10 септември 2018 г. (понеделник), във връзка с прекъсване на сградно водопроводно отклонение на ул. „Грамадите“, с. Доброславци, се налага спиране на водоподаването от 13:00 до 17:00 часа на клиентите на „Софийска вода”, живеещи в района на ул. \" Грамадите\" , ул. \"Ракита\", между ул. \"Старото училище\" и ул. \"Грамадите\". \n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „ Грамадите“ на кртстовището с ул. „Габровница“. \n\r\nРемонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.\n\r\nЗасегнатите от прекъсването на водата, могат да получат повече информация от Телефонния център на “Софийска вода” АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx .\n\r\n“Софийска вода” АД предварително се извинява на своите клиенти за причинените временни неудобства!\n\r\nИнтернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.", "date": "2018.09.09", "title": "Къде няма да има вода утре в столицата?"}
{"url": "https://www.dnes.bg/notifikacii/2018/09/09/prezidentyt-na-moldova-popadna-v-katastrofa-no-e-dobre.387329", "text": "Президентът на Молдова Игор Додон присъства днес на богослужение в град Бесарабка въпреки претърпяната преди това катастрофа с кортежа му, предаде ТАСС.\r\n\"Президентът на Молдова не е пострадал, ранена е майка му\", посочи офицер от президентската охрана.\r\nКолата на президента се сблъскала с камион, който нарушил правилата за движение и се появил в насрещната лента. Инцидентът с кортежа му станал на магистралата от Стръшени  до Кълъраш.\r\nКадри, излъчени по местната телевизия \"Публика\", показват президентския автомобил обърнат по покрив.\r\nСамият Додон след инцидента съобщи, че е добре и няма нужда от медицинска помощ. (БТА)\r\n ", "date": "2018.09.09", "title": "Президентът на Молдова попадна в катастрофа, но е добре"}
{"url": "https://www.dnes.bg/mish-mash/2018/09/09/gorivo-na-osnovata-na-svetlina-i-voda-vyzmojno-li-e.387324", "text": "Учени от Кембриджкия университет установиха как да получат гориво въз основа на светлина и вода, съобщи Лайф. \r\nЗа целта у водорасли били разбудени древни гени, които отговарят за производството на кислород.\r\nУчените отбелязват, че въпросният метод за получаване на енергия е наречен биохимичен катализатор и се наблюдавал при фотосинтеза у древни водорасли.\r\nСлед известно време той изчезнал вследствие на мутации. Сега учените успели да възобновят функционирането му.\r\nАвторите на изследването поясниха, че в момента не става въпрос получените резултати да намерят незабавно приложение в промишлеността. Но по думите им, откритието ще доведе до създаване на гориво въз основа на светлина и вода.\r\nРезултатите от изследването са публикувани в Nature Energy. (БТА)", "date": "2018.09.09", "title": "Гориво на основата на светлина и вода - възможно ли е?"}
{"url": "https://www.dnes.bg/notifikacii/2018/09/09/dete-zaginalo-pri-bombardirovkite-v-siriia.387331", "text": "Малко момиченце е станало жертва на възобновените удари на сирийската армия и руски части срещу последната територия, държана от бунтовниците в Сирия, съобщиха представители на спасителните служби, цитирани от Асошиейтед прес.\n\n\r\nСпоред доброволната организация за гражданска защита \"Бели каски\" детето е загинало при бомбардировка в Хобейт, провинция Идлиб.\r\nПредставител на организацията разказа, че хеликоптери на правителствените сили са хвърляли над селото варелни бомби.\r\nСирийският център за наблюдение на правата на човека съобщи за авиоудари на сирийски и руски изтребители по градовете Латамне и Кафр Зейта в съседната провинция Хама.\r\nСпоред организацията от ударите е пострадала болницата в Латамне и дейността й е била спряна. (БТА)", "date": "2018.09.09", "title": "Дете загинало при бомбардировките в Сирия"}
{"url": "https://www.dnes.bg/notifikacii/2018/09/09/brexit-zdravna-katastrofa-hiliadi-medici-mogat-da-si-trygnat.387330", "text": "От 30 години Хубертус фон Блументал е практикуващ лекар във Великобритания. Той е силно обезпокоен от предстоящия Брекзит. Излизането на Великобритания от ЕС може да промени целия му живот, пише .\n\r\n\"След референдума атмосферата в страната се промени коренно\", казва той. Някои от пациентите му били загрижени дали сега няма да му се наложи да се върне у дома. \"Тук съм си у дома\", отговаря им лекарят, който е живял по-дълго на Острова, отколкото в Германия.\n\r\nКабинетът на Хубертус фон Блументал е в Гемлингей - малко селце близо до университетския град Кеймбридж. Работното му място не се различава от хилядите други лекарски кабинети с остаряла материална база след продължаващите от години икономии в държавното здравеопазване.\n                \n                \r\nВ тази част на графство Съри повечето жители са гласували за Брекзит. По-възрастните от тях са дълбоко свързани с традициите и нямат понятие от глобализиращата се икономика, разказва лекарят. В Кеймбридж е обратното - студентите и учените идват от цял свят и се чувстват част от глобалния елит. Те допринасят за благосъстоянието на всички и осигуряват работни места. А само на 30 километра от Кеймбридж местните жители не виждат взаимовръзките, казва фон Блументал.\n\r\nЗащо тогава хората от района са гласували за Брекзит, след като не са нито бедни, нито социално слаби? \"Виновна е ксенофобията. Пресата от години насажда у хората омраза срещу всичко чуждо\", казва лекарят и добавя, че до хората нямат почти никакви познания за ЕС.  \"Винаги съм се интересувал от британското общество и от британската политика. Решението за Брекзит обаче въздейства по-подривно и разрушително от всичко, което съм преживял тук\", уверява фон Блументал.\n\r\n\n\r\nБрекзит заплашва да се превърне в катастрофа за британската здравна система. \"Нашите пациенти са принудени да чакат все по-дълго и да се отказват от някои терапии. И в този момент здравеопазването изпитва недостиг на 10 000 лекари. Ако аз и много други сега си тръгнем, трудно ще се намерят заместници, казва докторът.\r\nПет процента от всички лекари във Великобритания са от други страни от ЕС. Почти половината от тях сега възнамеряват да напуснат Острова, алармира председателят на Британския лекарски съюз Ендрю Годард. Дори и бившият здравен министър Джеръми Хънт призна през юни, че несигурността, породена от Брекзита, \"за съжаление ще прогони някои от високо ценените ни колеги от Европа\". Хънт обеща до 2020 година да бъдат назначени 5 хиляди нови лекари.\n\r\nСамо че не е ясно откъде ще дойдат тези кадри. Държавната здравна система се опита да привлече 3 хиляди лекари от ЕС, но на призива откликнаха едва 86 души. \"Защо един европейски лекар трябва да идва тук, където не е много ясно какво от професионалната му квалификация ще бъде признато, и да рискува кариерата си?, пита Хубертус фон Блументал и добавя: \"Ние живеем в неизвестност и не знаем какво ще стане утре с нас. Уверенията не струват и пукната пара, защото следващият министър може да промени всичко само с един подпис\", допълва той. И това не се отнася само за лекарите, а също и за медицинските сестри и другия медицински персонал.\n\r\nКралското дружество на медицинските сестри е традиционна институция със седалище в Лондон. Председателката на дружеството Мария Тревърн е отправила апел към правителството да вземе под внимание последиците от Брекзита за здравната система и медицинския персонал.\n\r\nСлед референдума за Брекзит 2 хиляди медицински сестри от ЕС са напуснали и продължават да напускат. А заедно с тях си заминават опитът и познанията, които са особено важни в ключови сектори на здравеопазването. \"Имаме нужда от тези медицински работници и сме много разтревожени, защото виждаме колко са обезверени колегите ни. Ние не искаме тези медицински сестри да ни напускат, защото ценим високо техния принос за нашето общество\", казва Тревърн.\r\nПонастоящем във Великобритания не достигат 40 хиляди медицински сестри и Мария Тревърн се опасява от сериозни негативни последици за пациентите. \"Политиците не обърнаха внимание на тези проблеми, защото те мислят само за политиката, а не за общото благо\", допълва тя.\n\r\n\n\r\nХубертус фон Блументал излиза от кабинета си след работа и се отбива за малко в селския пъб. Той е силно обезпокоен от хода на преговорите между Брюксел и Лондон. \"Възможно е ситуацията да стане неудържима за нас\", казва той. Лекарят споделя, че има и план \"Б\": \"Жена ми е ирландка и работи за една световна фирма. Можем да заминем за Ирландия и да започнем там всичко отначало\", казва той.\n\r\nДали пък Брекзитът не може да бъде предотвратен до 28 март идната година? \"Много хора вярват почти сляпо в Брекзита и не искат да знаят нищо друго - не се вслушват в гласа на експертите. Ако при един втори референдум гласуват против Брекзит, ще трябва да признаят, че преди са направили грешка. А това понякога е много трудно\", казва Хубертус фон Блументал.\r\n", "date": "2018.09.09", "title": "Brexit = здравна катастрофа? Хиляди медици могат да си тръгнат"}
{"url": "https://www.dnes.bg/notifikacii/2018/09/09/shvedite-izdyrjat-poveche-migranti-ot-evropeicite.387312", "text": "Избирателните бюра отвориха тази сутрин за вота за нов парламент в Швеция, който според прогнозите ще бъде един от най-непредсказуемите и напрегнати в скандинавската страна от десетилетия на фона на разгорещения дебат за имиграцията, предаде БТА като цитира Асошиейтед прес.\n\r\nДнешните избори ще бъдат първите след решението на правителството от 2015 година да позволи на 163 000 мигранти да влязат в страна, чието население наброява 10 милиона души. \n\r\nИ макар мигрантите да са много по-малобройни в Швеция, отколкото в Германия, то на глава от населението те са най-много в сравнение с която и да била друга европейска страна.\n\r\nМного малко вероятно някоя партия да получи мнозинство или 175 места в парламента, отбелязва АП.\n                \n                \r\nНай-новото проучване на общественото мнение сочи, че управляващите социалдемократи на премиера Стефан Льовен ще претърпят големи загуби, но все пак ще бъдат победители с около 24,9 на сто от гласовете.\n\r\nСпоред проучванията крайнодесните Шведски демократи ще получат 19,1 на сто от гласовете.", "date": "2018.09.09", "title": "Шведите издържат повече мигранти от европейците"}
{"url": "https://www.dnes.bg/balkani/2018/09/09/osem-demonstranti-v-aresta-sled-protesta-v-solun.387314", "text": "Осем души са задържани на протестите срещу Преспанското споразумение в събота вечер в Солун, съобщава в електронното си издание гръцкият вестник \"Ефимерида тон синдактон\". \n Протестите бяха организирани в деня на откриването на Международния панаир в Солун, на което присъства и министър председателят на страната Алексис Ципрас. Преспанското споразумение между Атина и Скопие за името на Република Македония е особено непопулярно в Северна Гърция, предаде БТА.\n\r\nИзданието съобщава още за щети по магазини, тротоари, контейнери за смет и паркирани автомобили.\n\r\nВ полицията са били отведени 28 души, но само на 8 от тях е наложен арест.\n                    \n                    \n                \r\nИнцидентите са започнали, когато група крайнодесни привърженици са се опитали да разкъсат полицейския кордон пред кметството в опит да достигнат до конгресния център, където се е провеждало откриването на панаира. След това сблъсъците са продължили и на други места в центъра на града.\n\r\nПолицията е използвала химически вещества и зашеметяващи гранати, за да разпръсне извършителите.\n\r\nКато се позовава на агенция АНА-МПА, вестникът съобщава, че 15 полицейски служители са били ранени и са получили първа помощ.\r\n ", "date": "2018.09.09", "title": "Осем демонстранти в ареста след протеста в Солун "}
{"url": "https://www.dnes.bg/rusia/2018/09/09/evrosyiuzyt-predupredi-rusiia-za-izborite-v-iztochna-ukraina.387290", "text": "Европейският съюз предупреди Русия, че провеждането на избори в Източна Украйна ще навреди на интересите й и я призова да убеди сепаратистите да се откажат от тях.\n\r\nВ нарочно изявление говорителят на дипломатическата служба на Съюза изрази очакване “Русия да използва влиянието си върху сепаратистите” и да не се стига до вота, насрочен за 11 ноември. \n\n С не признава народните републики в Донецк и Луганск и продължава да ги смята за част от Украйна. Според европейската дипломация провеждането на местни избори в непризнатите републики противоречи на Минските споразумения, сключени между Франция, Германия, Русия и Украйна за урегулиране на положението в Източна Украйна.\n                    \n                    \n                \r\n“Европейският съюз подкрепя независимостта, суверинитета и териториалната цялост на Украйна в международно признатите й граници”, се казва в изявлението на говорителя.\n\r\nСпоред ЕС провеждането на избори във владяните от сепаратистите райони “противоречи на духа и буквата на Минските споразумения, които имат спрециални условия за организирането на местни избори в този регион”.\n\r\nБрюксел поставя изпълнението на споразуменията като условие за премахване на санкциите срещу Русия.\n\r\nУкраинското външно министерство също обяви, че няма да признае резултатите от изборите и че те няма да имат правни последици.\n\r\nНа 31 август при бомбен взрив в кафене в Донецк беше убит лидерът на самопровъзгласилата се Донецка народна република Александър Захарченко. Започналите вътрешни междуособици възродиха идеята за провеждане на избори, която беше отложена за неопределено време поради липса на необходимост от преизбирането на местните депутати. Сепаратистите обявиха, че са променили мнението си в петък и насрочиха дата за гласуването.\n\r\nОт септември 2014 г ЕС прилага дипломатически и икономически санкции срещу Русия заради подкрепата й на сепаратистите и участието й в конфликта в Източна Украйна. Забрана за пътуване в ЕС и замразяване на финансовите активи има издадено срещу 155 лица и 44 фирми.", "date": "2018.09.09", "title": "Евросъюзът предупреди Русия за изборите в Източна Украйна"}
{"url": "https://www.dnes.bg/televizia/2018/09/09/spomeni-za-pisatelia-disident-koi-i-zashto-ubi-georgi-markov.387197", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Тази неделя в семейното предаване на телевизия Bulgaria ON AIR \"Фамилно\" гостува блатовчедът на писателя дисидент Георги Марков – Любен Марков. \n\r\nНа 7 септември се навършиха 40 от покушението на моста Ватерло в Лондон, когато журналистът беше прободен със смъртоносен чадър. 4 дни по-късно умира в лондонска болница. \n\r\nСпоред Любен Марков напоследък служители на Държавна сигурност упорито се опитват да лансират тезата, че самият Георги Марков е бил от ДС и именно затова е могъл да замине за чужбина. \n\r\n\"Държавна сигурност стои зад убийството, възложител е Българската комунистическа партия и никой не смее да го каже\", заявява братовчедът на писателя. Според него по онова време в посолството в Лондон са работили много познати личности, включително синът на Мирчо Спасов. \n                    \n                    \n                \r\n\"Физическият  убиец е Франческо Голино, но не знам къде е той сега, никой не го търси\", допълва Любен Марков. \n\r\nПреди няколко години немски продуцент прави филм за Георги Марков и в него има 7 минути интервю с Голино. т.нар. Пикадили. Любен Марков разполага с цялото 47-минутно интервю с италианеца и е готов да го предостави за излъчване. \n\r\n\"Нека хората разберат кой е Франческо Голино, той е крит много дълги години\", допълва гостът. \n\r\n\"Фамилно\" започва в 10.30 ч. по телевизия .", "date": "2018.09.09", "title": "Спомени за писателя дисидент: Кой и защо уби Георги Марков?"}
{"url": "https://www.dnes.bg/stranata/2018/09/09/slyncheva-nedelia-no-na-mesta-sledobed-shte-vali.387292", "text": "Днес времето ще бъде предимно слънчево, но следобед отново ще има временни увеличения на облачността, по-значителни над източната половина от страната. На места там ще има валежи, в отделни райони и с гръмотевици. Ще духа до умерен северозападен вятър.\n\r\nМаксимални температури между 25° и 30°, в София около 25°, прогнозират синоптиците от НИМХ-БАН.\n\r\nНад Черноморието ще бъде слънчево. След обяд облачността ще започне да се увеличава и по-късно през деня и през нощта срещу понеделник на много места ще има валежи. Ще духа до умерен северозападен вятър. Максималните температури ще са между 26° и 29°. Температурата на морската вода е около 26°. Вълнението на морето ще бъде 2-3 бала.\n                    \n                    \n                \r\nВ планините времето ще бъде предимно слънчево. В следобедни часове ще има временни увеличения на облачността, но само на отделни места ще превали за кратко. Ще духа умерен до силен северозападен вятър. Максимални температури на 1200 метра около 19°, на 2000 метра – около 11°.\n\r\nПрез следващите дни времето ще бъде променливо. Повече облачност ще има над източната половина от страната и планините. На места в тези райони са възможни и краткотрайни превалявания.\n\r\nВ понеделник и вторник ще продължи да духа до умерен северозападен вятър и дневните температури слабо ще се понижат; преобладаващите максимални ще са между 23° и 28°. В сряда вятърът временно ще отслабне, после ще стане от север-североизток. В Източна България температурите ще се понижат още малко.\n\r\n\n\r\n ", "date": "2018.09.09", "title": "Слънчева неделя, но на места следобед ще вали"}
{"url": "https://www.dnes.bg/rusia/2018/09/09/putin-v-telegrama-do-kim-chen-un-verni-priiateli.387293", "text": "Руският президент Владимир Путин изпрати поздравителна телеграма до лидера на Северна Корея (КНДР) Ким Чен-ун по повод 70-ата годишнина от основаването на страната, предаде ТАСС, цитирайки Централната корейска телеграфна агенция. \n \"Приемете искрените ми поздравления по повод 70-ата годишнина от основаването на КНДР\", пише Путин, подчертавайки приятелския характер на отношенията между двете страни. Освен това руският президент изразява увереност, че Пхенян и Москва ще гарантират със съвместни усилия развитието на двустранния диалог и конструктивното сътрудничество в различни области. \n\r\n\"Това отговаря напълно на интересите на народите на нашите страни\" и подпомага укрепването на сигурността и стабилността на Корейския полуостров и в Североизточна Азия като цяло, се добавя в цитираната телеграма.\n                    \n                    \n                \r\nДнес в Пхенян ще се проведе парад по повод 70-ата годишнина от основаването на КНДР. Русия ще бъде представена на парада от председателката на горната камара на парламента Валентина Матвиенко. Вчера тя се срещна с Ким Чен-ун, по време на която предаде лично послание от Путин. Севернокорейският лидер потвърди, че е готов да посети Русия, предаде ТАСС.\n\r\nПразненствата в Северна Корея ще се фокусират върху военния парад и масовите игри, на които ще бъдат показани както усъвършенствани ракети, така и надеждите на Ким Чен-ун за подобряване на икономическото положение, отбелязва Асошиейтед прес. Днешният парад ще се състои в изключително чувствителен момент, когато усилията за намаляване на напрежението със САЩ са в застой след срещата между Ким и американския президент Доналд Тръмп в Сингапур. Вашингтон иска Ким първо да поеме ангажимент за денуклеаризация. Пхенян иска първо да бъде гарантирана сигурността му и да се сключи мирно споразумение, с което да бъде сложен официално край на Корейската война.\n\r\nВ този контекст показването на ракетите може да се сметне за нарочна провокация, отбелязва АП.\n\r\nПланираните масови игри включват хора, които държат плакати или танцуват в унисон, демонстрирайки националното единство. Тази година представлението ще има и силна икономическа тема. /БТА/", "date": "2018.09.09", "title": "Путин в телеграма до Ким Чен-ун: Верни приятели!"}
{"url": "https://www.dnes.bg/stranata/2018/09/09/goliamoto-zavryshtane-zapochna-ochakvat-se-zadrystvaniia.387294", "text": "Натоварено движение по пътищата на страната и по граничните пунктове се очаква в последния почивен ден преди новата работна седмица. \n\n Пътните власти са в очакване на интензивен трафик от завръщащи се автомобили.\r\nОчаква се граничните пунктове с Гърция да бъдат сред най-невралгичните точки, както и главен път Е-79. В началото на почивните дни на пункта \"Кулата-Промахон” се образуваха колони от чакащи автомобили, а преминаването отнемаше часове. \r\nОтделите \"Пътна полиция\" към всички областни дирекции на МВР са предприели необходимите мерки за осигуряване на засилено полицейско присъствие по основните пътища и автомагистралите и по всички входно-изходни артерии на големите градове, съобщиха властите. \r\nЕкипите по границите продължават да работят в условията на летен туристически сезон с изключително интензивен трафик, обясниха от \"Гранична полиция”. \r\n ", "date": "2018.09.09", "title": "Голямото завръщане започна, очакват се задръствания "}
{"url": "https://www.dnes.bg/obshtestvo/2018/09/09/posledno-sbogom-s-hudojnika-nikola-manev.387295", "text": "Урната с праха на художника Никола Манев ще бъде положена в двора на неговата Художествена галерия в Чирпан. \n\r\nДатата за това е избрана от семейството на твореца, който почина на 28 август в Париж, три дни преди да навърш6и 78 години.\n\n Така ще бъде изпълнено предсмъртното желание на художника да бъде погребан в града на своите родители Чирпан, където прекарал щастливо детство. Той е почетен гражданин на Чирпан от септември 1998 година.\n\r\nГолемият български художник Никола е в Пазарджик, отрасъл в Чирпан, завършва художествената гимназия в София, а през 1962 г. е приет във френската Академия по изящни изкуства, където завършва „Живопис“ в класа на проф. Морис Брианшон. Тогава се установява в парижкото ателие в „Ил Сен Луи”, но през целия си живот обикаля света и трупа впечатления за своите платна.\n                    \n                    \n                \r\nМанев има зад гърба си над 137 самостоятелни изложби в цял свят и множество групови изложби и биеналета. Над 3000 негови творби са притежание на държавни и частни колекции и музеи в над 30 страни по света.\r\n ", "date": "2018.09.09", "title": "Последно сбогом с художника Никола Манев"}
{"url": "https://www.dnes.bg/akoshtete-vqrvaite/2018/09/09/pyrva-sreshta-zadaite-tezi-3-vyprosa.387195", "text": "Първата среща е вълнуваща. Ако мине добре и харесате човека, с когото сте излезли, обикновено започвате да мечтаете за сериозна връзка. За да сте сигурни обаче, че с него искате едно и също, първо трябва да разберете какво мисли по няколко въпроса.\r\n \r\nКога последно имаше връзка?\r\n \r\nТова ще ви даде отговор на въпроса дали потенциалният ви партньор в момента се среща и с някой друг и просто има колебания относно връзката, дали скоро не е преживял болезнена раздяла и още обича друг човек. Ако наистина скоро е приключил връзка е хубаво и да попитате каква точно е била причината. Може и човекът да не е напълно искрен с вас, ако се познавате отскоро, но слушайте внимателно отговора. Ако постоянно обвинява за всичко бившата си половинка и използва обидни думи, имайте предвид, че може би връзката ще е трудна - ще ви обвинява, рядко ще поема отговорност и т.н.\r\n \r\nКакво търсиш в човека до теб?\r\n \r\nДобре е да знаете какво цени човекът, с когото излизате на среща. Забележете колко от качествата, които изброява, че харесва у другите, притежава и самият той. Обикновено човек търси у партньора си това, което е готов сам да предложи. Ако е постоянен и стабилен, вероятно ще ви отговори, че търси лоялен и честен партньор. С този въпрос ще разберете и други неща - например, ако ви отговори, че мрази драмите и не му се занимава със скандали, вероятно търси неангажираща връзка, в която просто ще се забавлявате и излизате заедно и не е готов да ви оказва подкрепа и да е твърдо до вас.\r\n\r\n", "date": "2018.09.09", "title": "Първа среща? Задайте тези 3 въпроса"}
{"url": "https://www.dnes.bg/notifikacii/2018/09/09/chetirima-ot-pytniia-ad-krai-razgrad-sa-v-tejko-systoianie.387297", "text": "Многопрофилната болница в Разград остава пълна с пострадали от вчерашната тежка катастрофа между бус със самодейци и камион на пътя между Разград и Благоево. \n\n Вчера бяха приети 18 души, от които трима са били изписани, каза пред bTV директорът на лечебното заведение д-р Гечо Жеков.\r\nНай-тежко е състоянието на 82-годишен мъж, който има кръвоизлив в главата. \r\nКонсултиран е с неврохирург от Варна и днес ще бъде транспортиран до морската ни столица за последващи интервенции.\r\nОсвен него 3 жени са в тежко състояние, като една е с руптура на черен дроб и далак. \r\nУтре ще бъде оперирана пострадала с фрактура на бедро.\r\n\"Всички екипи бяха налице и успяхме да се справим учудващо добре – 18 човека в спешно отделение на носилки, картината не е много лицеприятна”, откровен беше д-р Жеков.\r\n ", "date": "2018.09.09", "title": "Четирима от пътния ад край Разград са в тежко състояние"}
{"url": "https://www.dnes.bg/rusia/2018/09/09/iadosan-shofior-se-vriaza-sred-peshehodci-v-moskva.387299", "text": "Автомобил се е врязал днес в група пешеходци на \"Новочеркаския булевард\" в Москва. При инцидента има загинал, предаде ТАСС, позовавайки се на източник от спешните служби на руската столица.\r\nШофьорът умишлено е насочил колата към групата пешеходци след конфликт в близко кафене.\r\nПо предварителни данни в кафене на \"Новочеркаския булевард\" няколко мъже се скарали, допълва БТА. \r\nЕдиният от тях се обидил, излязъл на улицата, седнал зад волана на колата и изчакал докато другите участници в конфликта напуснат заведението. \r\nСлед това той връхлетял с колата, съобщи местната полиция и уточни, че участниците в инцидента са граждани на Киргизстан. \r\nСред пострадалите е младеж на 17 години.", "date": "2018.09.09", "title": "Ядосан шофьор се вряза сред пешеходци в Москва"}
{"url": "https://www.dnes.bg/politika/2018/09/09/9-septemvri-razdeli-obshtestvoto-bsp-shte-praznuva.387296", "text": "9 септември е една от най-противоречивите дати в историята ни и тя все още разделя обществото, но за БСП си остава празник. \n\n\n Градският съвет на БСП - София, съвместно с Градския съвет на БАС, организира тържествено честване на 9-и септември. Програмата включва поднасяне на цветя на паметника на Незнайния воин в 17.00 часа. В 17.10 часа ще бъдат поднесени цветя на възстановената паметна плоча на Марин Боев до алпинеума в Княжеската градина, а в 17.20 часа – на паметника на Съветската армия, съобщиха от пресцентъра на Градската организация.\r\nВ събитията ще участват народни представители и общински съветници.\n\r\nВ 17.30 часа от паметниците на Васил Левски и Христо Ботев в Борисовата градина ще тръгне шествие към Братската могила. \n                    \n                    \n                \r\nВ 18.00 часа започва тържественият митинг на Братската могила.\n\r\n9 септември е датата, свързана с коренна промяна – премахване на капиталистическия строй и изграждането на едно комунистическото общество. \n\r\nЗа едни комунизмът е бил по-справедливият строй, а за други 9 септември е черна дата, кървав преврат, довел до ликвидирането на демокрацията и частната собственост, почернил живота на стотици хиляди българи.\r\n  \r\nВ нощта на 8 срещу 9 септември 1944 г. е свалено правителството на Константин Муравиев и на власт идва правителство на Отечествения фронт, начело с Кимон Георгиев. Отечественият фронт взема властта в България с помощта на силите на Трети Украински фронт на Червената армия. След тази дата настъпва мащабна политическа, икономическа и социална промяна в българското общество. България скъсва с хитлеристка Германия и попада в съветската сфера на влияние.\r\n \r\nСъбитията на 9 септември са последвани от вълна на насилие. Тези масови беззакония продължават няколко месеца и са постепенно поставени под контрол от властите със създаването на т.нар. \"Народен съд\" в края на 1944 г. Според различни оценки броят на убитите през този период е между 20 000 и 40 000 души. Осъдените на смърт от т. нар. \"Народен съд\" са 2730 души - министри, депутати, журналисти, банкери, кметове, свещеници, земевладелци, учители.\r\n  \r\nСъбитията от 9 септември 1944 г. все още не са получили единодушната оценка на историците.", "date": "2018.09.09", "title": "9 септември раздели обществото, БСП ще празнува "}
{"url": "https://www.dnes.bg/notifikacii/2018/09/09/10-000-voenni-na-parad-v-phenian-bez-rech-na-kim-chen-un.387298", "text": "\nВоенен парад по повод 70-ата годишнина от основаването на Северна Корея (КНДР) се състоя в столицата Пхенян, предадоха Асошиейтед прес и ТАСС. \n\n По оценки на агенция Йонхап в парада са участвали 10 000 военни от Корейската народна армия. \n\r\nПоказани бяха и артилерийски системи, танкове и друга бойна техника, но не и междуконтинентални балистични ракети, нито балистични ракети с малък и среден обсег. В самата столица Пхенян не бяха забелязани плакати, възхваляващи значението на ядрените и ракетните разработки за КНДР, отбелязва японската агенция Киодо.\n\r\nСпоред експертите това е опит да не се нажежава атмосферата на фона на опитите за диалог със САЩ. \n                \n                \r\nДемонстрацията на междуконтинентални балистични ракети на 8 февруари на парада по повод 70-ата годишнина от основаването на севернокорейската армия предизвика негативната реакция на Япония и западните страни.\n\r\nОсвен това лидерът на КНДР Ким Чен-ун днес не произнесе реч, допълва БТА. \n\r\nВместо него това направи председателят на парламента Ким Йон-нам, който наблегна на икономическите цели на режима, а не на ядрената му сила. \n\r\nТова показва, че новата стратегия на Ким Чен-ун е да сепостави ударение върху развитието на икономиката, отбелязва АП, като посочва, че икономиката беше важна част и от концерта, организиран в навечерието на годишнината за чужди дипломати и журналисти.\n\r\nНа парада присъстваха председателката на горната камара на руския парламент Валентина Матвиенко и председателят на китайския парламент Ли Чжаншу, специален представител на президента Си Цзинпин. В края на парада Ким Чен-ун се ръкува с него.\n\r\n ", "date": "2018.09.09", "title": "10 000 военни на парад в Пхенян, без реч на Ким Чен-ун"}
{"url": "https://www.dnes.bg/tenis/2018/09/09/nashe-momche-e-na-final-na-us-open-pri-iunoshite.387301", "text": "Един от най-големите български таланти в тениса Адриан Андреев постигна голям успех. Българинът се класира за финал на Откритото първенство на САЩ на двойки, след като с партньора му - британеца Антон Матушевич, победиха италианците Джулио Зепиери и Лоренц Мусети.\n\r\nМачът предложи много зрелище и драма и приключи след 4:6, 7:5 10:6.\n\r\nВ първата част отборът на българина водеше на два пъти с пробив, но изгуби инициативата при 4:3 и допусна два поредни брейка – 4:6.\n\r\nВъв втория сет Андреев и Матушевич отново поведоха с пробив, но бяха изравнени и дори при 4:5 трябваше да спасяват мачбол. Справиха се, реализираха нов брейк и пратиха мача в решаващ тайбрек.\n\r\nТам те отново поеха контрола в първите точки, повеждайки с 6:1 и два минипробива. Италианците върнаха единия за 6:9, но отново загубиха подаването си в следващата точка, а заедно с това и мача.\n                    \n                    \n                \r\nНа финала Адриан Андреев и партньорът му ще се изправят срещу друга непоставена двойка – тази на представителите на домакините Емилио Нава и Аксел Нефве.\r\n \r\n", "date": "2018.09.09", "title": "Наше момче е на финал на US Open при юношите"}
{"url": "https://www.dnes.bg/business/2018/09/09/vreme-e-za-turshiia-chushkite-i-domatite-poevtiniavat.387303", "text": "Индексът на тържищните цени /ИТЦ/, който отразява цените на хранителните стоки на едро, се покачи тази седмица с 0,90 процента до 1,449 пункта, сочат данните на Държавната комисия по стоковите борси и тържищата /ДКСБТ/. \n\r\nДоматите от открити площи поевтиняха тази седмица със 7,95 на сто и се продават по 0,98 лева за килограм. \n\r\nГрадинските краставици поскъпват с 17,4 процента до 0,95 лева. \n\r\nКартофите поевтиняват с 8,3 на сто и се търгуват по 0,55 лева за килограм на едро.Цената на зелените чушки се понижава с 1,8 на сто до 1,10 лева. \n\r\nЧервените чушки поевтиняват с 5,4 на сто до 1,23 лева за килограм. \n\r\nКорнишоните се продават по 1,30 лв. /кг. Тиквичките поевтиняват с 5,3 на сто до 0,90 лева.\n                    \n                    \n                \r\nЯбълките поевтиняват с 11,8 на сто и се продават по 1,05 лв./кг. Прасковите поскъпват с 5,2 на сто до 1,42 лв./кг. Дините се търгуват по 0,49 лв./ кг, а пъпешите поскъпват с 5,2 на сто и се продават по 1,22 лв./кг. Гроздето поевтинява със 12,9 на сто до 1,22 лева за килограм.\n\r\nКравето сирене се търгува по 6,00 лв./кг; кашкавалът, тип \"Витоша\", се купува по 10,00 лв./кг, а олиото поскъпва с 1,5 на сто до 1,97 лева за литър. Каймата поскъпва с 1,1 на сто и се търгува по 4,62 лева за килограм. Пакетче краве масло от 125 грама поскъпва с 1,7 на сто и се търгува за 2,34 лева. Пилешкото замразено месо поскъпва с 0,8 на сто до 4,00 лева за килограм на едро в края на седмицата. Захарта се търгува по 1,05 лв./кг, а брашното тип \"500\" поевтинява с 2,4 на сто и се продава по 0,80 лева. Яйцата се продават по 0,20 лева за брой.\n\r\n ", "date": "2018.09.09", "title": "Време е за туршия - чушките и доматите поевтиняват "}
{"url": "https://www.dnes.bg/stranata/2018/09/09/samokov-na-protest-blokirat-pytia-za-dupnica.387300", "text": "Жителите на Самоков излизат на протест заради лошите пътища в района. Местните хора настояват за спешен ремонт на шосето, което свързва магистралите „Тракия” и „Струма”, както и на пътя Радуил-Боровец.\n\r\nСигнали до институциите за състоянието на пътя се подават от години и от години ремонтът предстои. Наскоро и свлачище затрудни придвижването в района.\n\r\nОт АПИ заявиха, че вече подготвят документите за рехабилитация на участъка. \n\r\nДнес жители на Самоков ще затворят за движение трасето Самоков-Дупница, както и пътя Радуил-Боровец, съобщи Нова тв. \n\r\nХората настояват регионалният министър да дойде на място и да види в какво състояние е пътят. Те твърдят, че това не е единственото свлачище по пътя, но то е най-голямото. Има още поне 10.\n                    \n                    \n                \r\nОт понеделник геолози ще вземат проби от свлачищата, за да се види каква е причината за тях. След това ще бъде изготвен технологичен проект за укрепване на най-активните. Ремонтът на пътя се е забавил, тъй като свлачищата са се активизирали отново вследствие на метеорологичните условия.\n\r\n\n\r\n ", "date": "2018.09.09", "title": "Самоков на протест, блокират пътя за Дупница"}
{"url": "https://www.dnes.bg/notifikacii/2018/09/09/buistvasht-pytnik-prizemi-samolet-okovaha-go-kato-hanibal.387304", "text": "Самолет на австралийската компанията Куонтас (Qantas), изпълняващ пряк Полет от Пърт, Западна Австралия, до Лондон, който трае 17 часа, бе принуден да се върне два часа след излитането си заради буйстващ пътник, предаде БТА като цитира ДПА.\r\nПътникът от самолет Боинг 787-9 Кю Еф 9 Дриймлайнър бил с белезници и с маска, когато полицията го отвела при кацането на самолета в Пърт през изминалата нощ.\r\nПътници разказаха пред националната телевизия Ей Би Си, чакайки за препрограмиран полет днес, че мъжът се държал странно. \r\nЗатворил се в тоалетната над един час след излитането по един от най-продължителните преки полети в света, а когато най-накрая излязъл, започнал да крещи на другите пътници и сякаш искал да започне юмручен бой. \r\n ", "date": "2018.09.09", "title": "Буйстващ пътник приземи самолет, оковаха го като Ханибал"}
{"url": "https://www.dnes.bg/zvezdi/2018/09/09/selena-gomes-na-koricata-na-elle.387230", "text": "Селена Гомес отпразнува неофициалното настъпване на есента с поредна корица за списание към биографията си. \r\nЗа корицата на октомврийското издание на Elle, Селена позира с нова прическа и розов дантелен топ.\r\n \r\nРазбира се, сред фотосесията се открояват изделия на Coach, на които тя не просто е лице, но и дизайнер за отделни колекции.\r\n \r\nСъвсем логично, като се има предвид, че певицата представи втората си капсулна колекция за бранда наскоро.\r\n \r\nВ интервюто към броя Селена Гомес разказва защо „изчезна“ от таблоидите за известно време, както и от социалните мрежи, което съвпадна с раздялата с Джъстин Бийбър.\r\n \r\nВ разговора тя обсъжда преместването си от Лос Анджелис, за да опита да се „прочисти“ от токсичната среда.\r\n \r\n„Беше такова удовлетворение“, споделя тя. „Лос Анджелис стана много клаустрофобичен за мен. Не мога да направя нищо от нещата, които правя, докато бях в Лос Анджелис. Просто е невъзможно.“, разказва Селена.\r\n \r\n", "date": "2018.09.09", "title": "Селена Гомес на корицата на Elle"}
{"url": "https://www.dnes.bg/politika/2018/09/09/bychvarova-niama-da-e-mvr-shef-a-shte-byde-li-poslanik-v-izrael.387305", "text": "Шефката на кабинета на премиера Бойко Борисов Румяна Бъчварова няма да е новия вътрешен министър. \n\r\nТя обаче не пожела да отговори дали ще бъде изпратена като посланик в Израел.\n\n \"Позицията на премиера Бойко Борисов е, че подадените след трагедията в Своге министерски оставки не се нуждаят от ново обсъждане, но коалиционните партньори мислят различно и затова съдбата на Николай Нанков, Ивайло Московски и Валентин Радев ще бъде решена на лидерски съвет\", обясни Румяна Бъчварова пред bTV.\n\r\nТя не потвърди появилата се информация, че Нанков все пак ще запази поста си.\n\r\nВицепремиерът Валери Симеонов обвини Борисов, че кадрува еднолично във властта. Според Бъчварова това не отговаря на истината. \"Много е важно с оглед на това, което искаш да постигнеш, да имаш силен механизъм, за да го наложиш и отстоиш. Централизиране на управлението и персонализиране на управлението са различни неща\", подчерта тя.\n                    \n                    \n                \r\nИ даде пример за това, че властта на Борисов даже в рамките на ГЕРБ не е абсолютна – парламентарната група на партията се е обявила против оставките на министрите.\n\r\nСимеонов заяви преди дни, че България, а не рейтингът трябва да е над всичко. \"Стана лесно да обвиняваш за всичко търсенето на рейтинг, не виждам кой е този механизъм, който ще повиши рейтинга след такова решение\", коментира Румяна Бъчварова.\n\r\nСпоред нея правителството работи добре въпреки различните коментари – включително и с участието на лидера на НФСБ и на туристическия министър Николина Ангелкова. Ще вземе ли Валери Симеонов нейното ведомство? \n\r\n\"Трябва да прецени той самият, като вицепремиер няма собствена администрация. Когато има ресорно министерство е по-лесно да изпълнява функцията си за координация\", отговори Бъчварова.\n\r\n \"Сегашното правителство е законно избрано, има мнозинство и демократичният цикъл е 4 години. Желанието да свалиш правителство в този период е подривна дейност, защото във всичките тези и критики се екстраполира личното желание на някого да дойде на власт\", коментира Бъчварова.", "date": "2018.09.09", "title": "Бъчварова няма да е МВР шеф. А ще бъде ли посланик в Израел?"}
{"url": "https://www.dnes.bg/top-novini/2018/09/09/pak-boia-pak-jertvata-e-pametnikyt-na-syvetskata-armiia.387306", "text": "\nПореден вандалски акт над Паметника на Съветската армия в София. \n\r\nНа 9 септември, една от най-спорните дати в историята ни, неизвестни засега напръскаха монумента с бяла боя. \n\r\nОсвен това заляха и стълбите към него с моторно масло. \n\n\n Служители на Столичната община, които бяха изпратени, за да изчистят паметника, обясниха пред Dnes.bg, че вандалският акт е бил извърнен около 3, 15 часа през нощта. \n\r\nЕдин от тях се беше заел да слага пясък върху моторното масло, а друг чистеше боята, така че монументът да е в нормалния си вид днес следобед, когато активисти на БСП ще поставят цветя пред него.\n                \n                \r\nНе за пръв път Паметникът на Съветската армия е обект на вандализъм. \r\nПоследният случай беше през юли миналата година, когато някой беше написал на него \"БКП са терористи\". \n\r\nПрез февруари 2014 г. пък осъмна с надписи \"Слава на Украйна\" и \"Капутин\". Над тях бе нарисувано украинско знаме, а една от фигурите на войниците от скулптурната композиция бе боядисана в цветовете на Украйна - синьо и жълто.\n\r\nПрез август 2013 г. паметникът беше с боядисани в розово войници, а под тях имаше надписи на чешки и български език: \"България се извинява !!!\" и \"Прага '68\" по повод 45 г. от потушаването на Пражката пролет, когато войски на Варшавския договор нахлуват на чешка територия. \n\r\nПрез лятото на 2011 г. войниците бяха преобразени в известни комикс герои като Супермен и Батман, а под тях авторите оставиха мото \"В крак с времето\".", "date": "2018.09.09", "title": "Пак боя, пак жертвата е Паметникът на Съветската армия "}
{"url": "https://www.dnes.bg/stranata/2018/09/09/sedmicata-zapochva-sys-slynce-gradusite-do-29-s.387307", "text": "В понеделник времето ще е слънчево.\n\r\nГлавно в следобедните часове над централните и източните райони ще има временни увеличения на облачността и на отделни места там ще превали и прегърми. Ще продължи да духа до умерен северозападен вятър. Максималните температури ще са между 24 и 29 градуса, в София - около 24 градуса, прогнозират синоптиците от НИМХ-БАН.\n\r\nНад Черноморието ще бъде предимно слънчево с временни увеличения на облачността, главно по северното крайбрежие, но само на отделни места там ще превали. Ще духа до умерен северозападен вятър. Максималните температури ще са между 25 и 27 градуса. Температурата на морската вода е 25-26 градуса. Вълнението на морето ще бъде 2-3 бала.\n                    \n                    \n                \r\nНад планините също ще бъде слънчево, след обяд с временни увеличения на облачността, но валеж е малко вероятен. Ще духа умерен северозападен вятър. Максимални температури на 1200 метра около 18 градуса, на 2000 метра - около 10 градуса.\n\r\nВъв вторник и сряда времето ще бъде променливо. На места в тези райони са възможни и краткотрайни превалявания. \n\r\nЩе продължи да духа умерен вятър, отначало от север-северозапад, а през втория ден - от север-североизток и дневните температури слабо ще се понижат; преобладаващите максимални ще са между 23 и 28 градуса, а и сутрешните в котловините на Западна България, защитени от вятъра, ще бъдат около 10 градуса.", "date": "2018.09.09", "title": "Седмицата започва със слънце, градусите до 29°С"}
{"url": "https://www.dnes.bg/sofia/2018/09/09/vijte-kyde-niama-da-ima-voda-v-sofiia-v-ponedelnik.387308", "text": "\"Софийска вода\" временно ще прекъсне водоснабдяването в някои части на столицата утре, съобщиха от дружеството.\n\r\nЗаради изграждане на сградно водопроводно отклонение на ул. \"Иван Радоев\", в кв. \"Овча купел\", се налага спиране на водоподаването от 09.00 до 19.00 ч. на живеещите в района на ул. \"Иван Радоев\" между ул. \"Боряна\" и ул. \"Народно хоро\".\n\r\nВъв връзка с ремонтни работи на пл. \"Мургаш\", в с. Подгумер, се налага спиране на водоподаването от 09.00 до 18.00 ч. на живеещите в района на ул. \"Тополите\", ул. \"Спортист\", ул. \" Котева\", ул. \"Изгрев\", ул. \"Зора\", ул. \"Брезите\", ул. \"Крушова\".\n                    \n                    \n                \r\nПоради изграждане на сградно водопроводно отклонение на ул. \"Гьорче Петров\", в жк. \"Илинден\", се налага спиране на водоподаването от 10.00 до 19.00 ч. на живеещите в района на ул. \"Георче Петров\" от ул. \"Иван Хаджиенев\" до бул. \"Сливница\".\n\r\nПрекъсване на сградно водопроводно отклонение на ул. \"Грамадите\", в с. Доброславци, е причината за спиране на водоподаването от 13.00 до 17.00 ч. на живеещите в района на ул. \" Грамадите\", ул. \"Ракита\", между ул. \"Старото училище\" и ул. \"Грамадите\".\n\r\nПри продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска.\r\n ", "date": "2018.09.09", "title": "Вижте къде няма да има вода в София в понеделник"}
{"url": "https://www.dnes.bg/politika/2018/09/09/siderov-bi-smenil-vsichki-ministri-ako-bil-na-miastoto-na-borisov.387302", "text": "Трите поискани и подадени оставки на министрите Валентин Радев, Николай Ненков и Ивайло Московски предизвикаха трусове в управляващата коалиция. \n\n\n\n\n \"По оставките нямаме единна позиция. Каракачанов и Симеонов смятат, че и тримата министри не трябва да подават оставки. Аз смятам, че това е преценка на премиера и има повече информация кого да смени. Ние ще му се доверим. На мястото на Борисов аз бих сменил абсолютно всички министри, защото нито един от тях не стана да каже, че декларацията на НФСБ е клеветническа и тенденциозна. Никой не защити собственото си място в правителството”, каза лидерът на \"Атака\" Волен Сидеров пред Нова тв.\n                    \n                    \n                \r\n\"Декларацията на НФСБ, в която се твърди, че премиерът е едноличен управник и едва ли не диктатор, е абсурдна и това не е вярно. От страна на \"Обединени патриоти” имаше доста кадрови предложения и назначения и всичко това беше приемано с разбиране от страна на премиера”, допълни Сидеров.\n\r\nПо думите му не е нужно Борисов да консултира всяка една промяна в неговата квота.\n\r\n\"Като капитан на отбора е в правото си да сменя играчи. Важното е да се върви напред”, допълни Сидеров.\n\r\nТой е на мнение, че Патриотите са започнали да се обезличават в коалицията.\n\r\n\"Живеем в едно махленско дребнотемие. В Европа стават генерални промени. За първи път пристига представител на Белия дом и казва, че иска да обедини националистическите партии. Термин, който беше табу до преди няколко години. Той казва, че национализмът е бъдещето на Европа. Всичко това минава край ушите ни все едно го няма”, коментира лидерът на \"Атака”.\n\r\nТой предложи вниманието да се насочи към важни въпроси като икономиката, доходите на населението, енергийните проекти и миграцията.\r\n ", "date": "2018.09.09", "title": "Сидеров би сменил всички министри, ако бил на мястото на Борисов "}
{"url": "https://www.dnes.bg/notifikacii/2018/09/09/jena-pochina-v-katastrofa-krai-gabrovo.387309", "text": "Млада жена на 24 години е загинала при катастрофата на пътя Габрово – Севлиево, съобщиха от полицията\r\nНяма други пострадали при инцидента. \r\nСигналът на катастрофата е подаден около 9.40.\r\nУдарили са се две коли, които са се движили в посока Севлиево. \r\nДвижението е временно пренасочено по обходен маршрут през селата Горна Росица, Гъбене и Враниловци. \r\nПътни полицаи регулират преминаването през участъка.", "date": "2018.09.09", "title": "Жена почина в катастрофа край Габрово "}
{"url": "https://www.dnes.bg/notifikacii/2018/09/09/motorist-zagina-zaradi-otneto-predimstvo-na-krystovishte.387310", "text": "Моторист загина след удар в лек автомобил в Пловдив, съобщиха от полицята. \r\nПроизшествието е станало около 10.15 часа на кръстовище в жк \"Тракия\" . \r\nПо първоначални данни джип \"Дайхатсу\" предприел завой и отнел предимството на мотоциклет Кавазаки. \r\nПри удара на място загинал 54-годишният моторист. \r\nВ колата, която се преобърнала по таван, пътували 33-годишната шофьорка и трима пасажери. \r\nЕдиният от тях, 74-годишен, и откаран в болница. \r\nПробата на водачката за алкохол е отрицателна, ще бъде тествана за наркотици, уточниха от полицейския пресцентър. \r\n ", "date": "2018.09.09", "title": "Моторист загина заради отнето предимство на кръстовище"}
{"url": "https://www.dnes.bg/zvezdi/2018/09/09/luksozna-kyshta-s-ogromen-dvor-domyt-na-bekym-v-kotsuolds.387231", "text": "Семейство Бекъм обича домашния уют. Освен в имението в графство \"Оксфордшър\", където са създали такъв, Дейвид и Виктория прекарват голяма част от времето си в своята къща в лондонския квартал Котсуолдс. Там заедно с четирите им деца релаксират през уикендите и празнуват Новогодишните празници далеч от \"очите\" на папараците. \r\nЛуксозният имот наистина е зашеметяващ. Той разполага с просторна градина, която звездната двойка скоро смята да ремонтира. В нея семейството иска да изгради малко езерце и зарази най-различни дървета и зеленчуци. \r\n \r\nВ къщата има 9 спални, които да поберат голямото семейство и близки приятели, които му гостуват от време на време. По-голяма част от помещенията са с тухлени стени, дървен под и големи прозорци, които стигат до тавана. \r\n \r\nБившата певица и дизайнер често споделя снимки от своя втори дом в социалните мрежи, на които се вижда част от интериора на всекидневната, която е обзаведена с мебели от дърво и столове, тапицирани с кадифе. \r\n \r\nЕдно от местата в къщата, около което се събира семейството по празниците, е голямата камина. Пред нея има две пейки с кожа, на които децата обикновено обичат да сядат. От лявата страна на огъня (което не е съвсем уместно предвид излъчваната топлина) е поставен масивен златен свещник. \r\n \r\nВъв всички стаи има шарени килими по пода и плюшени пердета. В една от тях е разположено пиано, на което малкият Круз обича да свири.\r\n \r\nМакар че не се слави като добра домакиня, Виктория на няколко пъти показа домашна пица и различни други тестени изделия, които е изпекла заедно с децата си в своята огромна пещ в кухнята, която е в средновековен стил. Тя обича да ги сервира на голямата дървена маса, която е идеална за повече гости. \r\n \r\n \r\n \r\n \r\n ", "date": "2018.09.09", "title": "Луксозна къща с огромен двор - домът на Бекъм в Котсуолдс"}
{"url": "https://www.dnes.bg/football/2018/09/09/bylgariia-sreshtu-norvegiia-celta-vtora-pobeda.387311", "text": "България излиза срещу Норвегия във втория си мач от турнира Лига на нациите. Срещата е тази вечер от 19:00 часа на Националния стадион \"Васил Левски\".\n\r\nСъперниците днес стартираха с победи участието си в надпреварата. \"Лъвовете\" сразиха с 2:1 Словения като гости, докато скандинавците се наложиха с 2:0 у дома над Кипър.\n\r\n\"Трикольорите\" ще атакуват върха в групата с две промени в титулярния състав. Селекционерът Петър Хубчев няма да може да използва Васил Божиков, който е контузен и бе освободен от лагера на тима. Очаква се като титуляр в лявата зона на защитата да стартира Иван Горанов. Другата промяна е свързана с десния бек. Вместо Иван Бандаловски като титуляр ще започне Страхил Попов.\n                    \n                    \n                \r\nВ центъра на халфовата линия ще си партнират Симеон Славчев и Георги Костадинов. По крилата отново ще атакуват Тодор Неделев и Кирил Десподов. Нападението ще води Ивелин Попов, а зад него ще действа авторът на двата гола срещу Словения Божидар Краев.\n\r\nНаставникът на Норвегия Ларс Лагербак загатна, че ще направи няколко промени в сравнение с тима, победил Кипър. Халфът на Генк Сандер Берге се е оплакал от лека травма и поради тази причина като титуляр вместо него ще започне Оле Салнес от Сент Етиен. Сред единадесетте ще бъде и Стефан Йохансен. В атака партньор на Джошуа Кинг ще бъде бившият футболист на Литекс Бьорн Маарс Йонсен.\n\r\n", "date": "2018.09.09", "title": "България срещу Норвегия, целта - втора победа "}
{"url": "https://www.dnes.bg/politika/2018/09/09/nankov-radev-moskovski-uspeshni-ministri-no.387315", "text": "На коалиционен съвет утре вечер се очаква да стане ясна съдбата на тримата министри, подали оставки заради тежката катастрофа край Своге, каза днес в Чипровци председателят на Народното събрание Цвета Караянчева. Тя определи министрите като \"много успешни“, предаде БНР. \n \"Всяка парламентарна група има правото да реши дали да подкрепи или да отхвърли определено предложение за министър“, каза Караянчева и прогнозира, че \"следващата седмица ще бъде интересна“.\r\n\"Подаването на оставката е политически акт, а приемането вече е съвсем друга тема. Колегите достойно постъпиха и подадоха оставки. Дори и други да дойдат, ще продължат тяхната работа, защото те бяха много успешни министри и са все още много успешни министри“, добави тя.\r\nПредседателят на НС посети Чипровци по повод честването на 330 години от избухването на Чипровското въстание.\r\n ", "date": "2018.09.09", "title": "Нанков, Радев, Московски - успешни министри, но..."}
