{"url": "https://www.dnes.bg/obshtestvo/2019/01/14/darenata-hrana-ot-biznesa-dvoino-po-malko.399182", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Двойно по-малко са даренията на храна от бизнеса за последните две години, каза изпълнителният директор на Българската хранителна банка Цанка Миланова.\r\nТя обясни в предаването \"Директно\" по , че причината е в закона, който трябваше да освободи дарената храна от ДДС.\r\nВместо да улесни бизнеса, законът затрудни всички с изискването за задължителна маркировка. Това излиза по-скъпо за производителите на храна и Миналова изрази надежда, че с промяна в текстовете тази пречка ще бъде елиминирана.\r\n ", "date": "2019.01.14", "title": "Дарената храна от бизнеса - двойно по-малко"}
{"url": "https://www.dnes.bg/eu/2019/01/14/spor-mejdu-vatikana-i-rim-za-jylti-stotinki.399113", "text": "Какво прави всеки турист, когато отиде в Рим? Опитва се да зърне папата, а след това е почти задължително да вземе монета и да я хвърли във фонтана \"Ди Треви\", пожелавайки си нещо хубаво.\r\nВъпросното \"съкровище\" на дъното на прочутия фонтан всяка година се дарява на католическата църква за благотворителност. А то наистина е голямо – от \"Ди Треви\" годишно се вадят близо 1,5 милиона евро и сега е на път да скара католическата общност и кмета на града.\r\nВирджиния Раги иска да похарчи монетите, събрани през 2018 година, за да подобри инфраструктурата на Рим, пренебрегвайки традицията – парите да бъдат дарявани на католическата църква. Но духовниците не са съгласни.\r\n                    \n                    \n                Според тях, това решение ще се отрази на бедните, които всяка година чакат тази благотворителност.\r\nМедиите в Италия също са на страната на църквата, като някои от тях излязоха със заглавия на първа страница: \"Пари, взети от бедните\".\r\nКъм тях се присъединяват и потребителите на социалните мрежи, които също молят градския съвет да отхвърли предложението на Раги и парите да не отидат за закърпването на разпадащите се пътища.\r\nНо това далеч не отговаря на желанията, които жителите на Рим имаха през октомври. Тогава те излязоха на протест, недоволни от факта, че Вирджиния Раги не успява да изпълни обещанията си, които е дала като кмет и Вечният град тъне в мръсотия, а улиците са осеяни с дупки.\r\nФонтанът \"Ди Треви\" е на около 300 години. Хвърлянето на монети в него става традиция, след като Франк Синатра участва във филма \"Три монети във фонтана\" през 1954 г. и, разбира се, хвърля пенита в \"Ди Треви\".", "date": "2019.01.14", "title": "Спор между Ватикана и Рим за... жълти стотинки "}
{"url": "https://www.dnes.bg/notifikacii/2019/01/14/baba-ostavi-iz-stara-zagora-12-bona-za-apashi.399144", "text": "75-годишна жена е станала жертва на телефонна измама със сумата от 12 000 лева, съобщиха от МВР.\r\nКриминалисти от старозагорското Първо РУ разследват телефонната измама.\r\nНа 12 януари сигнал за случилото се подала потърпевшата жена.\r\nТя обяснила, че предния била заблудена, че помага на полицията да залови телефонни измамници.\r\nТака бабата оставила на две места в областния град общо 12 000 лева.\r\nПо случая е образувано досъдебно производство.", "date": "2019.01.14", "title": "Баба остави из Стара Загора 12 бона за апаши"}
{"url": "https://www.dnes.bg/balkani/2019/01/14/luks-sred-pustoshta-stotici-zamyci-chakat-kupuvachi-v-turciia.399108", "text": "Замък до замък, палат до палат – в малко градче в турската провинция Болу стотици луксозни сгради са нанизани като приказна броеница, но въпреки това стоят празни.\r\nНад 700 замъка с кули превръщат новосъздаденото селище по средата на пътя между Истанбул и Анкара в нещо, излязло от приказките. Мястото обаче не кипи от живот, както би трябвало, а напротив – луксозните палати за продан стоят празни, обградени от бодлива тел.\r\nРегионът се радва на голяма популярност заради красивите гори и многото туристически пътеки. Затова турски строителен концерн решава именно това да е мястото на приказното селище и инвестира над 100 млн. долара с надеждата, че платежоспособните клиенти веднага ще започнат да прииждат, предават от .\r\n                    \n                    \n                Съвсем (не)приказната реалност, обаче, е друга. Климатът в Турция се влошава, икономиката се стеснява, турската лира се обезценява все повече и трудно биха се намерили хора, готови да похарчат над 500 000 долара, за да си купят подобен палат. Така грандиозните планове на фирмата инвеститор се провалят и е принудена да обяви фалит.\r\nОсвен това, приказното селище се намира на 3 км от центъра най-близкия град и в една местност, която не предлага особено много възможности, включително и земеделие.\r\n\r\n  ", "date": "2019.01.14", "title": "Лукс сред пустошта: Стотици замъци чакат купувачи в Турция"}
{"url": "https://www.dnes.bg/stranata/2019/01/14/na-lov-za-fazani-vyzrasten-lovdjiia-se-prostrelia.399171", "text": "Седемдесет и три годишен ловджия се е самопрострелял по време на групов лов за фазани в района на русенското село Малко Враново. Това съобщиха от полицията в крайдунавския град.\r\nПо време на лова вчера мъжът прескочил малък напоителен канал, подхлъзнал се и паднал, като изтървал законно притежаваната си пушка. После я издърпал за цевите. \r\nВ това време тя възпроизвела изстрел, който засегнал левия му крак. Пострадалият е откаран в Университетската болница \"Канев\" в Русе, където е настанен.\r\nПо случая се извършва проверка. Пушката и боеприпасите са предадени на органите на реда.", "date": "2019.01.14", "title": "На лов за фазани: Възрастен ловджия се простреля"}
{"url": "https://www.dnes.bg/akoshtete-vqrvaite/2019/01/14/maili-sairys-ot-malka-mechtae-da-stane-bulka.399145", "text": "Оказва се, че Майли Сайръс винаги е искала малка сватба. Тя и Лиам Хемсуърт се венчаха тайно в Тенеси, точно преди Коледа, а на церемонията присъстваха само най-близките им.\r\nСестрата на Майли, Бранди Сайръс, разкри в собственото си интернет предаване, че това е била мечтаната церемония за певицата. \r\n\"Винаги когато говориха за сватба, те казваха, че искат да е малка, да присъства само семейството, да е в къщата. Те винаги са искали това. Единствената приятелка на Майли, която присъстваше, беше най-добрата ѝ приятелка - Джеси. Дойдоха и няколко приятели на Лиам от Австралия\".\r\n \r\n", "date": "2019.01.14", "title": "Майли Сайръс от малка мечтае да стане булка"}
{"url": "https://www.dnes.bg/temida/2019/01/14/porychiteliat-na-razoravaneto-na-diunite-pod-garanciia.399174", "text": "Поръчител на разкопаването на пясъчните дюни на къмпинга \"Смокиня\" е 46-годишният Иван Нончев. Същият е бил арестуван и пуснат под парична гаранция в размер на 10 000 лева. Нончев не се признава за виновен.\n\n\n\r\nЗаедно с него под парична гаранция в размер на 2 000 лева е освободен и 24-годишният Манол Пазвантов, който разорал дюните с багер.\r\nСрещу двамата е повдигнато обвинение за унищожаване на природна забележителност. Законът за това престъпление предвижда лишаване от свобода до 3 години или пробация. Глобите са от 3000 до 10 000 лева. Нончев отрича да е познавал багериста и да го е наемал за тази дейност.\r\n                    \n                    \n                С Нончев и Пазвантов е бил задържан и мъж на 18 години, който също е освободен от ареста. Това съобщи на извънредна пресконференция днес в Бургас апелативният прокурор Любомир Петров, цитиран от БТА.\n\r\nВсе още се проверява дали концесионерът или наемателят на плажа е знаел за това, което се случило. Няма установени очевидци. Пясъчните защитени образувания са били разкопани в следобедните часове на 11 януари.\n\r\nПо-рано днес инспектори от Регионалната инспекция по опазване на околната среда и водите са извършили повторна проверка на увредените дюни на къмпинга \"Смокиня\" за да определят точните координати от засегнатия имот. Концесионерът или наемателят на плажа ще бъде подведен под административно наказателна отговорност.\n\r\nСигнал за разкопаните дюни е подаден на 12 януари. Нарушеният терен представлява дюнни местообитания, попадащи в Защитената територия \"Природна забележителност пясъчни дюни местност \"Каваци\".\n\r\nУвреденият имот е изключително държавна собственост. Дюните са част от морския плаж \"Смокини-север\". Ивицата е отдадена на концесия или под наем от Министерство на туризма.\r\n ", "date": "2019.01.14", "title": "Поръчителят на разораването на дюните – под гаранция"}
{"url": "https://www.dnes.bg/politika/2019/01/14/jeliazkov-poiska-otlagane-na-paketa-mobilnost.399180", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Министърът на транспорта Росен Желязков представя позицията на България по \"Пакет Мобилност\" заради спорните текстове в него. Днес следобед той се срещна с председателя на Европейския парламент Антонио Таяни. \n\r\nКатегоричната българска позиция е за цялостно отлагане на предложенията в \"Пакет Мобилност\" до след европейските избори през май. Ние искаме те да бъдат разгледани от следващия състав на Европарламента, припомня . \n\r\nАнтонио Таяни е обещал на министър Желязков, че ще предаде българската позиция на председателите на парламентарните групи. До решение ще се стигне най-рано на 21 януари, когато е срещата на координаторите на парламентарните групи в транспортната комисия. \n                    \n                    \n                \r\nЕдиният сценарий е \"Пакетът Мобилност\" да бъде внесен в Европейската комисия, въпреки отказа на две от предложенията в него. Тази вечер Росен Желязков ще разговаря с председателя на Прогресивния алианс на социалистите и демократите в Европейският парламент. \n\r\nЛидерът на БСП Корнелия Нинова също е изпратила писмо до председателя на социалистите и демократите с молба за подкрепа на българската позиция.\n\r\n ", "date": "2019.01.14", "title": "Желязков поиска отлагане на пакета \"Мобилност\""}
{"url": "https://www.dnes.bg/zvezdi/2019/01/14/sofi-i-gringo-se-reshiha-shte-se-jeniat-datata-24-mai.399161", "text": "Софи Маринова ще се омъжи за своя любим през пролетта. Певицата потвърди новината пред \"Папараци\" и уточни, че двамата с Гринго дори са избрали дата – 24 май.\r\n\"Всяко нещо с времето си. Хубавите неща стават бавно. За сватба има време. Нека първо да дойдат и дечица. Идеята все още я има, коя жена не иска да е булка?\", коментира по-рано попфолк изпълнителката за това иска ли да сключи брак с по-младия си приятел.\r\n\"С Гринго сме неразделни. Когато стана белята и го нямаше до мен, се чувствах самотна. Любовта ни един към друг се увеличи и може би това е едно изпитание от Господ за нас двамата\", каза Маринова.\r\nЛюбовта прави хората като деца, категорична е Софи и изтъква, че Гринго държи много на нея и на сина ѝ.\r\n                    \n                    \n                Певицата сподели, че по Коледа е била в Айтос, където Гринго и Лоренцо са ѝ помагали за празничната трапеза. По думите ѝ, за нея 2018-а е била една сравнително хубава година.\r\nПреди броени дни певицата скандализира феновете си с нова прическа – патешко дупе.\r\n", "date": "2019.01.14", "title": "Софи и Гринго се решиха, ще се женят, датата – 24 май"}
{"url": "https://www.dnes.bg/usa/2019/01/14/nova-finansova-kriza-se-zadava-trygva-ot-studentite-v-sasht.399150", "text": "Днес американските студенти са така задлъжнели, както никога досега. Студентските кредити в САЩ са втората по размер планина от дългове след ипотечните кредити. Според някои това може да предизвика нова финансова криза, пише .\n\r\nПреди три години американката Тони Винсент завършва специалността \"Публично здраве\". За да може да следва, тя тегли шестцифрен кредит. Придобиването на бакалавърска степен в държавен американски университет ѝ е струвало 15 000 долара, а на магистърска степен в реномирания университет \"Джордж Вашингтон\" - 85 000 долара. \n\r\nДнес Винсент е на 32 години, работи като програмен мениджър в неправителствена организация и координира здравни проекти. Със заплатата, която получава, не може бързо да покрие кредитите. След три години работа дълговете ѝ възлизат на 80 000 долара.\n                    \n                    \n                \r\n\n\r\nТони Винсент е само една от 44-те милиона млади американци, получавали студентски кредити. Общата сума на задлъжняването им към държавата е 1,5 трилиона долара. Толкова, колкото никога досега. По-голямо е само задлъжняването на американците по ипотечните кредити.\n\r\nДнес в САЩ студентските кредити съставляват 7% от държавните дългове. Към тях се прибавят и частни студентски кредити в размер на над 64 милиарда долара, отпуснати например от банки. Според изследване на Федералния резерв от юни 2018 години 42% от американските студенти са теглили кредит за следването си. Средното задлъжняване е между 20 000 и 25 000 долара.\n\r\nРеално обаче задлъжняването на студента е дори по-високо. Онези, които са започнали следването си през 2016, дължат на държавата средно по над 37 000 долара. Джон Фънсмит, който е директор на университетския съюз American Council on Education изтъква, че броят на студентите е нараснал, а това означава, че се теглят и повече студентски кредити. А с това нараства и задлъжняването.\n\r\nДействително през есента на 2018 година в американските университети са се записали близо 20 милиона студенти. Днес високата квалификация е по-важна от когато и да било. Според изследване на университета в Джорджтаун от 2013 година до 2020 за 65% от всички работни места в САЩ ще се изисква бакалавърска степен. Тони Винсент е наясно с това. \"Следването е моята инвестиция в бъдещето\", казва тя.\n\r\nСамо че този вид инвестиция изисква все повече разноски. Защото следването става по-скъпо. От 1988 насам разходите за следване са нараснали четворно - в зависимост от висшето учебно заведение и продължителността на следването. \n\r\nЧетиригодишно обучение в държавен университет излиза междувременно 20 000 долара, а в частен университет - 50 000 долара. Същевременно вноските за покриване на студентски кредит възлизат средно на 351 долара месечно. Константин Янелис, който преподава финанси в университета в Ню Йорк посочва, че много студенти имат проблеми с покриването на кредитите си. От общо 44 милиона задлъжнели над 10% изобщо не успяват да изплатят дълговете си.\n\r\nКредитор в 90% от случаите е държавата. Плащанията на студенти, които не могат да покрият вноските си, натоварват данъкоплатците. Тенденцията е тревожна: в бъдеще все повече студенти няма да са в състояние да покриват вноските по задлъжняването си. До 2023 година броят на тези длъжници може да нарасне от 10% на 40%, както сочат данни на \"Brookings Institut\". \n\r\nОт години медиите обръщат внимание, че това развитие напомня за ситуацията преди краха на инвестиционната банка \"Лемън брадърс\" и последвалата през 2008 финансова криза. Телевизия CNBC говори в тази връзка за голям балон, който скоро може да се спука. А Fox News и други медии пишат за криза, наподобяваща тази с ипотечните кредити преди години.\n\r\nВ дългосрочен план огромното задлъжняване на американските студенти може да се отрази негативно на икономиката. Защото силно задлъжнелите млади хора са и по-слаби потребители: те ще купуват по-малко автомобили, по-малко имоти, по-малко стоки. Шефът на Федералния резерв Джером Пауъл изтъкна преди време, че растящото задлъжняване по студентските кредити представлява макроикономически риск. \"То може да доведе и до забавяне на икономическия растеж\", смята Пауъл.\n\r\n \r\n", "date": "2019.01.14", "title": "Нова финансова криза се задава. Тръгва от студентите в САЩ!?"}
{"url": "https://www.dnes.bg/notifikacii/2019/01/14/hvanaha-taksidjiia-uchastval-alo-izmami-za-nad-40-bona.399138", "text": "Полицията задържа участник в телефонни измами с част от парите на жертвите, съобщиха от МВР.\r\nКриминалисти от Ловеч и Троян са задържали 49-годишния криминално проявен мъж от Ловеч непосредствено след като бил взел 2660 лева от 75-годишна жена от село Стефаново.\r\nПри разследването е установено, че жената била заплашена, била откарана с такси до Врабево и използвана, за да получи пари от друга измамена жена, на 86-години, която предала спестяванията си от 6870 лв.\r\nЗадържаният е работил като таксиджия в Ловеч и е криминално проявен. При следствените действия в жилището му полицаите открили и иззели още 2000 лв., златни монети и незаконно притежавано огнестрелно оръжие и боеприпаси.\r\n                \n                Според криминалисти задържаният е на по-високо ниво в йерархията на телефонните измамници и в последните месеци често е пътувал до Румъния и обратно. Разследващите са установили и съпричастността му към телефонни измами, извършени на територията на Троян в три последователни дни в края на ноември 2018 г., както и на 6 януари 2019 г., на обща стойност около 40 000 лева.\r\nПървоначално ловчанлията е задържан за 24 часа, привлечен е в качеството на обвиняем по НК, а на 10 януари с разпореждане на Районна прокуратура –Ловеч е задържан за 72 часа.\r\nДнес Районен съд – Ловеч му е наложил постоянна мярка \"задържане под стража\" и той е приведен в ареста в Ловеч.", "date": "2019.01.14", "title": "Хванаха таксиджия, участвал ало измами за над 40 бона"}
{"url": "https://www.dnes.bg/eu/2019/01/14/es-nasyrchi-gyrciia-da-odobri-novoto-ime-na-skopie.399165", "text": "Европейският съюз изрази подкрепа за споразумението между Гърция и Македония, по силата на което Бившата югославска република Македония (БЮРМ) ще смени името си на Република Северна Македония.\n\r\n“Европейският съюз подкрепя историческото споразумение, подписано от премиерите Ципрас и Заев през юни, като пример за политически кураж и отговорност за разрешаване на един от най-старите спорове в региона”, заяви днес говорител на върховния представител за външната политика на ЕС Федерика Могерини.\n\n\n\r\n“Гледаме на него като на уникална възможност за преодоляване на трудностите от миналото, за ускоряване на помирението в региона и на Европа като цяло”, добави говорителят.\n                    \n                    \n                \r\nИзявлението идва на фона на правителствена криза в Гърция, след като в петък македонският парламент одобри окончателно промените в конституцията за промяната на името на страната.\n\r\nГоворител на Европейската комисия обаче заяви, че Брюксел ще нарича Македония БЮРМ, докато двустранното споразумение не влезе в сила.\r\nЗа да стане това, Преспанското споразумение трябва да бъде ратифицирано и от гръцкия парламент.\n\r\nПремиерът Алексис Ципрас каза по-рано, че ще внесе проекта за ратификация до края на януари. Той се нуждае от обикновено мнозинство от 151 гласа за одобряване на споразумението. Партията му “Сириза” има 145 гласа, след като коалиционния партньор от партия АНЕЛ обяви, че няма да го подкрепи. \n\r\nПравителството е в трудно положение след подадената оставка от министъра на отбраната Панос Каменос в неделя. Очаква се тя да бъде последвана от напускането на още петима членове на кабинета.\n\r\nНай-голямата опозиционна партия “Нова демокрация” също обяви, че няма да гласува за ратификацията.\n\r\nОчаква се веднага след успешна ратификация в Атина НАТО да отправи официална покана за членството на Македония в организацията. ЕС би трябвало да насрочи дата за започване на преговори през лятото.\r\n ", "date": "2019.01.14", "title": "ЕС насърчи Гърция да одобри новото име на Скопие"}
{"url": "https://www.dnes.bg/sofia/2019/01/14/sistemata-za-lichni-karti-i-pasporti-otnovo-raboti.399176", "text": "Възстановена е работата на системата за издаване на документи за самоличност.\nСлужителите на звената в районните полицейски управления в София и на бул. \"Мария Луиза\" 48 днес ще работят с удължено работно време, съобщиха от пресцентъра на МВР.\r\nПоводът за създадената организация е причиненото неудобство за хората, свързано с технически проблем с обработката на информацията при подаване и издаване на нови документи.\r\nГишетата ще бъдат отворени, докато има граждани, желаещи да бъдат обслужени.", "date": "2019.01.14", "title": "Системата за лични карти и паспорти отново работи"}
{"url": "https://www.dnes.bg/art/2019/01/14/zakodirani-shediovri-skritite-taini-na-velikite-hudojnici.399140", "text": "\n\r\nЕдна от главните цели на изкуството е да ни кара да мислим и да чувстваме. Взирайки се в даден шедьовър, човек изпитва много емоции, задава си безкрайни въпроси. Но понякога авторът е закодирал нещо много по-дълбоко в пластовете боя. Нещо, което не виждаме на пръв поглед, но забележим ли веднъж, отговаря на голяма част от зададените въпроси, а и ни разкрива впечатляващи неща за същността на художника.\r\nТака, Да Винчи крие какви ли не символи в своите картини, Микеланджело се опълчва на църквата в самото й сърце, самовлюбени автори рисуват себе си в най-гениалните си картини...\r\nЕто някои от най-сполучливите заигравки с човешкото око.\r\n                    \n                    \n                The Ambassadors от Ханс Холбайн Млади е на пръв поглед наистина реалистична картина, но нещо в нея не е на мястото си. В краката на двамата мъже има петно, което някак разсейва погледа на този, който се възхищава на платното.\r\nАла следващия път в който попаднете на този шедьовър, ето един трик – погледнете го от дясно, наляво. Тогава \"петното\" се превръща в \"череп\". Мотото на човека, който поръчва платното, било memento mori (помни, че си смъртен), а Холбайн майсторски го закодирал в творбата си.\r\nНа пръв поглед като петно изглежда и следващото закодирано съобщение. В картината си Madonna with Saint Giovannino, творецът Доменико Гирландайо, в чиято работилница започва да се развива младият Микеланджело, рисува обект над главата на Мадоната. Не, той не е случайно петно. Когато се доближите до него се вижда в невероятен детайл летящ обект. Дали флорентинеца е заложил на своето въображение или това е било намек за посещение от извънземни? Дали е знаел, че някога в небето над красивият му град наистина ще летят самолети? Няма как да отговорим на тези въпроси, но със сигурност, творческото решение на Гирландайо събужда дълбоки размисли.\r\nМикеланджело Бунароти е бил бунтар. Той обичал да майстори скулптури от камък, а за рисуването мислел, че е под нивото му. Но когато от Ватикана му поръчват да нарисува Сикстинската капела, той се съгласява, защото има нужда от парите, но и защото иска да натрие носа на вярващите.\r\nМикеланджело вярва в силата на науката, не на Бог. За това, точно в самото сърце на най-свещеното за католиците място, той намеква със своята четка, че не Бог, а науката е създала Адам. Във фреската Creation of Adam, където Бог докосва своето творение, наметалото на Създателя е във формата на човешки мозък. А в Сикстинската капела можем да открием още – клапи на сърце, намеци, че жената е по-висша от мъжа и препратки към еврейските писания.\r\nТайната вечеря на Да Винчи също крие много тайни. Със своята Last Supper, Леонардо преобръща света на вярващите, рисувайки жена измежду приближените на Исус. Дълги години картината е предизвиквала конспирации, карала е учени да я изследват, църквата – да я отрича. За нея са се писали книги, правили са се филми. Но дали Мария Магдалина стои до Сина божий, не е тайната, която ще разкриваме тук. С четката, благодарение на пластовете боя, Леонардо скрива нещо друго в творбата си – песен.\r\nОсвен, че е бил изобретател, учен, анатом и художник, италианецът се оказва и... музикант. Използвайки ръцете на Апостолите и неравностите по масата, Да Винчи закодира ноти. Векове по-късно тайната му е открита от композитор, който успява да изсвири красивата песен.\r\n\r\nОсобено вдъхновяващо е, когато един гений се възхищава на друг. Макар и на пръв поглед да няма нищо общо между Ван Гог и Леонардо Да Винчи, връзката между тях съществува. Тя може да бъде открита в една от картините на холандеца - Cafe Terrace at Night.\r\nВ дъното на кафето се виждат 12 мъже. Всъщност, това са 12-те Апостола, а творбата е препратка към шедьовъра на Да Винчи - \"Последната вечеря\".\r\n300 години. Толкова скритата заигравка на Караваджо в картината Bacchus остава скрита от другите хора. Той толкова харесал творбата си, че в нейния ъгъл нарисувал малък съд с вино, което криело отражение... А то било лицето на самия Караваджо. Заради лошо съхранение, то почти изчезва, но благодарение на напредналата технология, реставрация направена през 2009 г. позволява отново да видим лицето на гения.\r\nScheveningen Sands пък е интересен пример за цензура през 18-ти и 19-ти век. Тогава, да нарисуваш умряло животно се е смятало за обидно, за това огромният кит, около който са се събрали посетителите на плажа от платното, изведнъж изчезва. Той е покрит със слой боя, а хората от картината стоят гледайки просто в нищото...\r\nКартината на Питер Брьогел Стария Netherlandish Proverbs съдържа в себе си много скрити поговорки, които са в сила и до днес. Натоварената холандска улица разказва: Светът е с главата надолу. Мъж си удря главата в тухлена стена (удрям си главата в стената).  Мъж тича със запалени задни части (бягаш, все едно задника ти гори). Мъж държи глобус (държиш света в дланта на ръката си). Риба яде друга риба (винаги има по-голяма риба). И много, много други.\r\nGarden of Earthly Delights на Йеронимус Бош е огромна. В нея има тонове детайли и множество скрити послания, но едно по-специално предизвиква интереса на студентката Амелия.\r\nТя забелязва, че на задните части на едно от телата в картината, изобразяваща ада, има нарисуван нотен лист с ноти. Тя увеличава тази част от картината, записва внимателно това, което има на нея и подобно на песента от картината на Леонардо – успява да го изсвири. Нарича това произведение \"600-годишна песен на задник от Ада\".\r\nЖорж Сьора толкова много обича своята любовница, че след като рисува неин портрет, носещ името Young Woman Powdering Herself , решава да нарисува и себе си на него. Прави това в отражението на огледалото. Но негов близък и навярно истински приятел му казва, че това, което е направил, е малко странно и дори... плашещо. Сьора се съгласява с него, взима картината и започва да рисува отново. Покрива лицето си с ваза, пълна с цветя.\r\nПодобно на него, Ян ван Ейк рисува себе си в огледалото на своята творба Arnolfini Portrait. Всъщност, това изпълнение е доста майсторско, но е открито десетилетия, след като Ян ван Ейк показва за пръв път картината си. Хората са прекалено заети да обсъждат позициите на ръцете на жената, кучето и дори сандалите, но не и гениалният начин, по който художникът също е станал част от картината.\r\nНяма как да не се върнем и на двамата италиански гении – Леонардо и Микеланджело и двете им най-известни творби – Мона Лиза и Давид. В Джокондата, Да Винчи отново е скрил стотици малки послания. Фонът, лицето й, всичко в творбата има подтекст. Това, което дълго време остава незабелязано, са буквите ЛВ в очите на Мона Лиза и числото 72 до нея. И докато ЛВ може да са инициалите на Леонардо, то и до ден днешен никой не знае защо 72 е намерило място до нея.\r\nА Микеланджело се е пошегувал с погледа на всеки, който се загледа в Давид. От нормална зрителска гледна точка, красивият мъж изглежда спокоен. Но нека не забравяме, че той е изобразен в момента преди да влезе в битка с Голиат и последното нещо, което може да се види на лицето му, е спокойствие. Всъщност, гримасата на Давид е смесица между страх и гняв, но това може да бъде видяно само, ако зрителя е на нивото на очите му. Предвид височината на статуята, мисията е почти невъзможна.", "date": "2019.01.14", "title": "Закодирани шедьоври!? Скритите тайни на великите художници"}
{"url": "https://www.dnes.bg/stranata/2019/01/14/gripna-epidemiia-i-v-burgas-i-v-shumen.399152", "text": "След Стара Загора, и в Бургас, и в Шумен обявиха грипна епидемия.\r\nОт Регионална здравна инспекция в морския град обявиха, че към настоящия момент на база изследвания в последните седем дни, има заболеваемост, която е достатъчна за обявяване на епидемия. По данни на специалистите от РЗИ най-засегнати са малките деца от 5 до 14 години.\r\nКметът на Бургас Димитър Николов се срещна днес с директора на РЗИ доктор Георги Паздеров, като двамата обсъдиха повишения процент заболели ученици в община и област Бургас. Според д-р Паздеров отсъстващите заради грипа ученици в момента са над 15 %, съобщиха от Общината.\r\nПоради тази причина Николов издаде официална заповед, с която се отменят учебните занятия в общината от 15 януари до 18 януари (включително). В неговата заповед фигурират и допълнителните мерки, препоръчани днес от специалистите на РЗИ, сред които са прекратяване на плановите операции в лечебните заведения и преустановяване на свижданията, консултациите, профилактичните прегледи и имунизациите.\r\n                    \n                    \n                Детските ясли и градини ще останат отворени, но при засилен филтър към посетителите, а планирани за следващите дни събития с голяма посещаемост се препоръчва да бъдат отменени. \r\nОт утре РЗИ – Шумен обявява грипна епидемия на територията на област Шумен. Здравните власти са дали препоръка за преустановяване на учебните занятия в областта за периода 16-18 януари включително.\r\nДо второ нареждане се преустановяват детските и женските консултации, свижданията в лечебните заведения за болнична помощ и провеждането на профилактични имунизации.\n\r\nВ Силистра пък заболеваемостта в областта е 329 на 10 000 души, съобщиха от Регионалната здравна инспекция (РЗИ). \n\r\nЗаради това от утре се въвеждат ограничителни мерки в лечебни, детски и учебни заведения. Спира се профилактичната дейност - женски консултации, профилактични прегледи и консултации на деца и възрастни.\n\r\nВ отделенията на лечебните заведения се въвежда строг пропускателен режим, ограничава се и плановият прием. При регистриране на заболели над 30 на сто в учебните заведения ще се спират учебните занятия. \n\r\nВъвежда се и строг сутрешен филтър в детските заведения. Ограничават се и масовите прояви.", "date": "2019.01.14", "title": "Грипна епидемия и в Бургас, и в Шумен"}
{"url": "https://www.dnes.bg/akoshtete-vqrvaite/2019/01/14/rak-kyrpichki-lyv-kozmetika-kakvo-ima-v-chantite-na-zodiite.399147", "text": "Когато излиза, всеки взима най-необходимите неща със себе си, като документи, пари, телефони, зарядни, кърпички и т.н. Но ето и от какво друго има нужда всяка зодия и какво още е най-вероятно да намерите в чантата на всеки зодиакален знак.\r\n\r\n \r\nОвните винаги бързат, имат да свършат много неща, не им остава време за спокойно хапване. В чаната си носят пакетче чипс или снакс, за да има с какво да заситят глада.\r\n \r\n\r\n \r\nТе са суетни, държат на хубавия външен вид и хигиената. И тяхното ежедневие е забързано, в чаната винаги имат минерална вода за лице, с която да почистят кожата, когато бързат.\r\n\r\n\r\n \r\nТези зодии също не търпят мръсотия. След хапване държат бързо да почистят зъбите, дъвките не им се струват достатъчни. Затова имат под ръка конци за зъби.\r\n\r\n\r\n \r\nТе носят кърпички не само заради спазването на лична хигиена, а защото често се разчувстват и плачат много. Носят допълнителен пакет със себе си. \r\n \r\n\r\n \r\nДържат на външния си вид. Винаги излизат добре облечени от дома си. Но вземат козметика, резервна дреха, аксесоари, за да са сигурни, че през целия ден ще изглеждат добре.\r\n \r\n\r\n                    \n                    \n                 ", "date": "2019.01.14", "title": "Рак кърпички, Лъв – козметика: Какво има в чантите на зодиите?"}
{"url": "https://www.dnes.bg/eu/2019/01/14/sled-atakata-s-noja-kmetyt-na-gdansk-pochina-ot-ranite-si.399167", "text": "Кметът на полския град Гданск Павел Адамович почина днес от раните си, след като снощи бе наръган с нож на сцената от 27-годишен нападател пред стотици хора по време на благотворителен концерт, съобщи преди малко полският здравен министър, цитиран от Ройтерс.\n\n\r\n\"Не можахме да спечелим\" битката за живота му, каза Лукаш Шумовски пред местни журналисти, цитиран от частната телевизия TVN.\r\n53-годишният Адамович претърпя 5-часова операция в Университетската болница в Гданск след нападението, а тази сутрин от болницата съобщиха, че състоянието му е \"много, много сериозно\" и че той се нуждае от масивно кръвопреливане. \r\nУсилията на лекарите обаче не можаха да предотвратят трагичния изход.\r\n/БТА/", "date": "2019.01.14", "title": "След атаката с ножа... кметът на Гданск почина от раните си"}
{"url": "https://www.dnes.bg/notifikacii/2019/01/14/resheno-dyrjavite-drujestva-shte-proizvejdat-poveche-tok.399151", "text": "\nДържавната енергетика ще осигури допълнителна електрическа енергия за платформа \"ден напред\", което ще нормализира борсовия пазар. Това съобщи ресорният министър Теменужка Петкова след среща в КЕВР с шефовете на енергийните дружества и на  ръководителите на трите дружества от БЕХ, които осъществяват основните количества електроенергия, продаващи се на пазара \"ден напред\". - АЕЦ \"Козлодуй\", ТЕЦ \"Марица изток – 2\" и НЕК. \n\n Петкова обясни, че се е стигнало до решението да се вземат няколко мерки. \n\r\n\"От държавната енергетика поемаме ангажимент да осигурим допълнително количество електрическа енергия за платформа \"ден напред\", което да даде възможност на борсовия пазар да се нормализира. Надяваме се, че това ще доведе до спокойствие на пазара\", каза тя.\n                \n                \r\nОсвен това е било решено да се изработят нови стандартизирани профили. \n\r\n\"Ще направим анализ, за да проверим кое дружество може да дава допълнителни количества електроенергия за сегмента \"ден напред\". След това имаме ангажимент по отношение на осигуряване на енергията за платформата \"ден напред\". А всички останали количества се продават чрез платформата на Българската независима енергийна борса. И сега целта е тези дружества да осигурят количества извън вече споменатите. До дни ще направим баланс на енергията, които дружествата могат да предоставя, и ще разберем кое дружество или кои ще са тези, които ще могат да предоставят такава\", обясни Петкова. \n\r\nТя посочи, че ТЕЦ \"Марица-изток 2\" работи на пълна мощност. \n\r\n\"Но има една особеност – това са разходите за въглеродни емисии, които ТЕЦ-ът прави. Така че това също трябва да бъде взето предвид. Това са разходи, които влизат в себестойността на централата\", обясни енергийният министър. \n\r\nТя допълни, че третата мярка е пазарно обединение в различни сегменти на страни от региона на Югоизточна Европа. \n\r\nСпоред шефа на КЕВР Иван Иванов това ще стабилизира цените на Българската независима енергийна борса.", "date": "2019.01.14", "title": "Решено: Държавите дружества ще произвеждат повече ток "}
{"url": "https://www.dnes.bg/zvezdi/2019/01/14/leidi-gaga-blesna-i-na-nagradite-izboryt-na-kriticite.399160", "text": "Сезонът на наградите за холивудските звезди продължава. След като раздадоха Златните глобуси, дойде ред на отличията \"Изборът на критиците\". Двадесет и четвъртата церемония по раздаването им се състоя в Санта Моника, Калифорния.\r\nВодещ на шоуто беше актьорът Тей Дигс.\r\n \r\nПървата награда за вечерта спечели Лейди Гага – за най-добра песен „Shallow“ от филма „A Star Is Born“. Певицата, която се качи на сцената със зашеметяваща рокля с гол гръб и дълъг шлейф, си подели отличието за най-добра актриса с Глен Клоуз за филма „Съпругата“.\r\n \r\nПоследваха още няколко двойни победи. Ейми Адамс от „Отворени рани“ и Патриша Аркет от „Бягство по учебник“ грабнаха наградата за най-добра актриса в лимитиран сериал или телевизионен филм. Двете импровизираха с обща реч на сцената.\r\n \r\nФилмът „Рома“ на мексиканския режисьор Алфонсо Куарон е най-големият победител на церемонията за наградите „Изборът на критиците“. Той получи четири отличия – за най-добър филм, най-добър чуждоезичен филм, както и две индивидуални награди за Алфонсо Куарон – за най-добър режисьор и за операторско майсторство.\r\n \r\nИсторическата комедия-драма „Favourite“, която бе с 14 номинации, с участието на Оливия Колман, Ема Стоун и Рейчъл Уайз, получи приза за най-добър актьорски екип.\r\n \r\nРеджина Кинг, която спечели Златен глобус, получи награда за най-добра женска второстепенна роля – за участието ѝ във филма „Ако Бийл стрийт можеше да говори“.\r\n \r\nПоредиците „Американците“ и „Удивителната госпожа Мейзъл“, взеха по три приза, сред които за най-добър драматичен и комедиен сериал.\r\n \r\nНаградите „Изборът на критиците“ се присъждат от Асоциацията на кинокритиците, работещи за телевизията, радиото и интернет изданията (Broadcast Film Critics Association). Тя обединява 250 професионалисти от САЩ и Канада, както и от Асоциацията на телевизионните журналисти.\r\n \r\n", "date": "2019.01.14", "title": "Лейди Гага блесна и на наградите \"Изборът на критиците\""}
{"url": "https://www.dnes.bg/sofia/2019/01/14/asfaltyt-na-konstantin-velichkov-napukan-i-sled-remonta-remont.399116", "text": "\n\r\nДупки и пукнатини се появиха по новия асфалт на бул. \"Константин Величков\". За това алармира гражданската организация \"Спаси София\".\r\nАктивистите разпространиха снимки,  показващи разпадащата се асфалтова настилка на \"Константин Величков\". Те сигнализират, че по асфалтовата настилка,  пусната в експлоатация само преди месец, са се появили множество  напуквания, пропадания и дупки, а шахтите вече са разбити.\r\nТрасето трябваше да бъде отворено на 15 септември, след което срокът се  измести за декември. След няколкомесечен ремонт, създал хаос и  затруднения на хиляди столичани, отново сме в началото - трасето се  нуждае от повторно затваряне и преасфалтиране\", казва Андрей Зографски от организацията.\r\n                    \n                    \n                Те настояват кметът на София Йорданка Фандъкова да даде ясни отговори за това чия е отговорността за некачествения и повтарящ се ремонт и с колко са глобени фирмите, работили по трасето.\r\n\"Колко още некачествени ремонти ще трябва да изтърпим, за да вземе Столичната община адекватни мерки и да спре подигравката с времето и парите на софиянци? Какво, освен пълно нехайство на столичната администрация, показва този безкраен ремонт?\", пита Борис Бонев, обяснявайки, че трасето осеяно с дупки и неравности може да бъде опасно за пътуващите в градския транспорт и изисква незабавно вземане на мерки, поне за временно спиране на разпада.\r\nОт \"Спаси София\" се обръщат към и.д. зам.-кмет по транспорта Дончо Барбалов с призив на пролет да бъдат осигурени необходимите средства за цялостен и качествен ремонт на споделеното трамвайно трасе, включващ подмяна на старите релси и поставяне на виброизолация, за да се избегне повторното отваряне на дупките и нов ремонт на ремонта.", "date": "2019.01.14", "title": "Асфалтът на \"Константин Величков\" – напукан! И след ремонта – ремонт!?"}
{"url": "https://www.dnes.bg/temida/2019/01/14/dvama-s-obvineniia-za-razoranite-diuni-krai-smokinia.399178", "text": "Окръжната прокуратура в Бургас повдигна обвинения на двама мъже, унищожили пясъчни дюни на къмпинга \"Смокиня\". \n\nОбвинения са повдигнати срещу Иван Нончев и Манол Пазвантов, съобщиха от пресслужбата на прокуратурата.\r\nНончев е бил подбудител, а Пазвантов с верижна машина е разорал пясъчните защитени образувания. Нончев е дал съвети и разяснения на Пазвантов относно местонахождението на дюните. За това на последния са били платени 1 000 лева.\r\nПо тези обвинения законът предвижда наказание до три години \"лишаване от свобода\" и \"глоба\" в размер от 2 000 до 10 000 лева за всеки от обвиняемите.\r\nПо време на разследването може да бъде търсена отговорност и на концесионера на плажната ивица, съседна на парцела, на който се намират унищожените дюни - ако се докаже, че той има отношение към заравняването, но засега такива доказателства няма.", "date": "2019.01.14", "title": "Двама с обвинения за разораните дюни край \"Смокиня\""}
{"url": "https://www.dnes.bg/zvezdi/2019/01/14/taino-ot-sveta-tom-hardi-otnovo-tatko.399146", "text": "Том Харди е станал баща за трети път, пишат световните медии. 41-годишният актьор има 10-годишен син от бившата си жена Рейчъл Спийд и 3-годишна дъщеря от настоящата си съпруга - Шарлот Райли.\r\nСмята се, че бебето се е родило през декември и е кръстено Форест - на главния герой от филма \"Форест Гъмп\".\r\n\"Двойката е на седмото небе заради новото попълнение в семейството. Техни приятели вече казват, че малкото момченце прилича много на баща си. Те обожават името Форест, Том винаги е смятал филма \"Форест Гъмп\" за много приятен и вдъхновяващ\", казали са източници на вестник \"The Sun\". \r\n", "date": "2019.01.14", "title": "Тайно от света: Том Харди отново татко?"}
{"url": "https://www.dnes.bg/obrazovanie/2019/01/14/priem-po-bal-ili-priem-po-naredba-gimnazii-v-sofiia-s-klas-otgore.399126", "text": "Елитните гимназии в София, в които конкуренцията за влизане е особено сериозна, масово са приемали ученици над утвърдения прием.\r\nГимназията, приела най-много \"надпланови\" младежи, е Втора английска - 24 деца, равняващи се на цял един клас.\r\nНай-скромно е увеличението на учениците в 35-о СУ \"Добри Войников\" - едва 2-ма души. Това показват данни на просветното министерство за надплановия прием в 10-те столични гимназии с най-високи приемни балове тази година, съобщава \"Сега\".\r\nНа второ място, веднага след Втора английска гимназия, се нарежда Първа английска - с 22-ма допълнително приети осмокласници. На трета позиция е 73-то СУ \"Вл. Граматик\" - с 20 приети ученици в повече. В Испанската гимназия и в 22-ро СУ \"Г. С. Раковски\" се обучават по 14 деца в повече, в 91-ва Немска езикова гимназия - 15, а във Френската гимназия - 13. В Софийската математическа гимназия извънредните ученици са 8, а в 133-то \"А.С. Пушкин\" - 5-има.\r\n                    \n                    \n                Сегашните разпоредби разрешават надпланов прием при определени условия, но текстовете са така написани, че в елитна гимназия могат да влязат ученици, които изобщо не са държали изпити като останалите приети деца или нямат нужния бал за прием.\r\nЖурналистическо разследване показа наскоро, че в СМГ по този начин са приети 23-ма ученици в пети клас над планираното, а сред мотивите за това е текст в наредбата за финансиране на институциите, според която \"в особени случаи при определяне на броя на паралелките броят на учениците в тях може да се завиши (...) след разрешение на министъра на образованието и науката по мотивирано предложение от директора на училището\". Така обаче в един клас попадат ученици с отличен успех и такива, които не са успели да преминат нужната бариера.\r\nОт МОН уточняват, че всички приети над плана ученици са постъпили в съответните столични гимназии съгласно нормативната уредба.\r\nМинистърът на образованието е разрешил увеличение на максималния брой на ученици в паралелки след \"мотивирани искания на директори на училища от София-град - ученици с равен бал, близнаци, с двама починали родители, по уважителни здравословни и семейни причини\".\r\nВъв връзка с приема в гимназиите след 7 клас просветният министър Красимир Вълчев вече обеща промени, които да позволят допълнителния прием да става по по-обективни критерии, какъвто е балът на учениците.\r\nС поправки в съответните наредби се предвижда да се отнеме правото на началниците на регионални управления на образованието да могат да спускат деца надпланово в училища със свои заповеди.\r\nПланирано е и създаването на комисия към министъра на образованието, която ще решава всеки отделен казус с искане за надпланов прием в дадено училище заради извънредни обстоятелства. Промените трябва да бъдат факт до края на февруари.", "date": "2019.01.14", "title": "Прием по бал или прием по наредба? Гимназии в София с клас отгоре!"}
{"url": "https://www.dnes.bg/akoshtete-vqrvaite/2019/01/14/s-kuche-za-riba-sigurna-belia-dalmatinec-zaprati-kemper-v-ezero.399157", "text": "\n\r\nДа отидеш с куче за риба е като да отидеш с деца на море - преживяване, което обикновено не завършва само с положителни емоции. Така се случва и с един мъж и неговия кемпер, който е запратена право в езерото от опашатия му далматинец.\r\n54-годишният Ерик Джаксън е професионален рибар. Купува си кемпер за 180 000 долара и решава един ден да вземе лодката си с ремаркето, да вземе кучето си и да прекара един прекрасен понеделник над водата с въдица в ръка. Онова, което уж трябвало да е един спокоен ден, се превръща в бъркотия, струваща хиляди долари и още повече нерви.\r\nБоди, 2-годишният далматинец бил оставен без надзор за съвсем кратко, когато кучето скочило на шофьорското място, за да наблюдава стопанина си. Тогава, съвсем без да иска, далматинецът бутнал скоростния лост и включил задната предавка. Целият кемпер внезапно тръгнал…!\r\n                    \n                    \n                \"Мисля, че в един момент щях да припадна. Кемперът и цялата лодка тръгнаха право към мен\", разказва Ерик пред \"Дейли мейл\".\r\nКуриозният инцидент се случва в Тексас. Вероятно 54-годишният Ерик вижда целия си живот на лента, след като огромното возило за малко не го премазва. Мъжът обаче действа бързо и се дърпа настрани, съумява да отвори задната врата, да влезе в кемпера и моментално да натисне спирачката. Твърде късно… Кемперът вече се носил по течението, а вътре било пълно с вода. А виновникът за белята бил скрит под седалката.\r\n\"Боди е от онези кучета, които ще застане пред теб, ще погледнат надолу и можеш да бъдеш напълно сигурен, че са направили някоя беля. Беше съвсем наясно, че е загазил\", разказва още Ерик.  10 Минути по-късно кемперът бил изваден на сушата. Превозното средство, обаче, било подгизнало напълно - трансмисията била пълна с вода, всички ел. системи - \"изпържени\". Кемперът не пали, а 180 000 долара… отишли по дяволите и нямало какво друго да се направи.\r\nЗатова професионалният рибар хванал въдицата и продължил подготовката си за Fishing League Worldwide tour - най-големият риболовен турнир, който щял да се състои след няколко дни.\r\nВходната такса била 5 000 долара и вече била платена - нямало връщане назад, а кемперът така или иначе щял да си стои там, мокър до последното болтче.\r\nСъс сигурност, обаче, 54-годишният рибар ще си купи нов. Мъжът прекарва последните 10 години в къща на колела и купуването на друг кемпер е напълно належащо. Дотогава Ерик и семейството му ще трябва да се уверят, че далматинецът Боди ще разбере какво е сторил и няма повторно да запрати новото возило на дъното на някое езеро... ", "date": "2019.01.14", "title": "С куче за риба = сигурна беля! Далматинец запрати кемпер в езеро"}
{"url": "https://www.dnes.bg/stranata/2019/01/14/i-troian-na-bunt-sreshtu-romsko-geto-40-godini-tormoz.399123", "text": "След Войводиново и Трон се вдигна на бунт срещу ромско гето.\r\nСтотици жители на града поискаха в подписка премахването на незаконните постройки на края на града. Във фургони и заслони там са се настанили роми, но колко точно са те никой не може да каже.\n\n\r\nСпоред троянци става дума за поне 60 души, а от местната управа твърдят, че ставало дума за трима братя със семейства им, които били най-много 38 души.\r\nМестните твърдят, че незаконният квартал се разширява, а обитателите му стават все по-дръзки и нагли.\r\n\"40 години страдание на целия квартал. Протести, сигнали и безвластие, към които държавата не смее да вземе отношение\", коментира Николай Тодоров, представляващ протестиращите от Троян.\r\n                    \n                    \n                Около 50-60 човека пребивават тук. В постройките живеят и хора, и животни, допълни той пред Нова тв.\r\nСпоред него това е някакъв тип неолитно селище, а обитателите му тормозят съседите си.\r\nВадят се боклуците от контейнерите, горят се кабели, чалга звучи непрекъснато, оплакват се троянци.\r\nГлавният експерт в общината Румен Варчев призна, че има проблем с незаконните постройки, обитавани от ромите.\r\nВ същото време той обясни, че общината търси най-хуманното решение на въпроса.\r\n\"На Балабанския завой са извършвани проверки най-малко четири пъти в годината. Никога не са установявани лица, които да не са адресно регистрирани и да ги няма на адреса\", заяви той.", "date": "2019.01.14", "title": "И Троян на бунт срещу ромско гето: 40 години тормоз!"}
{"url": "https://www.dnes.bg/eu/2019/01/14/1300-liri-za-mesta-v-samolet-a-semeistvo-klechi-na-zemiata.399153", "text": "Когато платиш близо 1300 лири за запазени места в самолета, последното нещо, от което се притесняваш, е че може да седиш на... земята.\r\nНо точно това става със семейство Тейлър, които се връщат от почивка в Менорка, Испания.\r\nТе резервират билетите си още през ранния юни, за да са напълно сигурни, че ще се настанят един до друг.\r\n44-годишната Паула, мъжът й Иън на 55 и дъщеря им, 10-годишнита Брук, се качват на чартърен полет на туристическа компания TUI, който трябва да ги върне обратно в Бирмингам. На билетите им пише, че местата им са 41 D, E и F. Когато стигат обаче до тази редица се оказва, че под тези номера седалки няма.\r\nСлед като всички пътници се качили, в самолета останало едно свободно място, което било дадено на малката Брук. Родителите й първоначално трябвало да седят на земята, тъй като местата, които им били предоставени, блокирали количката с храна и напитки на стюардесите, които трябвало да си свършат работата.\r\n                    \n                    \n                Малко по-късно, десетгодишното дете се присъединило към Паула и Иън, тъй като не искало да седи само, отделено от тях.\r\n\"Беше трудно и неудобно, и просто... мръсно\", разказва госпожа Тейлър пред BBC.\r\nТя допълва, че за тази грешка от авиокомпанията им предложили да възстановят само 30 лири. Но предвид огромната сума, която семейството е платило, Паула решила да търси възмездие по друг начин.\r\nС кадрите на самолета, които направила, тя се свързала с телевизионно предаване, което потърсило TUI за коментар. Веднага след това от авиокомпанията се свързали обратно със семейство Тейлър и им предложили да възстановят всички пари, дадени за местата.\r\nПопитани, защо са позволили пътниците да стоят на земята през почти целия полет, въпреки забраната да има хора, без седалки, TUI се оправдават.\r\nСпоред техния говорител, самолетът бил сменен в последния момент и по този начин, местата на семейство Тейлър отпаднали.", "date": "2019.01.14", "title": "1300 лири за места в самолет, а семейство клечи на... земята"}
{"url": "https://www.dnes.bg/notifikacii/2019/01/14/mei-predupredi-ako-niama-brexit-moje-da-se-razpadnem.399179", "text": "Британският премиер Тереза Мей призова днес депутатите да погледнат отново договореното от нея с Европейския съюз споразумение за излизането на страната от ЕС, предаде Ройтерс.\n\n\"Казвам на членовете на (Камарата на общините) от всички (политически партии), до каквото и заключение да сте стигнали преди, погледнете отново тази сделка през следващите 24 часа\", каза Мей пред долната камара на британския парламент.\r\nУтре Камарата на общините ще се произнесе по споразумението с ЕС за Брекзит. Гласуването, което първоначално бе насрочено за миналия месец, бе отложено, тъй като тогава бе сигурно, че сделката ще бъде отхвърлена.\r\nАко отхвърлите споразумението, това може да открие пътя за разпадане на Обединеното кралство, предупреди Тереза Мей.\r\nБританският премиер потвърди позицията си, че Брекзит не бива да бъде отлаган и трябва да стане факт на 29 март, както е предвидено.", "date": "2019.01.14", "title": "Мей предупреди: Ако няма Brexit, може да се разпаднем!"}
{"url": "https://www.dnes.bg/obshtestvo/2019/01/14/mrrb-dava-dogovora-s-avtomagistrali-na-bsp.399177", "text": "Държавното дружество \"Автомагистрали\" няма сключени договори с подизпълнители за строителството на 134 км от АМ \"Хемус\", каквото твърдение се появи в последните дни от лидера на БСП Корнелия Нинова. Това заяви регионалният министър Петя Аврамова на пресконференция.\n\n\r\nНейният заместник Николай Нанков уточни, че има подписани рамкови споразумения с десет юридически лица за доставка на материали, наем на техника, които са за цялата текуща дейност на фирмата.\r\nДоговорът с \"Автомагистрали\" е сключен на 20 декември, каза Аврамова. Тя допълни, че ще бъде предоставен на БСП, както поискаха по-рано днес от партията, предаде БТА.\r\n                    \n                    \n                В отговор на въпрос Нанков каза, че ръководителят на дружеството Стоян Беличев е бил преди десет години за около година съдружник на съпруга на Гинка Върбакова, като след това е продал дела си.\r\nМинистър Аврамова потвърди, че той никога не е бил съдружник с Гинка Върбакова, какъвто въпрос отправи депутатът от БСП Елена Йончева.\r\nАврамова съобщи, че предстои обществено обсъждане на тол тарифите, подготвени от Световната банка, и браншови срещи с представители на превозвачите, след което избраният вариант ще бъде изпратен за нотификация на ЕК.\r\nВ отговор на въпрос за ръководството на Агенция \"Пътна инфраструктура\" регионалният министър каза, че се търсят двама добри мениджъри и  експерти, които да влязат в УС на Агенцията. Тя добави, че това е една от  най-важните задачи, за да не се блокира работата й.\r\n ", "date": "2019.01.14", "title": "МРРБ дава договора с \"Автомагистрали\" на БСП"}
{"url": "https://www.dnes.bg/eu/2019/01/14/evrosyiuzyt-se-gotvi-da-otloji-brexit-a-nai-malko-do-iuli-zashto.399156", "text": "ЕС се готви да отложи Brexit-а най-малко до юли, след като е стигнал до извода, че Тереза Мей няма да успее да прокара своето споразумение през парламента. Имайки предвид вътрешната опозиция срещу премиера, сега Брюксел смята за малко вероятно да бъде спазен крайният срок 29 март за напускане на ЕС и очаква да получи през следващите седмици молба от Лондон за отсрочването на член 50.\n\r\nКогато бъде получена молбата на Обединеното кралство, се очаква председателят на Европейския съвет Доналд Туск да свика специална среща на върха на съюза за отлагане на датата на Brexit-а. Представители на ЕС казаха, че това с колко ще бъде удължен преговорният период, разрешен от член 50, ще се реши в зависимост от основанията за отлагане, които ще представи Мей. \n                    \n                    \n                \r\nЕдно \"техническо\" удължаване до юли вероятно е първата стъпка, с която на Мей ще бъде дадено допълнително време за преразглеждане и ратификация на настоящата сделка, след като Даунинг стрийт получи ясна представа какво ще поиска мнозинството в Камарата на общините, пише Даниъл Бофи, \"Гардиън\".\n\n\n\n\r\nПредставител на ЕС каза: \"Ако министър-председателят оцелее и ни информира, че се нуждае от повече време, за да спечели целия парламент за сделката, ще бъде предложено техническо удължаване до юли\".\n\r\nВисокопоставени източници от ЕС казаха, че на по-късна дата може да бъде предложено следващо, по-продължително удължаване, ако евентуално бъдат насрочени парламентарни избори или втори референдум, въпреки че предстоящите праз май избори за Европейски парламент може да създадат трудности.\n\r\nДипломат от ЕС каза: \"Първата сесия на парламента е през юли. Трябва да има евродепутати от Обединеното кралство, ако то е още страна членка. Обаче в ЕС нещата не са черно-бели\".\n\r\nДнес Европейската комисия ще публикува писмо, с което дава нови уверения за временния статут на ирландската граница с надежда да спечели някои членове на Камарата на общините за сделката, но представители на ЕС имат скромни очаквания.\n\r\nДържавните и правителствените ръководители заявиха на последната си среща на върха, че споразумението за напускане и спорният предпазен механизъм за ирландската граница (който според голям брой депутати консерватори ще вкара за постоянно Обединеното кралство в капана на митническия съюз на ЕС) не подлежат на промяна и нова интерпретация.\n\r\nОбаче източници в Брюксел твърдят, че само ще слушат и ще следват насоките на премиера за следващите си стъпки, ако тя понесе тежко поражение, както се очаква. В рамките на три парламентарни работни дни след вота Мей трябва да направи пред парламента изявление за следващите си ходове. Представители на ЕС смятат, че каквото и да стане, вероятно ще се наложи удължаване на двегодишния преговорен период.\n\r\nДо такова заключение стига и прогнозата на водещия анализатор на риска \"Икономист интелиджънс юнит\" (ИИЮ), която ще бъде публикувана днес. \n\r\nДаниел Хараламбъс, анализатор за Великобритания, казва: \"Наистина не остана време и сме на етап, в който Brexit-ът ще настъпи през март само ако, колкото и да е невероятно, парламентът одобри на 15 януари сделката на Мей, или ако подкрепи напускане без сделка. При всички други варианти правителството ще трябва да си спечели още време и ние смятаме, че ЕС ще бъде склонен да го отпусне, за да избегне катастрофална ситуация\".\n\r\nВ неделя министърът за Brexit-а Стивън Баркли твърдо заяви, че има \"известна промяна\" и увеличаване на подкрепата от страна на депутати за сделката на Мей, като намекна, че при провал на вота премиерът ще се съобрази с насоките от парламента за това какво биха подкрепили депутатите. \"Страната има право да знае какво отстояват членовете на парламента, а не само против какво са и е важно Камарата да заеме позиция за това какво може да подкрепи\", каза Баркли.\n\r\nПрез миналата седмица представители на ЕС бързо отрекоха съобщенията, че вече били започнали дискусии с Великобритания за удължаването на влизането в сила на член 50. \"Със сигурност напоследък британците не са говорили за това\", каза един представител. \"Ако не друго, най-малко за това им се говори сега.\"\n\r\nСъздава се впечатление, че ЕС ще отговори великодушно и даже ще предоговори условията в споразумението за напускане, в случай че Мей рязко промени курса и приеме постоянен митнически съюз, за да прокара сделката в парламента. Официален представител каза, че отказът на лидерите от ЕС на срещата им през декември да дадат на Мей 2021 г. като краен срок за приключване на преговорите за бъдещите търговски отношения се е базирал на убеждението, че тя има още какво да предложи, за да мине сделката в парламента. \"Лидерите са много по-хитри, отколкото си мислят хората - виждат какво става в Обединеното кралство; и те не бяха убедени, че е възможно бързо да се постигне търговско споразумение, защото британското правителство не казва ясно какво иска\", казва представителят.\n\r\nМуджтаба Рахман, бивш ковчежник на комисията и шеф на рисковата консултантска група \"Европа за Евразия\", каза: \"Смятаме, че ЕС ще пожелае да се върне към споразумението за излизане и да преосмисли предпазния механизъм за Ирландия, в случай че Великобритания може да достигне до вдъхваща доверие позиция, за която лидерите сметнат, че ще доведе до безпроблемно напускане. Ако например позицията на Обединеното кралство еволюира към постоянен митнически съюз, това може да промени динамиката на мисленето за предпазния механизъм\". \r\n \r\n/БТА/\r\n ", "date": "2019.01.14", "title": "Евросъюзът се готви да отложи Brexit-а най-малко до юли! Защо?"}
{"url": "https://www.dnes.bg/eu/2019/01/14/briuksel-natiska-london-za-brexit-sdelkata.399159", "text": "Европейските институции отправиха днес индиректен призив към британския парламент да подкрепи сделката за Brexit между ЕС и премиера Тереза Мей. Само ден преди решителното гласуване в Лондон председателите на Съвета и на Еврокомисията Доналд Туск и Жан-Клод Юнкер написаха в отговор на депеша от Мей, че постигнатата сделка за разтрогване на отношенията заедно с уговорения в нея преходен период са най-доброто решение за развода. Двамата предупреждават, че разводът ще причини несигурност и ще доведе до щети.\n\r\nМей е изправена пред сериозна опозиция в парламента, включително в собствената си партия и не е ясно дали след утрешния вот Великобритания ще излезе от ЕС по определен ред или европейското законодателство автоматично ще престане да действа от 30 март.\n                    \n                    \n                \r\n“Споразумението за напускане представлява честен компромис и цели подредено оттегляне на Великобритания от ЕС, което ще ограничи негативните последици от Brexit”, пишат Туск и Юнкер до “Даунинг стрийт” 10.\n\n\n\n\r\nДвамата тушират страховете на Лондон относно споразумението за границата между Ирландия и Северна Ирландия, като уверяват, че ЕС ще преговаря максимално стегнато по бъдещите отношения, така че да не се налага то да влезе в сила след 2021 г., оставяйки Северна Ирландия в митническия съюз и общия пазар за разлика от останалата част от Обединеното кралство.\n\r\nШефовете на евроинституциите потвърждават волята на евролидерите, че нови преговори по вече договорените условия за оттеглянето не може да има и че предпазната клауза за Ирландия ще бъде задействана, ако преди крайния срок не е намерено друго решение.\n\r\nВ писмото до Лондон се потвърждава намерението на ЕС да започне незабавни преговори за бъдещите отношение, включително за бъдещата граница на остров Ирландия, веднага след ратификацията на сделката, която трябва да се парафира освен от британския парламент, и от Европейския.\n\r\nТуск и Юнкер дават гаранции, че ако преговорите за бъдещите отношения не бъдат завършени до края на 2020 г., преходният период, в който европейското законодателство продължава да действа на територията на Великобритания, ще бъде удължен.\n\r\nПисмото идва, след като премиерът Тереза Мей отложи гласуването в британския парламент, насрочено за октомври, за да си осигури подкрепа сред членовете на Камарата на представителите. Те й поръчаха да предоговори част от условията по сделката, основно свързани със статута на Северна Ирландия. \n\r\nНа извънредна сбирка през ноември европейските лидери обаче отказаха вече договорените условия за напускането на Великобритания да се отварят. Лидерите на 27-те се съгласиха само, че могат да бъдат дадени допълнителни уверения, че ЕС ще спази всички свои ангажименти по оттеглянето на Великобритания и изработването на бъдещите отношения между Лондон и оставащите в Съюза държави.\n\r\nАко британските депутати отхвърлят сделката, са възможни поне 6 сценария, включително предсрочни избори и отлагане на Brexit. Като най-вероятен се разглежда обаче развод без правила, при който Великобритания престава да бъде част от европейските правила от 29 март, когато раздялата ще настъпи автоматично. Европейската комисия предупреди, че това ще бъде свързано с транспортен хаос, дефицит на стоки, проблеми във финансовия сектор, както и с огромни задръствания по митниците и опашки по границите.\n\r\nЛондон има възможност и едностранно да се откаже от излизане от ЕС по силата на решение на Европейския съд от ноември 2018 г. За това ще е необходимо единствено писмо от британския премиер, че Обединеното кралство се отказва да напусне, което да бъде изпратено в Брюксел преди 29 март.\r\n ", "date": "2019.01.14", "title": "Брюксел натиска Лондон за Brexit сделката"}
{"url": "https://www.dnes.bg/eu/2019/01/14/kmetyt-na-gdansk-napadnat-ot-bivsh-zatvornik.399139", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nВ критично състояние е кметът на полския град Гданск, който беше намушкан с нож в областта на сърцето снощи по време на благотворително събитие. 53-годишният Павел Адамович е откаран в болница, където е претърпял 5-часова операция.\n\r\n27-годишният нападател е задържан. От полицията съобщиха, че мъжът е бивш затворник, наскоро пуснат на свобода. Той искал да отмъсти на Адамович, тъй като смятал, че е бил несправедливо осъден и обвинявал за това опозиционната партия \"Гражданска платформа“, чийто бивш член е градоначалникът.\n\r\nСпоред полски медии нападателят успял да се качи на сцената на благотворителното събитие, което набира средства за детски болници, използвайки пропуск за журналисти, предаде.\n                    \n                    \n                \r\nАдамович е политик с опит, който е начело на Гданск през последните 20 години. Кметът е особено популярен и известен с либералните си възгледи и често говори в подкрепа на малцинствата.", "date": "2019.01.14", "title": "Кметът на Гданск нападнат от бивш затворник "}
{"url": "https://www.dnes.bg/obshtestvo/2019/01/14/intelektualci-podkrepiat-karakachanov-sreshtu-romite.399105", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nГрупа интелектуалци написаха писмо до премиера Бойко Борисов, в което настояват той да подкрепи вицепремиера Красимир Каракачанов и да бъдат предприети мерки срещу посегателства над обикновени български граждани.\n\n\n\r\nАкад. Стефан Воденичаров, който също се е подписал в подкрепа на писмото, обясни в \"България сутрин\", че интелектуалците не подкрепят личността Красимир Каракачанов, а зам.-министър председателят на България.\r\n\"Каракачанов засяга една болезнена тема. Насаждането на злоба между българските граждани е ужасно. Преди една година създадохме сдружение \"Единение\", но всичко се руши. Всякакви опити за обединение биват разбивани\", сигурен е акад. Воденичаров.\r\n                    \n                    \n                Според него проблемите, които са се натрупали в България в последните 30 години, нито един управник не е поискал да ги погледне и да ги реши.\r\n\"Млади необразовани хора постъпват по много отвратителни начини. Тези младежи не са възпитавани вкъщи, не са образовани, нямат трудови навици. В писмото има няколко предложения - не може да бъдат социално подкрепени хора, които не създават възпитани граждани\", категоричен бе той пред .\r\nВсе пак акад. Воденичаров смята, че е крайно време държавата да седне и да помисли как да бъдат решени проблемите с ромите у нас, преди положението да е станало твърде късно и необратимо.\r\n ", "date": "2019.01.14", "title": "Интелектуалци подкрепят Каракачанов срещу ромите"}
{"url": "https://www.dnes.bg/balkani/2019/01/14/erdogan-mnogo-sme-prepatili-ot-vynshna-zavisimost.399109", "text": "Турция не може да позволи на чужденци да се разпореждат с националната й сигурност. Това даде да се разбере турският президент Реджеп Ердоган, цитиран от в. \"Акшам\".\n\r\n\"Някои може да купуват сигурност с пари. Но ние не можем да оставим това на други. Много сме препатили от външна зависимост\", заяви Ердоган. \n\r\nТурският лидер обвини опозицията, начело с Народнорепубликанската партия - водещата опозиционна сила в страната, че \"безсрамно\" критикува сегашната власт, независимо че \"с години са саботирали национални проекти и са обричали отбраната на волята на чужденци\".\n\r\nЕрдоган се похвали, че външната зависимост на Турция в сектора на отбраната е била намалена от 80 на 35 процента. Той посочи, че предстои производство и на бойни самолети ИХА, СИХА и Акънджъ.\n                    \n                    \n                \r\n\"Турция е длъжна да бъде силна в политическата, дипломатическата, икономическата и военната област,\" подчерта още Ердоган.\n\r\nПрезидентът говори вчера в северозападния турски окръг Сакария на конференция, организирана от оръжейната компания Бе Ме Дже. Бе Ме Дже е частна фирма за производство на бронирани машини с катарско участие. В изказването си Ердоган окачестви като \"лъжи\" твърденията на опозицията, че турски военен завод за производство на вериги за танкове е бил продаден на тази компания, пише БТА.\n\r\n\"Категорично не става дума за продажба на завода за производство на вериги за танкове\", подчерта президентът, като уточни, че не се касае за приватизация, а за преотстъпване на право на ползване при определени условия.\n\r\n\"Хюриет\" уточнява, че инвестицията е в размер на 500 милиона долара и ще осигури заетост на 10 хиляди души след завършването на всички етапи от проекта.\n\r\n\"Очакваме това предприятие да осигурява добавена стойност в размер на пет милиарда долара годишно за нашата страна\", каза още Ердоган.\n\r\nВ. \"Гюнеш\" също откроява обвиненията на президента към НРП. По думите на Ердоган става дума за провокация, начело на която стои НРП, като според него тази партия саботира национални проекти.", "date": "2019.01.14", "title": "Ердоган: Много сме препатили от външна зависимост"}
{"url": "https://www.dnes.bg/football/2019/01/14/levski-vzima-1-mln-za-stanislav-kostov-do-dni.399128", "text": "Левски ще продаде голмайстора си Станислав Костов до края на седмицата. \r\nНационалът ще премине в турския Акхисар, който ще плати 1 милион лева за правата на стрелеца. Трансферът вече е договорен на ниво клуб-клуб и се очаква единствено Костов да приеме офертата на южните ни съседи, пише \"Фанатик\".\r\n \r\nПрез този сезон Акхисар се бори за спасение в турския елит. Отборът се намира точно над чертата на изпадащите, с 1 точка пред Фенербахче, който е в опасната зона.\r\n \r\nПрез миналия сезон Акхисар спечели Купата на Турция, след като на финала победи с 3:2 Фенербахче, а преди това елиминира Галатасарай. Тимът завърши на 11-то място в първенството.\r\n \r\nВ групите на Лига Европа през настоящата кампания Акхисар спечели 1 точка и остана на последната позиция в компанията на Стандарт Лиеж, Краснодар и Севиля.\r\n \r\nКостов привлече вниманието към себе си с отличната есен, която направи. Нападателят наниза 16 гола в 20 мача, което му осигури дебют за националния отбор.\r\n \r\n\r\n    ", "date": "2019.01.14", "title": "Левски взима 1 млн. за Станислав Костов до дни"}
{"url": "https://www.dnes.bg/notifikacii/2019/01/14/pak-napadnati-voenni-pak-na-pytia-pak-ot-rom-s-20-krimi-registracii.399127", "text": "За пореден случай на нападение над военнослужещи съобщиха от Министерството на отбраната, докато протестите във Войводино все още продължават, след като двама братя роми пребиха военнослужещ в селото.\r\nТози път жертвите са курсанти от Националния военен университет.\n\n\n\n Агресията към тях е била проявена снощи, около 19 часа, докато са пътували в посока от Сливен към село Гурково.\r\nАвтомобилът им е бил засечен от друга кола. След като спрели принудително, нападателят им е излязъл от автомобила си и е нанесъл удари с брадва по предното стъкло на колата на курсантите.\r\nСлед подаден сигнал на телефон 112 служителите на МВР са издирили и задържали нападателя им, допълват от пресцентъра на военното министерство.\r\n                \n                Той е задържан за 24 ч. в Районното управление на МВР-Казанлък.\r\nАрестуваният е Йордан Пенев от ромски произход и до момента има над 20 криминални регистрации – множество кражби, сред които кражби с взлом, хулигански прояви, сред които и нанасяне на средна телесна повреда, възпрепятстване на органите на властта и няколко влезли в сила присъди.\r\nИма данни, че той е извършител на още 11 престъпления, за които се очаква да му бъдат повдигнати обвинения.", "date": "2019.01.14", "title": "Пак нападнати военни, пак на пътя, пак от ром... с 20 крими регистрации"}
{"url": "https://www.dnes.bg/usa/2019/01/14/tyrgovskata-voina-na-trymp-ne-dava-rezultati.399129", "text": "Въпреки че американският президент Доналд Тръмп започна търговска война срещу Пекин през миналата година, Китай обяви, че търговският излишък за 2018 г. със САЩ е най-големият от повече от десетилетие, съобщава CNBC.\r\nСпоред данните на китайското правителство излишъкът на Китай със САЩ се е увеличил със 17% на годишна база и е достигнал 323,32 млрд. долара през 2018 г. Това е най-високата стойност от 2006 г., от когато датира началото на статистическото отчитане, отбелязва Ройтерс.\r\nИзносът за САЩ е нараснал с 11,3% на годишна база през миналата година, докато вносът от САЩ в Китай е нараснал с 0,7% през същия период.\r\nОбщият търговски излишък на Китай за 2018 г. е 351,76 млрд. долара. Исносът през миналата година се е повишил с 9,9% спрямо 2017 г., докато вносът е скочил с 15,8% за същия период.\r\n                    \n                    \n                Макар че излишъкът със САЩ се е повишил, то общият обем на излишъка на Китай е бил най-ниският от 2013 г., въпреки че ръстът на износа е бил най-високият от 2011 г.\r\n\r\n ", "date": "2019.01.14", "title": "Търговската война на Тръмп не дава резултати"}
{"url": "https://www.dnes.bg/zvezdi/2019/01/14/kruiz-tri-bona-na-kalpak-viatyr-v-kosite-i-vesko-marinov-v-ushite.399102", "text": "Между 2500 и 3000 лева ще излезе на желаещите да поемат на морски круиз в Деня на независимостта - 22 септември. В цената е включена и музикална програма, в която ще блесне любимецът на родната сцена Веселин Маринов. Той ще препоти пътуващите с хитовете си на луксозния лайнер \"Коста Диадема\".\n\r\n2465 лв. ще струва удоволствието да вдигате наздравици на фона на \"Горчиво вино\", а според местоположението на каютата цената може да стигне и до 3055 лв. за човек в двойна стая. Тези цени са само до края на януари, след което ще скочат с още 200-300 лева.\n\r\nПътешествието по вода ще е с български привкус и има претенции за най-патриотичното круизно събитие за 2019-та, твърдят идеолозите на пътешествието - Българска Круизна Асоциация, цитирани от \"Монитор\". Затова има и специално име \"Пиратите на България\".\n                    \n                    \n                \r\nЗа парите си на борда, освен Веско Маринов, туристите ще получат всяка вечер шоу програми с българска тематика и акцент на фолклорните изпълнители в различни барове и локали на кораба, а на финала ще бъде организирана специална българска гала вечер. Освен с доста солената сума, с която трябва да се бръкне туриста за патриотичното пътешествие със звезда Веско Маринов, той трябва трябва да си освободи и дните между 19 и 27 септември.\r\nВ пакета са включени 7 нощувки на борда и една – в тризвезден хотел в центъра на Рим, откъдето стартира приключението. Летищните трансфери, както и самолетните билети с 23-килограмов чекиран багаж на „Алиталия“ също са в цената. Храненето на борда е на база пълен пансион с включени вода, кафе и чай, а всички български вечери ще са безплатни. Екскурзиите на суша, където акостира кораба, обаче се плащат допълнително и вървят между 80 и 130 лв. на човек с предварително записване от България. \n\r\n\"Коста Диадема\" трябва да акостира по програма в Савона, Марсилия, Барселона, Палма де Майорка и Каляри на остров Сардиния, където туристите ще имат възможност за целодневен отдих на суша. Капацитетът му е от почти 5000 пасажери и 1862 каюти. На борда има още спа център, 8 джакузита, 3 басейна, единият със стъклен покрив,театър с шоу програми, казино, шопинг галерия, фото център, библиотека, 4 D кино, спортно игрище, детски клуб, слънчева тераса с шезлонги, фитнес център, безжичен интернет.\n\r\nВеско Маринов, който всяка година пълни читалища и зали из България, това ще бъде първата изява на толкова голям кораб.", "date": "2019.01.14", "title": "Круиз, три бона на калпак, вятър в косите и Веско Маринов в ушите!"}
{"url": "https://www.dnes.bg/notifikacii/2019/01/14/spacex-razmaha-bradvata-sykrashtava-slujiteli.399110", "text": "Американският авиокосмически концерн SpaceX размахва брадвата в централата си в Калифорния.\r\nЧасове след изстрелването на първата ракета за новата година в петък сутринта компанията, ръководена от Илон Мъск, заяви на служителите си, че около 10% от работната сила на SpaceX ще бъде съкратена. Зашеметените работници са били изпратени рано у дома, за да изчакат на своите лични имейл адреси уведомяването за съдбата си, предава Bloomberg.\r\nПо-голямата част от над 6000 служители на Space Exploration Technologies Corp. са заети в централата и ракетната фабрика в Хауторн, Калифорния, а стотици други са базирани в Сиатъл, Флорида, Вашингтон и Тексас. Около 577 позиции ще бъдат съкратени в Хауторн, твърди Джен Вогел, изпълнителен директор на South Bay Workforce Investment Board.\r\n                \n                Мерките включват мениджъри по производството, авиониката, специалисти по инвентаризация и по двигателите.\r\n„Винаги е жалко, когато има големи съкращения\", каза Вогел в интервю за Bloomberg в неделя. „Ние сме в контакт със SpaceX и трябва да предоставяме преходни услуги на засегнатите служители. В района на Лос Анджелис има много авиокосмически компании. Готови сме да помогнем на хората\".\r\nПрез 2018 г. SpaceX изстреля рекордните 21 мисии за клиенти, включително оператори на търговски спътници, НАСА и американските военни. Но размерът на пазара е ограничен, а президентът на SpaceX и главният оперативен директор Гуейн Шаутъл предупреди, че може да има забавяне на поръчките от страна на гео-телекомуникационната индустрия.\r\n„През следващата година няма да има толкова много стартове, както през 2018 г.\", каза той в интервю за CNBC миналия май. „За 2019 г. тенденцията е по-ниска\".\r\nМъск създава SpaceX през 2002 г., за да революционизира космическата технология. Компанията и Boeing Co. имат договори с НАСА да превозват американски астронавти към Международната космическа станция. Въпреки продължаващата блокада на дейността на правителствените агенции се планира Crew Dragon на SpaceX да лети за първи път през февруари без хора на борда. Компанията работи и над космическа широколентова спътникова мрежа и Starship, по-голям космически кораб, предназначен да превозва хората до Марс.\r\n", "date": "2019.01.14", "title": "SpaceX размаха брадвата, съкращава служители"}
{"url": "https://www.dnes.bg/obshtestvo/2019/01/14/bezdomnik-e-pochinal-v-krizisniia-centyr-v-sofiia.399132", "text": "Мъж е починал в Центъра за настаняване на бездомни в столичния квартал \"Захарна фабрика\", потвърдиха от Столичната община. \r\nЧовекът е отишъл в тежко състояние, след което е бил прегледан, уточни кметът Йорданка Фандъкова, цитирана от \"Дарик\".\r\nВероятна причина за смъртта е заболяване, но все още се очаква становището на Съдебна медицина.\r\nОт социалните услуги на Общината до две години ще могат да се възползват още 160 възрастни хора с различни заболявания, обяви днес Фандъкова.\r\nТова ще стане благодарение на проект, финансиран от Министерството на регионалното развитие и благоустройството (МРРБ), с който ще бъдат изградени девет нови социални центъра на територията на София. Стойността на проекта е 5 млн. лева.", "date": "2019.01.14", "title": "Бездомник е починал в Кризисния център в София "}
{"url": "https://www.dnes.bg/politika/2019/01/14/ombudsmaia-atakuva-i-cenata-na-vodata-pred-ks.399114", "text": "Омбудсманът Мая Манолова депозира жалба в Конституционния съд срещу текстовете за формирането на единна цена на водата от Закона за ВиК услугите.\n\r\nПозицията на обществения защитник, че разпоредбата \"ВиК операторите прилагат принципа на единна цена на ВиК услуга на обособената територия\" противоречи на конституционните принципи на правовата държава и дължимата от законодателя защита на потребителя.\r\n\"В случая, чрез заложеното в чл. 14, ал. 2 от закона правило за определяне на единна цена на обособена територия, подходът на законодателя е неоправдан социално и небалансиран, не отчита обществения интерес и правата на потребителите на услугите и не задоволява изискването за справедливост\", пише Манолова в жалбата до КС, цитирана от пресцентъра си.\r\n                    \n                    \n                Становището на омбудсмана, изразявано нееднократно, е, че увеличението на цената на водата е несправедливо, защото то не води до подобрение нито на качеството на услугата, нито на качеството на водата. \r\nСпоред нея хората спонсорират ВиК дружествата, които могат да си позволят загуби и течове, защото потребителите са тези, които плащат сметката.", "date": "2019.01.14", "title": "ОмбудсМая атакува и цената на водата пред КС "}
{"url": "https://www.dnes.bg/zvezdi/2019/01/14/sled-30-godini-pak-oskarite-ostanaha-bez-vodesht.399118", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nЗа първи път от тридесет години насам церемонията за връчването на Оскарите няма да има водещ. Причината събитие номер едно в Холивуд да остане без домакин е антигей публикация на първоначалния избор - комедийния актьор Кевин Харт и \"проблематичност\" на останалите варианти.\n\r\n\"Интересното е, че преди 30 години е бил последният път, когато церемонията не е имала водещ и е започнала с музикален номер, в който е участвал актьорът Роб Лоу и \"неизвестна актриса\" се казва, защото никой не ѝ помни името\", обясни Стаси Айви в \"България сутрин\".\n\r\nРазличните сегменти от церемонията ще се представят от различни холивудски знаменитости. Стаси Айви обясни, че се очаква силно присъствие от акьорския състав на \"Отмъстителите\" и според нея може и да бъде забавно.\n                    \n                    \n                \r\nЖурналистът Владислав Апостолов коментира пред , че тази година филмите са слаби, силно политизирани и крайно радикално повлияни от така наречения прогресивен дискурс, в който всички малцинства са репресирани жертви.\n\r\nСпоред него много филми се правят само за да спечелят награда, като такива например са \"A star is born\" и \"Vice\".", "date": "2019.01.14", "title": "След 30 години пак: Оскарите останаха без водещ"}
{"url": "https://www.dnes.bg/technology/2019/01/14/samsung-se-nasochva-kym-indiia-s-po-evtini-telefoni.399141", "text": " Корейският производител на потребителска електроника Samsung Electronics Co. представи нова гама евтини смартфони за Индия, с които се стреми да спечели клиенти на най-бързо развиващия се пазар на смартфони в света и да си възвърне дела, загубен за сметка на Xiaomi Corp. и други китайски конкуренти.\r\nТрите устройства от серията M, всяко с цена под 20 000 рупии (283 долара), ще бъдат предложени от 5 февруари в онлайн магазина на Samsung India, както и в Amazon India, заяви южнокорейският производител. Най-евтиният от гамата ще се продава за по-малко от 10 000 рупии. По-късно компанията ще пусне устройствата и на други пазари.\r\n„Серията се насочва изцяло към милениълите*, които съставляват една трета от 1,3-те милиарда население на Индия и половината от онлайн купувачите в страната“, казва пред Bloomberg Асим Варси, старши вицепрезидент на Samsung India.\r\n                    \n                    \n                Със засищането на продажбите на смартфони на западнитe пазари всеки производител - от Apple Inc. до Samsung и Xiaomi, търси нови клиенти в Индия, за да повиши своите продажжи. Втората по големина на населението страна в света е и най-бързо растящият пазар. Все пак само 24% от индийците притежават смартфони, така че има достатъчно възможности за достигане до нови клиенти.\r\n„Битката в Индия е за сегмента от среден и нисък клас на смартфони, който е огромен\", каза Аншул Гупта, анализатор в Gartner Inc., базиран в Мумбай. \"Всеки продавач, който търси обем, приходи или пазарен дял и се стреми да бъде сред първите пет, ще трябва да оперира в този сегмент\".\r\n\r\n ", "date": "2019.01.14", "title": "Samsung се насочва към Индия с по-евтини телефони"}
{"url": "https://www.dnes.bg/stranata/2019/01/14/bolnite-se-uvelichavat-gripna-epidemiia-v-stara-zagora.399142", "text": "РЗИ-Стара Загора обяви грипна епидемия в областта, съобщиха от инспекцията.\r\nВъв връзка с регистрираната висока заболеваемост през последната седмица - 264,84 души на 10 000, както и от резултатите на изследваните проби на болни лица с остри респираторни заболявания, които показват наличие на циркулация на грипен щам А H3N2, РЗИ - Стара Загора обявява грипна епидемия за област Стара Загора, считано от 15 януари.\r\nЗасегнати са всички възрастови групи.\r\nС оглед прекъсване на епидемичната верига и ограничаване на заболеваемостта,  РЗИ - Стара Загора ще предлoжи на РУО на МОН прекратяване на учебните занятия в област Стара Загора за периода от 16 до 18 януари.\r\nОсвен това се препоръчва на лечебните заведения за болнична помощ да преустановят свижданията, а медицинските центрове да преустановят работата на женските и детски консултации, да спрат имунизациите и да спрат профилактичната дейност.\r\n                    \n                    \n                Спазването на препоръките е въпрос на лична отговорност към себе си и към другите, тъй като най-добрата предпазна мярка е ограничаване на контактите с болни хора. Това е от особено значение за тези с хронични заболявания, бременни жени и деца, отчитат от РЗИ.\r\n ", "date": "2019.01.14", "title": "Болните се увеличават: Грипна епидемия в Стара Загора"}
{"url": "https://www.dnes.bg/politika/2019/01/14/karakachanov-za-dumite-si-niama-da-se-izviniavam.399143", "text": "Вицепремиерът и министър на отбраната Красимир Каракачанов каза, че няма за какво да се извинява заради изказването си от миналата седмица, насочено към ромската общност.\r\nВ края на миналата седмица той посети Войводиново, където роми пребиха военнослужещ от 68-ма бригада Специални сили. \r\nПо повод инцидента той заяви, че ромите в България са станали \"изключително нагли и търпимостта на българското общество се изчерпа\". Заради думите му ромски организации поискаха оставката му и решиха да протестират пред МС.\n\n\n\n\r\n\"Винаги съм казвал, че между тези хора има и такива, като тези деца, които ходят на училище\", посочи днес Каракачанов. Той добави, че винаги е повтарял, че единственият начин за пълноценна интеграция е през образование и труд.\r\n                    \n                    \n                Министърът коментира темата пред журналисти в Министерството на отбраната, след като ученици от Златарица го поздравиха по повод празника \"Василица\". \r\nПо думите му тази инициатива е добра, защото дава пример на останалите в общността как могат да се интегрират - през образованието и труда.\r\nЗа протеста днес пред Министерския съвет срещу него вицепремиерът Каракачанов коментира, че всеки има право да протестира.\r\nПо думите му всички организации, които през годините са усвоявали средства за ромска интеграция трябва да направят отчет за това колко пари са получени, за какво са изразходени и защо няма ефект от това. Според него те са основните отговорни, защото те са получили парите.", "date": "2019.01.14", "title": "Каракачанов за думите си: Няма да се извинявам!"}
{"url": "https://www.dnes.bg/obshtestvo/2019/01/14/romi-sreshtu-karakachanov-ako-ne-podade-ostavka-100-hil-pred-ms.399135", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nРомски протести срещу вицепремиера Красимир Каракачанов ще има, докато той не си подаде оставката и не се извини публично за изказванията си. За това се заканиха организаторите на демонстрацията, която ще се проведе този следобед пред Министерския съвет.\n\n\n\n\n\r\nКаракачанов си навлече гнева им заради коментара си за пребития от двама роми командос във Войводиново: \"Ромите в България са станали изключително нагли и търпимостта на българското общество се изчерпа. Хората не са длъжни да търпят част от населението, което има само права и не иска да разбере, че има и задължения и трябва да спазва закона\".\r\n                    \n                    \n                \"Това е мирен протест относно изказването на Каракачанов за това, че \"циганите са станали много нагли\". Искаме неговото извинение и неговата оставка. Той е вицепремиер на всички, независимо от етноса. Не би трябвало да говори така за един цял етнос\", каза пред  бившият депутат Александър Методиев.\r\nПо думите му обаче до напрежение няма да се стигне, тъй като \"те са отговорни граждани\".\r\n\"Но някои се опитват с изкуствено напрежение да създадат етническа омраза\", заключи Методиев.\r\nАчо Йорданов, един от жалбоподателите в Комисията за защита от дискриминация срещу вицепремиера, пък се закани, че протестите няма да спират, ако Каракачанов не напусне поста си.\r\n\"Ако не я подаде, ние ще помислим за мащабен протест, с който ще изкараме доста роми до Министерския съвет. 100 000 души ще излезнат. Не се опасявам от сблъсъци, това ще е мирен протест до неговата оставка. Докато не я подаде, няма да се предадем\", каза той.\r\n\"Не може за индивидуална вина, да се търси колективна отговорност. Това е безаконно, геноцид. За 400 души, които са останали без къщи в минусови температури, Каракачанов казва - \"вземете си ги вкъщи\". Това подобаващ отговор ли е на един вицепремиер?\", запита и Лиляна Ковачева, която е от организаторите на протеста.\r\nТя допълни, че след протеста ще бъде внесена електронна петиция с исканията им до премиера, президента, омбудсмана и главния прокурор. Ковачева уточни, че петицията е подкрепена и от много българи, които са публични личности.", "date": "2019.01.14", "title": "Роми срещу Каракачанов: Ако не подаде оставка – 100 хил. пред МС"}
{"url": "https://www.dnes.bg/akoshtete-vqrvaite/2019/01/14/blizkoto-bydeshte-2019-godinata-na-apokaliptichnite-promeni.399130", "text": "Мнозина футуристи се опитват да надникнат в бъдещето и да разберат какво ще се случи след няколко месеца, година... десетилетие. 2019 е в самото си начало, но вече има прогнози за това какво ни очаква като човечество през следващите 11 месеца и половина.\r\nРедица теории от миналото звучат налудничаво и са трудни за вярване - като онези, според които на Земята ще се разхождат извънземни. Онези, които обаче карат косите да настръхват са теориите, близки до нашата политическа и социална реалност и звучат не само като напълно възможни, а сякаш вече са започнали да се случват.\r\nПовечето от тях обрисуват апокалиптични сценарии и очертават съвсем истинска антиутопична реалност, в която започваме да живеем.\n\n\r\n                    \n                    \n                \n\r\nПървата от седемте стряскащи прогнози е тази на Майкъл Филипс, който твърди, че идва от бъдещето. Мъжът смята, че е роден през 2043 година и като човек, видял онова, което предстои, Филипс заявява, че ни очаква Трета световна война.\r\nПо думите му, когато бил 18-годишен, Филипс бил избран за експериментите, свързани с пътуване във времето и приел като лична кауза спирането на унищожителните събития, които предстоят на човечеството. Според разказа му Северна Корея се е опитала да пусне ядрено оръжие в САЩ в края на 2018 г., но това щяло да стане през 2019.\r\n\r\nНа фона на уж предстоящата ядрена война със Северна Корея едно пророчество на баба Ванга пряко засяга 45-ия президент на Съединените американски щати. Според нея той ще се разболее от непозната болест, която ще доведе до мозъчен инсулт, травма на мозъка и загуба на слух. В случая думите на Ванга засягат пряко Тръмп, а на нас тепърва ни предстои да видим дали те ще се окажат истина.\r\n\r\nКогато по някакъв начин е намесено името на САЩ, няма как да не бъде замесено и това на Русия. Думите на Ванга не подминават Москва, а според пророчеството и политическият лидер на Русия ще има ужасна година.\r\nВанга предрича, че Владимир Путин ще стане жертва на опит за покушение и то от собствената му охрана, а Европа ще изпадне в икономически срив.\r\n\r\nИ като говорим за Ванга, можем спокойно да намесим името и на един друг предсказател от миналото.\r\nНострадамус е предсказал, че през 2019-та година животните ще бъдат по-близо до хората и ще има хора, които ще могат да разговарят с тях. С две думи - филмите за д-р Дулитъл ще станат съвсем реални.\r\n\r\nКлиматичните промени, които настъпват на Земята, са изключително чувствителна тема. Вече е известно, че климатът се изменя с тревожна скорост, а честотата на природните бедствия през последните години се засилва. Причината за това е глобалното затопляне.\r\nНай-студената зима през последните 5 години се предвижда, че ще удари най-много страни в Северното полукълбо. А в места като Великобритания ще достигнат най-ниски стойности от -17. За сравнение - последният път, когато температурата е била толкова ниска във Великобритания, е през 1795 г., пишат от \"Дарик\".\r\n\r\nСлънчевите бури са добре познати за доставчиците на сателитни услуги. Бурите започват да изригват на повърхността на слънцето, а понякога това може да доведе до изхвърляне на огромни количества разтопена плазма в Космоса.\r\nГолемият проблем идва от това, че тази плазма има много силно магнитно поле, което може да смути радиовълните и всичко, което пряко засяга електрониката.\r\nСпоред прогнозите през тази година слънчево изригване ще причини големи повреди на повечето сателити, а това ще доведе до пълен хаос в инфраструктурите на електрическата енергия и транспортния бизнес. \r\n\r\nПрез последните няколко години темата за технологиите и нашата сигурност също стана особено чувствителна. Нека не забравяме случая с бившия служител на ЦРУ Едуард Сноудън - американецът, разобличил класифицирана информация на Националните служби за сигурност на САЩ през 2013 г., когато всъщност стана ясно, че американското правителство масово наблюдава обществото с помощта на телекомуникационните компании и правителствата на европейските държави.\r\nЗловещата прогноза, че през 2019 г. личната ни информация ще бъде използвана още повече звучи съвсем истинска на фона на скандалите с Facebook и \"Кеймбрижд аналитика\", както и множеството случаи на изтичане на данни на потребители.\r\nСъвсем наистина дори към днешна дата се забелязват малки детайли, които обрисуват голямата картина - наблюдават ни ежедневно, а на базата на това къде ходим, какво говорим и какво харесваме, ни предлагат различни реклами в интернет.", "date": "2019.01.14", "title": "Близкото бъдеще: 2019 – годината на апокалиптичните промени? "}
{"url": "https://www.dnes.bg/obshtestvo/2019/01/14/nov-pasport-lichna-karta-knijka-ama-drug-pyt.399148", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Срина се информационната система за издаване на документи за самоличност. Всички административни услуги, свързани с издаване на лични документи, включително и на шофьорски книжки, временно са спрени.\r\nНапълно блокирана е работата за издаване на документи. \r\nВсе още не се знае причината за проблема, няма и срок за остраняването му, съобщи Bulgaria ON AIR.\r\nСтотици в КАТ-София очакват издаването на своите шофьорски книжки. Проблемът е на територията на цялата страна и във всички дирекции, в които се издават български документи за самоличност.\r\nОчаква се от КАТ-София да внесат повече яснота по проблема.", "date": "2019.01.14", "title": "Нов паспорт, лична карта, книжка... ама друг път"}
{"url": "https://www.dnes.bg/politika/2019/01/14/tia-i-toi-2019-a-ninova-na-50-provetri-bsp-borisov-na-60-vinagi-1.399082", "text": "Два коренно различни типажа в българската политика, белязали нейните възходи и падения през последните две десетилетия, пресичат своите орбити в годината на тройния ретрограден Меркурий.\r\n\r\nПърва по време е червената председателка. Още преди да събере конгреса на социалистите, за да даде старт на решаващата за партията изборна година, Нинова ще черпи на 16 януари.\r\nНа 50 години човек трябва да е посадил дърво и да е съградил дом, казва българинът. А ако е политик, да е създал партия, биха добавили експертите. Серт дамата не създаде БСП наново, но определено промени изцяло социалистическата партия, която наследи от Сергей Станишев и Михаил Миков. \r\n                    \n                    \n                Изтупа, проветри, премете дома, даже направо я пренареди. Получавайки първата в историята си жена начело, Столетницата получи и първата твърда ръка, която я управлява. Но какво да очакваш от дама на прага на 50-те. \r\nТя е действена, прагматична и говори ясно и рационално. Което я направи любимка на актива. Като стана лидер, обеща \"да се скъса от работа\", за да направи Столетницата истинска алтернатива на сегашното управление и да втвърди тона към ГЕРБ. И наистина - БСП днес е в по-добра предизборна кондиция от всякога в сравнение с последните 10-ина години.\r\nНо допусна и немалко грешки. Опроверга например максимата, че жените обединяват по-добре от мъжете, на която залагаха много от хората, застанали зад нея на конгреса преди 3 г., когато стана лидер. Тя превърна в свои явни врагове много от знаковите лица на БСП. Днес има може би най-силната вътрешнопартийна опозиция, която е имал соцлидер от Жан Виденов насам. Но оцелява, защото противниците ѝ не са обединени.\r\nТежка година чака Нинова. Ще трябва да се доказва и в партията, и пред електората, на два избора - за евродепутати и за местна власт. А вътрешната ѝ опозиция само я чака да загуби, за да ѝ поиска още по-шумно главата, пише \"\".\r\nМненията за нея са от \"Осанна!\" до \"Разпни я!\" Привържениците ѝ я определят като Желязната лейди, която с твърда ръка налага волята си в партията в името на идеи и цели, в които вярва. Противниците ѝ я наричат Жената хамелеон - в един момент може да е усмихната, да те изслушва тихо и да кима в знак на съгласие. Само минути по-късно обаче може да бъде видяна как фучи, а от уж постигнатото съгласие по определени теми няма и помен.\r\nТази емоция често ѝ помага, но и често ѝ играе лоши шеги. Ненапразно на онзи конгрес, когато я избраха, един от най-доверените ѝ хора в БСП - Стефан Данаилов, я предупреди \"от време на време да прибира малко емоциите си\". Но пък показа, че има интуиция и усет за настроенията на хората. Нещо, по което между другото много си прилича с Бойко Борисов, чийто основен критик е. \r\nЧесто може да бъде видяна сред хората - реагира бързо на проблемите, обува ботуши, за да гази из наводнените села, ходи по протести, брани здравото семейство от джендърите, гали козички, не пропуска да демонстрира, че е част от народа, а не от плебса. А за юбилея си сега не иска подаръци, а ще събира пари за даровити деца. И макар че едва ли е яла филии с мас, не пропуска да покаже, че сама си меси питката за празници. И да не забравяме, язди кон по Тодоровден!\r\nОприличавана е от свои и чужди на \"Борисов в пола\" - вече нейната дума решава всичко в БСП, така както това става в ГЕРБ по волята на Борисов. И колкото и двамата да са люти един към друг в споровете си, така и са показвали, че в ключови моменти намират начин да комуникират и предадат посланията си.\r\nКато джентълмен в политическите спорове обикновено за помирение отстъпва той. Премиерът Бойко Борисов на 13 юни ще празнува 60-годишнина, но все още не е изпълнил заканата към себе си (не е ясно дали я казва на сериозно), че един ден ще се ожени, но трябва вече да не е министър-председател, защото иначе жената до него \"ще я разкъсат\". \r\nЕто защо премиерът продължава да живее \"сам като куче\" в Бояна. Откакто дъщеря му Венета се върна от Америка, а още повече - след като го дари с двама внуци, в Банкя той вече не е самотен. Но, за жалост, на премиера му се налага да живее именно така в резиденцията в Бояна. Дали има кой да шета, извън охраната, е въпрос от личното му пространство. Но още в ранните си години като политик Борисов е признавал, че той категорично отказва да изхвърля боклука, защото това е уронващо престижа на мъжа действие.\r\nПонеже е вглъбен и изключително устремен към целта, Борисов е постигнал много за своите почти 60 лета. На 23 буквално влиза в огъня и бързо се издига до командир на ротата. На 26 почва и да преподава във ВИПОНД, където даже завежда катедра. На 30 пази Тодор Живков, на 40 - царя, като влиза под кожата и попива ценни уроци и от двамата. На 42 става висшата професионална фигура в полицията, на 43 - генерал, а на 46 вече е кмет на столицата.\r\nНа 47 създава най-голямата партия, в която вече 12 години никой не смее да кривне от правата линия, на 50 става министър-председател и вече е счупил всички български рекорди по заемането на тази позиция от един и същи човек. Освен това само на него не му пука да си дава оставката и да връща властта на народа и е единственият у нас, изкарал повече от 1 мандат като премиер.\r\nКогато бе избран за кмет на София, обеща на пресконференцията в НДК, че \"много ще се мъчи\" да реши проблемите на столицата. Може да звучи като анекдот, но е истината - като съмна след нощта на неговата изборна победа, дупката в булевард \"България\" срещу НДК беше запълнена.\r\nТака, както бе обещал, че това ще е първата му работа. Надмина обаче всички очаквания, понеже никой не си представяше, че ще го направи в първите няколко часа след избирането си, и то по тъмна доба.\r\nОсвен амбицията да е винаги първи (неслучайно едно от любимите му парчета е: \"Кой сега е номер 1?\"), Борисов има и доста качества, които му помагат да е най-дълголетният ни управник. \"Сканира\" хората през погледа. На никого обаче не вярва на 100%. Я кривне някой, реже. Дори провинението да не е доказано. При Борисов сантимент няма, нито грам. \r\nТой почти не спи - почва да върти телефони, да контролира и да възлага по ранни петли, след като преди това е изгледал и късните емисии. По времето, когато другите стават, той вече е изпил поне две кафета с мед. Не закусва и не обядва (в обедната си почивка ходи да рита, макар че още след първата операция на менискуса докторът му забрани, а той вече е с три!). Както сам се шегува със себе си, той е като конете - по цял ден препуска и само вечер сяда на масата, където го очаква телешка пържола.", "date": "2019.01.14", "title": "Тя и той, 2019-а: Нинова на 50 – проветри БСП, Борисов на 60 – винаги №1"}
{"url": "https://www.dnes.bg/stranata/2019/01/14/blok-rusiia-v-ruse-bylgarskiiat-analog-na-kulata-v-piza.399089", "text": "Блок \"Русия\" е българският аналог на кулата в Пиза. В него 50 семейства от 40 години живеят под наклон от 1 метър. Толкова е разстоянието от първия до последния етаж на блока, който обитават, защото нямат друг избор.\r\nСтроен преди 54 години, блок \"Русия\" е считан за едно от архитектурните бижута в града. На площ от 5000 кв. м тухлените кутийки побират 200 семейства. След опустошителното земетресение във Вранча през 1977г. обаче, блокът се пропуква и започва да се накланя застрашително.\r\n73-годишният Хачик Лебикян е сред първите русенци, заселили се в блока. За 50 години от страх половината му съседи се изнасят пред очите му, а апартаментите им пустеят.\r\n                    \n                    \n                \"Буди притеснение сред хората. Наклонен е. Този блок е известен и трудно може да се продаде някой апартамент и някой да дойде тук да живее\", коментира той пред БНТ.\r\n\"Блокът е наклонен на изток. Най-простичкото е, то дори се усеща, когато ходите на изток как ходите по-лесно и на обратно как някак си се изкачвате едва-едва\", добавя Лъчезар Бонев.\r\nСемействата, които са останали да живеят в блока, защото няма къде другаде да се подслонят, са силно привързани към домовете си. Вложили са вътре половината си живот, а вероятно и парите за още един апартамент. Познават всеки прашен ъгъл, всяка пропукана фуга, всеки звук. Казват, че най-страшно е през нощта.\r\n\"Със страх живея, аз ей туй скърцане нощем на мебелите, тука в коридора като стана шкафчето за обувки само се е отворило, притеснено ми е. Психически ще пукна от напрежение. Не може да се живее тъй. Толкоз пари, туй е първата любов с мъжа ми, събирането, правенето с мерак, уж да е хубаво - аз сама какво да направя с една пенсия\", казва още Цонка Байчева.\r\nЗаключението на техническата експертиза, направена от инженерите и геодезистите, обследвали блока. им е, че не може да бъде дадена гаранция за устойчивостта на сградата, затова спешно трябва да се укрепят основите й, които са изградени върху 14-метрова льосова почва.\r\nМерки обаче не са взети. За да не останат затрупани под руините, вече 30 години хората търсят помощ от институциите с надеждата 54-годишната сграда да бъде спасена от сигурна гибел.\r\nИ докато блок \"Русия\" си търси… майстора, покривът му протече. Отчаяни, обитателите се чудят как да съберат пари, за да платят ремонта му, преди водата да е стигнала до тях. ", "date": "2019.01.14", "title": "Блок \"Русия\" в Русе – българският аналог на кулата в Пиза"}
{"url": "https://www.dnes.bg/eu/2019/01/14/evropogled-bednostta-e-osnovniiat-problem-na-bylgariia.399084", "text": "Българската икономика има структурни проблеми, а ниският жизнен стандарт и бедността са основните проблеми пред България, която иначе върви уверено по пътя към въвеждане на еврото, заяви в интервю за БНР зам.-председателят на Европейската комисия Валдис Домбровскис, комисар за еврото и социалния диалог. \n\r\nТой припомни, че през лятото България ще получи отговор дали може да се присъедини към обменно-валутния механизъм ERM II.\r\nНо очакваното \"да\" или \"не\" ще бъде дадено от следващия състав на Европейската комисия.\r\nПо-рано тази седмица Домбровскис обяви, че страната ни може да въведе еврото най-рано през 2022 г.\r\n                    \n                    \n                За да стане това, България трябва да продължи да води разумна фискална и макроикономическа политика, въпреки че европейската икономика рано или късно ще изпадне в рецесия.\r\nЕврокомисарят е категоричен, че приемането на еврото носи позитиви като по-ниски лихви, по-прозрачно формиране на паричната политика и предвидимост на бизнес средата.\r\n ", "date": "2019.01.14", "title": "Европоглед: Бедността е основният проблем на България!"}
{"url": "https://www.dnes.bg/snimka-na-denia/2019/01/14/slab-viatyr-slab-sniag-kakvo-vreme-ni-chaka-tazi-sedmica.399085", "text": "Днес от запад отново ще се заоблачи и на отделни места в Западна България ще превали слаб сняг, в северозападните райони за кратко снегът ще е примесен с дъжд и ще има условия за поледици.\r\nЩе духа слаб до умерен вятър от юг-югозапад. Температурите слабо ще се повишат и минималните ще са от минус 8 до минус 3 градуса, а максималните - между 2 и 7 градуса, сочи  на НИМХ.\r\nПо Черноморието облачността временно ще се разкъса и намалее, но отново бързо ще се заоблачи. Ще духа слаб до умерен югозападен вятър. Максималните температури ще са 5-7 градуса. Температурата на морската вода е 5-6 градуса. Вълнението на морето ще е 1-2 бала.\r\n                \n                В планините ще е предимно облачно, но само в масивите от Западна България ще има слаби валежи от сняг. Ще духа умерен до временно силен вятър от запад-северозапад. Максималната температура на височина 1200 метра ще е около 0 градуса, на 2000 метра - около минус 7 градуса.\r\nВъв вторник и сряда ще духа силен вятър от северозапад, в Източна България от север-северозапад. Ще е сравнително студено, с променлива облачност и на отделни места ще превали слаб сняг. Минималните температури ще бъдат между минус 6 и минус 1 градус, а максималните - между минус 2 и 3 градуса.\r\nОт четвъртък обаче се очаква плавно повишаване на температурите и слънчево време.\r\n ", "date": "2019.01.14", "title": "Слаб, вятър, слаб сняг… Какво време ни чака тази седмица?"}
{"url": "https://www.dnes.bg/cars/2019/01/14/za-godina-1-bugati-i-4-ferari-ta-za-bogatite-bylgari.399086", "text": "Продажбите на луксозни автомобили в България продължават да са около 10% от всички на нови коли и през 2018 г., като сред тях има екзотични и скъпи модели на \"Бугати\", \"Макларън\", \"Ламборгини\", \"Астън Мартин\", \"Ролс-Ройс\" и други. \r\nТова показват данните за регистрациите на превозни средства, разпространени от \"Пътна полиция\", цитирани от \"Сега\".\r\nЗа година първа регистрация в страната е минало едно чисто ново \"Бугати\". Към момента единственият актуален модел на марката е \"Широн\", с цена около 5 млн. лева.\r\nИначе български номера през тази година са сложили един чисто нов \"Ролс-Ройс\" и 10 употребявани, като от марката в страната вече има 53 коли. \r\n                    \n                    \n                В регистрите присъства и едно ново \"Ламборгини\", с което общата бройка автомобили от този вид достига 57.\r\nДва нови \"Астън Мартин\" и пет втора ръка са регистрирани в България през миналата година, като общият им брой е 26. Новите \"Макларън\"-и също са два, но няма данни колко са като цяло за страната.\r\nЛюбимата марка супер спортни автомобили на българите с възможности остава \"Ферари\", като за година са внесени седем чисто нови и 18 употребявани, за да стигне общият брой 84. \r\nТърсещите луксозна кола, която не се среща често, са купили също 11 нови и 35 втора ръка \"Бентли\" и те вече са 194.\r\nПрез миналата година в България са регистрирани и четири нови коли \"Тесла\", като броят на хитовите е-мобили от марката у нас вече е 70.\r\nНай-масово пък българите са купували през миналата година нов автомобил \"Дачия\" - 3666 бройки, следван от \"Рено\" с 3423. \r\nПри употребяваните автомобили лидер е \"Фолксваген\" с 30 516, следван от \"Мерцедес\" с 24 676.\r\n319 639 са общо регистрираните пътни превозни средства през 2018 г., или с 13 218 повече от 2017 г. 42 238 са чисто новите, а 582 645 са свалени от регистрация.\r\n67% от всички автомобили, регистрирани у нас през м.г., са на възраст над 10 г., или общо 194 376. 37 502 пък са колите, които са на възраст между 6 и 10 г., а тези до 5 г. - 13 493.\r\nОбщо в България има регистрирани над 3,66 млн. пътни превозни средства, или с 220 000 повече от 2017 г. Малко над 1,4 млн. от тях са на възраст повече от 20 години, а тези между 15 и 20 г. са малко над 1 млн. \r\nБлизо 774 хил. са автомобилите между 11 и 15 г., а почти 264 хил. са тези до 10 г. Едва 6% от колите са под 5 години - 221 412.\r\nНай-масовият автомобил у нас е \"Фолксваген\" - 458 604 бройки. Следват го \"Опел\" и \"Мерцедес\" със съответно 356 915 и 285 469 коли.", "date": "2019.01.14", "title": "За година: 1 \"Бугати\" и 4 \"Ферари\"-та за богатите българи"}
{"url": "https://www.dnes.bg/akoshtete-vqrvaite/2019/01/14/sedmichen-liuboven-horoskop-za-14-20-ianuari.398979", "text": "Любовта е секси, очарователна и малко заблудена тази седмица. Като цяло, представителите на зодиакалните знаци имат всички предпоставки да се радват на положителните вибрации, е, с малки изключения. Комуникацията ще е в основата на взаимоотношенията. Какво ви очаква, вижте в любовния хороскоп на Az-jenata.bg\r\n\r\nПрез тази седмица Венера ще бъде в перфектен ъгъл към Марс, който сега е във вашия знак. Имате невероятно излъчване, а най-хубавото е, че ще знаете как да се възползвате от вашата привлекателност. Ако сте обвързани, предстоят ви невероятни моменти с любимия човек. В случай, че търсите нова любов, има вероятност да срещнете човек, с когото да се свържете физически.\r\n                    \n                    \n                \r\nСексуалната енергия на Телците също ще бъде в повече и те определено ще знаят как да я използват, за да осъществят своите интимни фантазии. Ще имате желание да разкриете чувствеността си пред половинката. Очаква ви любовна седмица.\r\n\r\nПоложителни вибрации в сектора на любовта очакват и представителите на зодия Близнаци. Те ще имат възможността и желанието да окажат подкрепа на половинката си в някакво начинание. Също така ще създадете обстановка край себе си, която да поддържа любовното настроение. Възползвайте се от моментите и бъдете щастливи.\r\n", "date": "2019.01.14", "title": "Седмичен любовен хороскоп за 14 – 20 януари"}
{"url": "https://www.dnes.bg/politika/2019/01/14/prezidentyt-pomilva-2-zatvornika-oprosti-55-bona-dylgove.399087", "text": "Дългове към държавата за 55 227 лв. е опростил президентът Румен Радев за първите 7 месеца на 2018 г. Това сочи отчетът на комисията по опрощаване на несъбираеми държавни вземания към администрацията на държавния глава. \r\nПоловината от тази сума е за лихви. \r\nОпростените дългове са под 1% от тези, за които е поискана амнистия. Отказано е опрощаването на задължения за 7 525 887 лв., като и в този случай близо половината от тази сума са лихви по дълговете.\r\nОпростените дългове са за неправомерно получени добавка към пенсията от починал съпруг, пенсии, суми за помощни средства и съоръжения за медицински изделия, невнесени здравни вноски, имотни данъци и данъци за моторни превозни средства. Най-много са случаите на опростени неправилно получени майчински - 8. Има и случаи на неправилно получени целеви помощи за отопление и месечни социални помощи, пише \"Сега\".\r\n                    \n                    \n                Списъкът на неопростените дългове е по-дълъг и разнообразен. Тук има и неправилно получено обезщетение за безработица, невнесен корпоративен данък, дължим ДДС, присъдено обезщетение за нанесени неимуществени вреди и разноски по дела и т.н.\r\nПравомощието да опрощава несъбираеми държавни вземания е от изключителната компетентност на президента. Той не може да го прехвърли на друг, каквато например е традицията за помилванията и за даване на българско гражданство, които държавният глава възлага на вицепрезидента. Когато постъпи молба за опрощаване, комисията проверява произхода на задължението, както и семейното, финансовото и имущественото положение и здравословното състояние на длъжника и членовете на неговото семейство и домакинство. Така се изяснява дали задължението може да бъде събрано. Ако длъжникът няма имущество, трайно безработен е, болен или възрастен, вземането се приема за несъбираемо и президентът го опрощава.\r\n\r\nОще двама осъдени са помилвани в края на 2018 г. от вицепрезидента Илияна Йотова, показват данните на Президентството. Така помилваните от началото на мандата на Румен Радев са вече 10 души.\r\nЕдиният от новите помилвани е 26-годишен мъж с тежко онкологично заболяване. Той е осъден на 10 месеца затвор за това, че е шофирал без книжка и след употреба на наркотици. Помилван е с цялата неизтърпяна част от наказанието - 9 месеца.\r\nС 3 години от остатъка му от 6-годишна присъда е помилван и мъж, осъден за средна телесна повреда. \r\n\"Преди извършване на престъплението осъденият се е опитал да го предотврати, като се е обадил на полицейските органи, за да поиска помощ, каквато не е получил\", пише в мотивите за помилването му. От преписката става ясно, че наказанието е наложено от чуждестранен съд, като там това е възможният минимум, а в България - възможният максимум, без да има законова опция за коригиране на размера на присъдата.\r\n\"Единственият начин за проява на състрадание и милосърдие е използването на извънреден способ, какъвто е помилването, чрез който да се прояви хуманност и справедливост в конкретния случай\", пишат от комисията по помилванията.", "date": "2019.01.14", "title": "Президентът помилва 2 затворника, опрости 55 бона дългове"}
{"url": "https://www.dnes.bg/index/2019/01/14/receptata-dnes-bonboni-s-kashu-i-bademi.398905", "text": "\r\n1/2 чаша сурово кашу\r\n1 чаша сурови бадеми\r\n1 чаша фурми без костилките\r\n½ чаша фъстъчено масло\r\n2-3 с.л. натурално какао\r\n1 ч.л. семена от чиа\r\nмалко мед, ако не е много сладко\r\n5-6 с.л. вода (или малко повече) за свързване на съставките\r\n \r\n\r\n \r\nВсички съставки се смилат поетапно в кухненски робот. От получената смес се оформят топчета, които по желание преди консумация може да се поставят в хладилника за няколко минути да стегнат.\r\n\r\n", "date": "2019.01.14", "title": "Рецептата Dnes: Бонбони с кашу и бадеми"}
{"url": "https://www.dnes.bg/za-da-se-razbirame/2019/01/14/umeniia-hys-kak-da-uspeete-na-interviu-za-rabota.398977", "text": "Всеки, който търси нова работа иска да я открие, колкото се може по-скоро. Най-добрият начин да спечелите желаното професионално място е да се представите подобаващо на интервюто за работа. Оказва се, че това не е никак лесна задача.\r\nМного кадърни хора с добри умения, талант и хъс се провалят още на стартовата линия заради неподходящи отговори на въпросите на интервюиращия.\r\nСъздаването на погрешно впечатление за вас може да ви затвори професионални врати без да подозирате.\r\nКак да се представите добре на интервюто? Кои са препъни камъните, за които да внимавате?\r\n\r\n\r\n                    \n                    \n                Много лошо впечатление би направило, ако отидете на интервю и от отговорите ви си проличи, че изобщо не знаете нищо за фирмата или компанията, в която сте подали своето резюме. Съществена част от доброто представяне на интервю за работа е не само излагането на вашите най-силни професионални и личностни черти, но и заинтересоваността ви към работното място, целите и задачите, които фирмата си поставя, естеството на работа, историята на компанията и онова, което ви е привлякло в нея.\r\n\r\nЗа да се предпазите от неудобни ситуации трябва да сте наясно със себе си, с талантите си, със силните си страни. Така ще ви е по-лесно да се представите в най-добрата светлина пред интервюиращия и ще увеличите шансовете да бъдете наети на желаната позиция.\r\n", "date": "2019.01.14", "title": "Умения, хъс... Как да успеете на интервю за работа"}
{"url": "https://www.dnes.bg/rusia/2019/01/14/edin-chovek-zagina-pri-vzriv-na-gaz-v-blok-v-rusiia.399093", "text": "Един човек загина при експлозия на газ в девететажен жилищен блок в град Шахти в Ростовска област, предаде ТАСС, като се позова на службите за спешна помощ.\r\nПо предварителни данни е загинала една жена. Експлозията е разрушила четири жилища на последните два етажа на сградата. \r\nПредполага се, че е избухнала газова бутилка.\r\nСпасени са седем души, включително дете и майка му. Има пострадали, петима души са откарани в болница. Около 140 души са евакуирани, съобщи БТА. Спасителите издирват още седем души под отломките.\r\n ", "date": "2019.01.14", "title": "Един човек загина при взрив на газ в блок в Русия"}
{"url": "https://www.dnes.bg/stranata/2019/01/14/lunen-peizaj-ot-dobrich-kym-albena-inak-chakame-turisti.399088", "text": "Част от пътя от Добрич за Албена е в окаяно състояние. Започнал през юни миналата година ремонтът все още не е завършен в отсечката между селата Славеево и Одърци. \r\nСлед като повече от 50 години пътят от Добрич за Албена не е ремонтиран основно, хората, които пътуват по него ежедневно, се зарадвали на започналата рехабилитация на най-критичната отсечка, която е около 9 километра. Част от шосето било ремонтирано, но около 4 километра и до днес са като лунен пейзаж.\r\n\"Дадох 500 лева за ремонт на колата. Започнаха пътя и го оставиха така\", коментира пред bTVедин от шофьорите, които използват пътя.\r\nСтойчо Стойчев е изпратил две питания до Пътната агенция, а сроковете в отговорите постоянно се променят – първо до края на октомври, след това до края на годината. \r\n                    \n                    \n                \"Не знам дали технологичните процеси са такива, че трябва един път да се фрезова и да се остави 8-9 месеца в такова състояние. Но според мен това е някакъв експеримент с търпението на хората\", категоричен е той.\r\nОт Агенция \"Пътна инфраструктура\" казват, че ремонтът ще приключи в началото на строителния сезон.\r\n\"Имаме пълното уверение от АПИ, че до началото на новия летен сезон ще бъде окончателно завършен пътят Добрич – Албена\", настоя областният управител Красимир Кирилов.\r\nА докато това стане, ще бъдат извършени локални кърпежи, но след повишаване на температурите. Дали няма пътят да си остане само с тях?", "date": "2019.01.14", "title": "Лунен пейзаж от Добрич към Албена! Инак чакаме туристи"}
{"url": "https://www.dnes.bg/health/2019/01/14/kak-da-se-hranite-spored-profesiiata.398975", "text": "Изпълняване на графици, стрес, ситуации на напрежение, дълги часове без хидратация, нередовно и нездравословно хранене... Ако не сме внимателни към здравето си, нашата професия може да се окаже опасна за него. Всеки вид работа излага по някакъв начин на опасност здравето на работещия.\r\nВ основата на това да бъдем в баланс е да намерим начин да се разтоварим от стреса в края на деня (и не само), чрез спорт, йога, танци, но и да обърнем внимание на начина си на хранене. Кои храни е важно да присъстват в менюто ви?\r\n\r\nНай-напред имате нужда от омега-3 мастни киселини, които предпазват от умора, раздразнителност, но също така имат и благоприятен ефект върху роговиците на очите. Не забравяйте да си осигурите и важният магнезий.\r\n                    \n                    \n                Той не само укрепва нервната система, но намалява умората, помага да имате добра концентрация и участва в над 250 процеса, които се случват в тялото. Добри хранителни източници на тези микроелементи са риба, спанак, бобови растения, натурално какао.\r\n\r\nМного професии изискват цял ден работещият да прекара стоейки прав. Въпреки движението, краката се натоварват, повишава се рискът от разширени вени, а постоянното статично натоварване на ставите ускорява развитието на артрит и артроза. На такъв риск са изложени фризьори, продавачи, готвачи, рецепционисти.\r\nПървото и най-важно правило е да контролирате теглото си. Следователно вашата диета трябва да бъде нискокалорична, но не и бедна на важни хранителни елементи и особено от рутин, познат още като витамин P. Той е необходим за защита на венозната стена. Храни богати на него са черно френско грозде, горски плодове, аспержи, ябълки.\r\n", "date": "2019.01.14", "title": "Как да се храните според професията?"}
{"url": "https://www.dnes.bg/usa/2019/01/14/trymp-kym-turciia-atakuvate-li-kiurdite-opustoshavame-vi.399091", "text": "Американският президент Доналд Тръмп предупреди Турция за икономическа катастрофа, ако атакуват кюрдите след изтеглянето на американските войски от Сирия, и наред с това призова кюрдите \"да не предизвикват\" Анкара, предаде Франс прес, цитирана от БТА.\n\n\n\n\r\n\"Започваме отдавна закъснялото изтегляне от Сирия, като същевременно бием здравата и от много страни малкото останало от халифата на групировката \"Ислямска държава\". Ще атакуваме отново от налична наблизо база, ако тя се възстанови. Ще опустошим икономически Турция, ако атакува кюрдите. Трябва да се създаде зона за сигурност от 20 мили\", написа в Тwitter Тръмп.\r\n                    \n                    \n                \"Също така обаче не искаме кюрдите да провокират Турция. Русия, Иран и Сирия бяха най-облагодетелствани от дългосрочната американска политика за унищожаване на ИД в Сирия - естествени врагове. Ние също имаме полза, но сега е време да върнем войските си у дома. Край на БЕЗКОНЕЧНИТЕ ВОЙНИ!\", добави той в друг пост.\r\nОбявеното през декември изтегляне на американските военни, разположени в Сирия да се справят с ИД, беше приветствано от Турция, но застраши положението на кюрдските сили, които се биеха редом със САЩ срещу джихадистката групировка, припомня АФП.\r\nТурският президент Реджеп Тайип Ердоган заплашва да предприеме военно настъпление в Северна Сирия, за да прогони бойците от кюрдските Сили за защита на народа, които Анкара смята за терористи.\r\n ", "date": "2019.01.14", "title": "Тръмп към Турция: Атакувате ли кюрдите, опустошаваме ви!"}
{"url": "https://www.dnes.bg/tenis/2019/01/14/dobra-polichba-grisho-s-polojitelen-balans-nad-kuevas.399092", "text": "Ракета №1 на България Григор Димитров се класира за 2-ия кръг на Australian Open. \r\nТова стана факт след победа с 4:6, 6:3, 6:1, 6:4 над Янко Типсаревич. За сърбина това беше първи мач от 15 месеца заради контузия и дебютно участие в Мелбърн от 2013 г. насам.\r\n \r\nСледващият опонент на Гришо е Пабло Куевас, който взе чист успех над Душан Лайович след 6:4, 7:5, 6:1. Двамата имат три двубоя помежду си и Димитров води с 2:1 победи.\r\n \r\nЗа последно играха през 2016 г., в Сидни и българинът спечели. Единственият случай, когато хасковлията пада от аржентинеца, е на клей в Истанбул през 2015 г. \r\n \r\nПрипомняме, че през миналата година Гришо стигна до 1/4-финалите на Australian Open, където отпадна от британеца Кайл Едмънд след 4:6, 6:3, 3:6, 4:6. Това означава, че Димитров има да защитава 360 точки за световната ранглиста.\r\n \r\n", "date": "2019.01.14", "title": "Добра поличба: Гришо с положителен баланс над Куевас"}
{"url": "https://www.dnes.bg/eu/2019/01/14/bylgariia-s-nai-visoka-smyrtnost-v-evrosyiuza-typchem-se-s-bokluci.399083", "text": "България е в първата четвъртина на Европа по смъртност, предизвикани от неправилно хранене. Тя е на 12-то място от общо 51 държави, включени в изследването на университета \"Фридрих Шилер\" в Йена, Германия, за което съобщава \"Дейли мейл\".\r\nНеговото проучване обхваща данни от 1990 до 2016 година.\r\nПървите 10 държави с най-висока смъртност са все бивши съветски републики, 4 от които се намират в Азия. Най-отгоре е Узбекистан, където починалите от неправилното хранене са 396 лица на 100 000 души.\r\nСледват Туркменистан, Киргизстан, Украйна, Молдова, Азербайджан, Беларус, Таджикистан и Казахстан. Последна в десятката е Русия с 291 жертви на 100 000 души. Единадесета е пак бивша съветска република – Грузия.\r\n                    \n                    \n                Веднага след нея е България с 260 починали от болести на съдовата система, породени от вредните хранителни навици. Фактически без бившите съветски републики ние се оказваме с най-вредно хранене в ЕС.\r\nНай-здравословно се хранят жителите на Испания, Израел и Франция, където починалите от вредното хранене съответно са 43 души (в първите две) и 46 във Франция.\r\nПо оценки на учените през 2016 г. неправилното хранене е станало причина за около половината от смъртните случаи в Европа, пише \"Труд\".\r\nНад два милиона жители на региона са станали жертва на болести, свързани с високо съдържание на сол в храната и слаба консумация на плодове, зеленчуци, ядки и пълнозърнести продукти.\r\nУчените разкриват също, че мъжете са по уязвими на сърдечно-съдови заболявания поради нездравословно хранене. Жените попадат в рисковата група след 50-годишна възраст, докато на мъжете храненето оказва негативно влияние и в по-ранна възраст.", "date": "2019.01.14", "title": "България с най-висока смъртност в Евросъюза… Тъпчем се с боклуци!"}
{"url": "https://www.dnes.bg/eu/2019/01/14/namushkaha-s-noj-kmeta-na-gdansk.399095", "text": "Кметът на полския град Гданск беше намушкан с нож снощи по време на благотворително събитие, предаде Франс прес, като се позова на полицията, която потвърди първите съобщения на няколко медии.\n\r\nПавел Адамович бил нападнат с нож от мъж, докато бил на сцената в края на благотворителна проява в Гданск. Той бил реанимиран на място, а после откаран с линейка в болница. Адамович е опериран в университетската болница в града, каза заместник-кметът на Гданск Пьотр Гжилак, цитиран от полската осведомителна агенция ПАП.\n\r\nКметът е бил намушкан с остър предмет и състоянието му е много сериозно, каза полският вътрешен министър Йоахим Бруджински, цитиран от Асошиейтед прес, и нарече атаката \"необясним варварски акт\". Той каза, че нападателят е задържан.\n                    \n                    \n                \r\nНападението е било извършено пред очите на няколкостотин души по време на благотворително проява за набиране на средства за организация, която финансира покупката на медицинско оборудване.\n\r\nНападателят бързо бил задържан от охраната на събитието, а после отведен от силите на реда. Според говорител на полицията става въпрос за 27-годишен жител на града.\n\r\nВидеозапис от атаката, публикуван в YouTube, показва как мъжът се качва на сцената, напада кмета, а после грабва микрофона и извиква, че предишното центристко правителство на партия \"Гражданска платформа\" го е пратило в затвора, докато той бил невинен, и че е бил подлаган на мъчения. \"Затова Адамович умира\", заявява той.\n\r\n\"Гражданска платформа\" подкрепила преизбирането на кмета на общинските избори през октомври миналата година.\n\r\nПредседателят на Европейския съвет Доналд Туск, който е бивш полски премиер, съосновател е на \"Гражданска платформа\" и е от Гданск, призова в Тwitter всички да се помолят за кмета. \"Павел, ние сме с теб\", написа той.\n\r\nСъчувствие към Адамович изразиха също полският президент Анджей Дуда и премиерът Матеуш Моравецки, които осъдиха нападението, пише БТА.\n\r\nПетдесет и три годишният Адамович е кмет на пристанищния град на Балтийско море от 1998 г. Той е част от демократичната опозиция, възникнала в града през 80-те години на миналия век под водачеството на Лех Валенса.\r\n ", "date": "2019.01.14", "title": "Намушкаха с нож кмета на Гданск"}
{"url": "https://www.dnes.bg/tenis/2019/01/14/srybskata-prokoba-svalena-grisho-bi-tipsarevich-v-melbyrn.399090", "text": "Григор Димитров преодоля своя кошмар Янко Типсаревич на старта на Откритото първенство на Австралия след 4:6, 6:3, 6:1, 6:4.\r\nТова бе втора победа за българина от общо шестте мача, които са изиграли двамата един срещу друг в тура, като нашето момче има на сметката си и цели четири поражения от сръбския тенисист, който преди години бе в топ 10 на световния тенис.\r\nВъв втория кръг българинът ще срещне уругваеца Пабло Куевас, който от своя страна успя да се справи с Душан Лайович в три сета и надделя над сърбина без абсолютно никакви проблеми.\r\n\r\n ", "date": "2019.01.14", "title": "Сръбската прокоба – свалена! Гришо би Типсаревич в Мелбърн"}
{"url": "https://www.dnes.bg/temida/2019/01/14/porychitel-bageristi-trima-v-aresta-za-izoranite-diuni-na-smokinia.399098", "text": "Трима души са арестувани за унищожаването на дюните до къмпинг \"Смокиня\", обяви говорителят на главния прокурор Румяна Арнаудова.\n\n\r\nУстановен и задържан е човекът, поръчал разораването на дюните, както и двамата багеристи, които са изравнили терена. \r\nПо думите й багеристите твърдят, че са ангажирани от поръчителя срещу 1000 лв. Самата машина е открита в близост до местопрестъплението.\n\r\nПосоченият за поръчител пък твърди категорично, че не е ангажирал никого. \r\nТвърди също, че е собственик на имота, но не му е известно как точно в неговия имот двама багеристи са изравнили терена, посочи Арнаудова.\r\n                    \n                    \n                \"Дори мъжът в действителност да е собственик на този имот, всеки български гражданин е длъжен да спазва законите. Дюните са защитена територия и независимо в чий имот са, не могат да се извършват действия, с които те да се унищожават или повреждат\", каза говорителят на главния прокурор.\r\nНаказанието за престъплението е до 3 г. лишаване от свобода и глоба.\r\n ", "date": "2019.01.14", "title": "Поръчител, багеристи... трима в ареста за изораните дюни на \"Смокиня\""}
{"url": "https://www.dnes.bg/balkani/2019/01/14/syrbiia-skochi-masovo-protestirat-sreshtu-vuchich.399097", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nМасови антиправителствени протести в Сърбия. За шеста поредна седмица хиляди излязоха на улицата с искане за оставката на президента Александър Вучич. Демонстрации имаше в 7 големи града в страната. Най-многочислен беше протестът в столицата, предава .\r\nВ събота хиляди сърби излязоха на улицата. Студът и лошите метеорологични условия не попречиха на демонстрантите да изразят недоволството си от управлението на президента Александър Вучич и неговата прогресивна партия.\n\n\n\r\nДемонстрантите издигнаха плакати: \"Надигни се, Сърбия\" ,\"Започна се\" и скандираха \"Предателство\" и \"Вучич е крадец\".\r\n                    \n                    \n                Протестиращите искат свобода на медиите, прекратяване на нападенията срещу журналисти и опозиционни фигури.\r\nИ този път въпросът за Косово беше на дневен ред. Демонстрантите обвиняват Вучич в подготовката на тайно споразумение с Косово, което е и ключово условие за Сърбия да се присъедини към ЕС.\r\nПротестите в Сърбия започнаха след побой над опозиционен политик през ноември. Поредният митинг идва на фона на предстоящото посещение на руския президент Владимир Путин в страната.\r\nДокато Вучич твърди, че членството в Европейския съюз остава крайна цел на Сърбия, той поддържа тесни връзки с Русия. Предполага се, че сръбският президент ще се опита да обедини поддръжниците си по време на посещението на руския си колега.", "date": "2019.01.14", "title": "Сърбия скочи! Масово протестират срещу Вучич"}
{"url": "https://www.dnes.bg/sofia/2019/01/14/chasti-ot-sofiia-ostavat-bez-voda-na-15-ianuari-vtornik.399107", "text": "На 15 януари 2019 г. (вторник), във връзка с реконструкция на уличен вводопровод на ул. „Академик Жан Натан“ жк. „Студентски град“, се налага спиране на водоподаването от 09:30 до 17:30 часа на клиентите на „Софийска вода”, живеещи в:\r\nбл. 30, бл. 31, бл. 32.\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: пред бл. 32.\n\r\nНа 15 януари 2019 г. (вторник), във връзка с изпълнение на инвестиционен проект за реконструкция на уличен водопровод на ул. „Летоктруй“ кв. „Васил Левски“, се налага спиране на водоподаването от 09:00  до 21:00 часа на клиентите на „Софийска вода”, живеещи в района на:\r\nул. „Витиня“, ул. „Лепенец“, ул. „Бесарабия“, бул. „Владимир Вазов“\n                    \n                    \n                \r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Бесарабия“ ъгъла с ул.  „Летоструй“.\n\r\nСлед възстановяване на водоснабдяването е възможно временно повишаване  мътността на водата.\n\r\nСлед реализацията на този инвестиционен проект клиентите на „Софийска вода” живеещи в района ще почувстват значително подобреното качество на предоставяните услуги.\n\r\nНа 15 януари 2019 г. (вторник), във връзка с изграждане на сградно водопроводно отклонение на ул. „Българска морава“ жк. „Зона Б-5“, се налага спиране на водоподаването от 10:00 до 18:00 часа на клиентите на „Софийска вода”, живеещи в района на:\r\nул. „Българска морава“ от бул. „Тодор Александров“ до бул. „Александър Стамболийски“.\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Българска морава“ ъгъла с бул. „Тодор Александров“.\n\r\nНа 15 януари 2019 г. (вторник), във връзка с подмяна на сградно водопроводно отклонение на ул. „Селимица“ кв. „Васил Левски“, се налага спиране на водоподаването от 09:30 до 17:00 часа на клиентите на „Софийска вода”, живеещи в района на:\r\nул. „Селимица“ от ул. „Велбъжд“ до ул. „Константин Фотинов“.\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Селимица“№10.\n\r\nНа 15 януари 2019 г. (вторник), във връзка с изграждане на сградно водопроводно отклонение на бул. „Божин Ласков“ с. Локорско, се налага спиране на водоподаването от 10:30 до 18:30 часа на клиентите на „Софийска вода”, живеещи в района на:\r\nбул. „Божин Ласков“.\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Димитър Тошков“ ъгъла с бул. „Божин Ласков“.\n\r\nРемонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.\n\r\nЗасегнатите от прекъсването на водата, могат да получат повече информация от Телефонния център на “Софийска вода” АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx .\n\r\n“Софийска вода” АД предварително се извинява на своите клиенти за причинените временни неудобства!\n\r\nИнтернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.\r\n ", "date": "2019.01.14", "title": "Части от София остават без вода на 15 януари, вторник"}
{"url": "https://www.dnes.bg/travel/2019/01/14/adrenalin-izvyn-pistata-niama-zastrahovan-ot-lavini.399099", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nВ преследване на адреналина двама млади сноубордисти загинаха затрупани от лавина, която самите те са предизвикали в западните склонове на връх Тодорка. Сходен инцидент имаше и в неделя, когато петима македонци бяха извадени живи, след като се заклещили в улей в Банско, отново след каране извън пистите. \n\n\n\n\n\r\nАлпинистът Елисавета Първанова посочи пред , че тези инциденти в планината напоследък са зачестили. По думите ѝ 21 век е векът на дързостта, а опасностите в планината не са спирали да съществуват и винаги са отнемали животи.\r\n                    \n                    \n                \"Когато човек започне да се занимава с екстремни спортове, първо трябва да развие инстинк за контакт с планината. Да се явяват информирани, подготвени и винаги готови за оцеляване в екстремна ситуация\", подчерта тя.\r\nПърванова се обяви за контрол на присъствието в планината, като според нея хората да заявяват своите намерения пред Планинската спасителна служба.\r\n\"Никой не е застрахован от лавини. Всичко е въпрос на снежна покрива - дали снегът е прясно навалял, дали има добро сцепление, дали е имало време да се споят пластовете... Лавината може и сама да се предизвика\", обясни още тя.\r\nРадослав Мирчев от Българската асоциация по ски свободен и екстремен стил отбеляза, че адреналинът от свободното каране на ски и сноуборд не е по-различен от този, който изпитват хора, гледащи вкъщи любимия си сериал по телевизията.\r\n\"Няма екипировка, което да ти гарантира, че ще оцелееш. Хора загиват дори когато карат ски по пистите. Можем да се образоваме, което е едно от най-важните неща. Най-важното е да мислим с главата си\", коментира той.\r\nМирчев съобщи, че Асоциацията по ски свободен и екстремен стил провежда 3-дневни курсове по безопасност, които в последните години са набрали популярност.\r\n\"В подобен момент твоят живот зависи само от твоите приятели\", подчерта той и добави, че около 92% от затрупаните от лавини оцеляват в първите 15 минути.", "date": "2019.01.14", "title": "Адреналин – извън пистата? Няма застрахован от лавини!"}
{"url": "https://www.dnes.bg/politika/2019/01/14/30-godini-integraciia-i-romite-problemni.399101", "text": "Проблем с интеграцията на ромите има, а акцентът на ГЕРБ при решаването му пада на образованието.  \n\r\n\"В рамките на година и половина успяхме да върнем над 20 000 деца в училище\", коментира шефът на депутатите от управляващата партия Цветан Цветанов след ескалирането на напрежението заради нападението над военния от двама братя роми в село Войводино.\n\n\n\r\nСпоред него от 30 години има политика, която не води до реална интеграция на ромите. \r\n\"В управленската програма на кабинета \"Борисов 3\" е заложено да се започне от най-важното – образованието, връщането в образователната система на децата, които са отпаднали\", заяви Цветанов пред Нова тв.\r\n                    \n                    \n                Той обаче допълни, че подобни инциденти и напрежение като това във Войводино, води до невъзможност за изпълнение на тази програма. \r\n\"Срещнах се с наши представители на ГЕРБ и с кмета в \"Марица\" обсъждахме, че около 80% от децата в училищата там са роми. След този инцидент около 20 до 30 деца не са се появили на училище\", разказа Цветанов.\r\n\"Спомням си 2016 г., когато бяха президентските избори. Спомняте ли си едно село, където имаше мигранти? Прибра ги кметът на една община, няма да я споменавам. Двама от тях сега работят и имат уникално семейство. Работят в цех за преработване на дърва и трябва да ви кажа, че по никакъв начин не се чувстват по-различни\", припомни той.\r\nЦветанов коментира и заканата на шефа на организация \"Възраждане\" Ачо Йорданов, който предупреди, че ако вицепремиерът Красимир Каракачанов не подаде оставка, ще излязат над 100 хил. роми да протестират пред Министерския съвет. \r\nСпоред Цветанов протестът няма да реши проблема: \"Аз бих ги посъветвал да извадят добрите примери за роми, които са станали учители и лекари,а не да се противопоставяме и да създаваме хаос в държавата\".", "date": "2019.01.14", "title": "30 години интеграция и... ромите – проблемни!?"}
{"url": "https://www.dnes.bg/world/2019/01/14/tovaren-samolet-se-razbi-krai-teheran-zaginaha-15-dushi.399111", "text": "Товарен самолет Боинг 707 се разби край Техеран. В машината са се намирали 16 души, от които само един е оцелял, съобщи агенция Фарс. \r\nСамолетът е превозвал 30 тона месо, съобщи киргизстанската агенция 24.kg. \"Известно е, че самолетът е товарен и е летял от Бишкек редовно. Той е осъществявал постоянен превоз на охладено месо от Киргизстан за Иран\", съобщиха от международното летище \"Манас\" за агенцията, пише РИА Новости. \r\nТоварният самолет е летял от Бишкек за международното летище \"Паям\" в град Карадж, предградие на Техеран. Погрешка обаче машината предприела кацане на летище „Фатх“ в същия град. Пилотът не се е справил с управлението при кацането, самолетът е излязъл от пистата и се е ударил в жилищен район. Хеликоптер, 10 автомобила и един автобус на бърза помощ са пристигнали на мястото на инцидента.", "date": "2019.01.14", "title": "Товарен самолет се разби край Техеран, загинаха 15 души"}
{"url": "https://www.dnes.bg/zvezdi/2019/01/14/priiatelstvoto-ne-umira-selena-i-teilyr-pak-zaedno.399104", "text": "Селена Гомес и Тейлър Суифт са най-добри приятелки от години и двете най-накрая отново зарадваха феновете със свои общи снимки.\r\nСелена беше в психиатрична болница в края на миналата година, след като получи емоционален срив, предизвикан от борбата ѝ с болестта лупус.\r\nМалко преди това звездата беше обявила, че си взема почивка от социалните мрежи и действително в личния ѝ профил няма публикувано нищо ново от септември. Но някои от приятелите ѝ я отбелязваха на фотоси, както направи и Тейлър.\r\n \r\nИзпълнителката на \"Shake It Off\" качи селфи със Селена и актрисата Кази Дейвид, която е бивше гадже на Пийт Дейвидсън. Момичетата се забавляват и Тейлър пие вино, вижда се от снимката.\r\n \r\nСкоро Селена посочи, че Суифт е нейна най-добра приятелка от почти 13 години. \r\n \r\n\"Истинската причина, поради която тя остана една от най-добрите ми приятелки, е, защото тя никога не осъждала нито едно решение, което аз съм взела\", обясни Гомес.\r\n\r\n", "date": "2019.01.14", "title": "Приятелството не умира: Селена и Тейлър пак заедно!"}
{"url": "https://www.dnes.bg/obshtestvo/2019/01/14/romi-vs-karakachanov-izlizat-po-obed-na-protest-na-dondukov-1.399103", "text": "Търпението ни се изчерпва, каза пред БНР Лиляна Ковачева, един от организаторите на днешния протест, провокиран от думите на Красимир Каракачанов във Войводиново. Тя е и сред хората, подали жалба срещу вицепремиера заради изказването му.\n\n\n\n\r\n\"За мен не е толкова важна бройката на протеста, важна е подкрепата. Електронната петиция, която пуснахме, само за два дни събра над 1100 подписа. Тя е подкрепена и от много българи, които осъждат такъв изказ и поведение на политик, което е добър знак, че хората узряват. Петицията ще бъде адресирана до премиер, президент, омбудсман и до главния прокурор. Много роми извън страната застават зад нас и ни подкрепят. Разбрах от социалните мрежи, че пред българските посолства в Белгия и в Лондон в петък ще има също реакция на хора срещу този акт на вицепремиера\", коментира тя пред БНР.\r\n                    \n                    \n                Ковачева бе категорична, че протестът им не е организиран от фондации или партии, не се раздават пари и няма организиран транспорт. Протестът е заради недоволството на гражданите, подчерта тя и добави: \"Това показва едно зряло гражданско общество сред ромската общност\".\r\nПротестиращите ще потърсят отговорност от Каракачанов и заради \"незаконното бутане на незаконни къщи посред зима\".\r\n\"На въпрос: Къде ще отидат тези хора, той отговаря: \"Вземете си ги вкъщи\". Смятате ли, че това е достоен отговор на един вицепремиер, който е държавник на всички граждани, а не на определени групи. Това негово поведение доведе до подклаждане на етническо напрежение\".\r\nКовачева призова хората да не се поддават на такива провокации и да се изправят едни срещу други. Според нея така се измества вниманието от важни въпроси от дневния ред на страната.\n\r\n\"Искаме нашите политици да ни приемат като граждани и да имат сериозно отношение, а не да подклаждат и да развяват етническата карта винаги преди избори. Хората вече не са толкова наивни, за да се хващат за всяка дума\", отбеляза още Лиляна Ковачева. Според нея проблемите трябва да се решават от ромите и институциите заедно.", "date": "2019.01.14", "title": "Роми vs. Каракачанов! Излизат по обед на протест на \"Дондуков\" 1"}
{"url": "https://www.dnes.bg/obrazovanie/2019/01/14/koe-goni-mladite-ot-uchilishte-stres-zaplahi-svryh-natovarenost.399096", "text": "Синдикат \"Образование\" обобщи и представи резултатите от проучване, направено от няколко наши регионални структури в страната, касаещо статута на учителската професия, желанието или нежеланието на младите учители да останат и активно да работят в системата, както и за ключовите предимства и недостатъци на професията на педагога в България.\r\nИзводите са ясни и красноречиви: Стресът, прекомерната натовареност, вербалната и физическата агресия, безмерната бумащина. Това са част от причините младите да не искат да стават учители, въпреки че през тази година средната работна заплата в системата ще бъде 1300 лева.\n\n\n\r\n                    \n                    \n                Цели 97,3% от работещите учители смятат, че няма облекчаване на безмерната бумащина в  образователните институции.\r\nНа първо място като отблъскващ от професията фактор се посочва силно стресиращата среда. Учителската професия е с висок обществен интерес, под зорко, критично и често недоброжелателно наблюдение, свързва се с огромни очаквания. Успоредно с това се сблъсква с нежеланието и отказа за конструктивно и ангажирано партньорство от страна на родителите, на оторизираните институции, на медиите, на обществените организации и не на последно място от повечето ученици, информират от синдиката.\r\nНа следващо място като фактор, които отблъсква младите хора от училището, се нарежда голямата натовареност на учителя. Преподавателите са натоварени с много дейности, което води да увеличение на дневната и седмична норма на заетост до 55-60 часа, като наднормените часове не се заплащат.\r\nОт синдиката се оплакват и от обстоятелството, че ако в клас има дете с увреждане сред 26 и повече ученици, губещи са всички.\r\nВ големите и в \"престижните\" училища броят на учениците в паралелките често достигат до 31-32, което поставя обучението, възпитанието и социализацията в ситуация, която не отговаря на нормите на един съвременен учебен процес и обезсмисля вложените от учителя усилия да постигне заложените в обучението цели, смятат още преподавателите.\r\nОсвен това учителите често стават обект на вербална и физическа агресия, получават заплахи, безпардонни атаки, заведени съдебни дела от ученици и родители с цел задоволяване на техните претенции.\r\n\"Общественият рейтинг на учителя като лидер във възпитателния процес е силно уязвен, подценен, а той самият е подложен на тормоз и непрекъснато напрежение\", оплакват се още те.\r\nТака че заради всичко това от синдикат \"Образование\" настояват заплатата на учителите да не е по-малко от 1500 лв., годишният норматив преподавателска заетост на да не е повече от  500 часа плюс 36 часа консултации, броят на учениците в паралелка да е до 22 – 26 ученици, да се намали безмерната бумащина.\r\nОсвен това те искат учител, който е и класен, да получава за това не по-малко от 100 лева, когато има дете със специални образователни потребности броят на учениците в паралелката да не надвишава 16 ученици, за да има успешна специална подкрепа, както и шанс за успешен учебен процес за останалите ученици.", "date": "2019.01.14", "title": "Кое гони младите от училище? Стрес, заплахи, свръх натовареност..."}
{"url": "https://www.dnes.bg/crime/2019/01/14/arestuvaha-trima-za-nezakonen-dobiv-na-vyglishta.399120", "text": "Трима души са задържани за незаконен добив на въглища в Перник, съобщиха от МВР.\r\nОрганите на реда установили незаконно копаене на въглища на около 500 мета от ул. 17-та в кв. \"Рудничар\". \r\nНа място са задържани 33-годишен мъж и двама непълнолетни, на 14 и 15-годишна възраст. \r\nНа място са намерени и конфискувани 25 чувала въглища, които са предадени за отговорно пазене на община Перник. \r\nТримата са разпитани и освободени. Започнато е досъдебно производство.", "date": "2019.01.14", "title": "Арестуваха трима за незаконен добив на въглища"}
{"url": "https://www.dnes.bg/politika/2019/01/14/djambazki-vini-gerb-che-se-dyrjat-evropeiski-s-romite.399100", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nРоми излизат на протест пред Министерския съвет, за да поискат оставката на вицепремиера Красимир Каракачанов заради изказването му, че ромите в България стават \"все по-нагли\", а търпението на българската общност се изчерпва, след като военен беше пребит във Войводиново.\n\n\n\n\r\nКаракачанов обеща да предложи на партньорите си от ГЕРБ цялостна програма за справяне с ромския въпрос. Евродепутатът Ангел Джамбазки обясни пред Bulgaria ON AIR, че програмата за решение на този проблем трябва да бъде внесена в парламента до средата на февруари.\r\n\"Повтаряхме, изисквахме и настоявахме едно нещо - на първо място да бъдат премахвани циганските махали. Защото катуна, махалата поражда отчуждение, изолация и произвежда едни хора, които не се образоват, нямат трудови навици и са изключително нагли и агресивни към останалата част от обществото\", коментира в студиото на \"България сутрин\" евродепутатът Ангел Джамбазки.\r\n                    \n                    \n                По неговите думи в администрацията на средно ниво цари безотговорност и нежелание за справяне с този проблем. Според него е необходима цялостна промяна на отношението към подхода както към местната власт, така и към самия въпрос.\r\nПред Bulgaria ON AIR Ангел Джамбазки коментира, че ГЕРБ се държат прекалено европейски по тези теми и не желаят да влязат в сблъсък със своите политически семейства на запад.\r\n\"В голямата си част извън светлините на прожекторите в по-малките населени места границата на циганския катун е граница на гражданската война. Променя се характерът на нападенията. Доскоро жертви на битовата етническа престъпност бяха възрастни хора, сега забелязваме дързост при нападение над служители на реда\", категоричен беше евродепутатът.\r\nТой посочи, че трябва да се предприемат мерки за разрушаване на незаконните постройки, спиране на формите на социално подпомагане, когато получаващият помощи е отказал да работи и да бъдат наказвани безотговорните родители.\r\n", "date": "2019.01.14", "title": "Джамбазки вини ГЕРБ, че се държат европейски с... ромите"}
{"url": "https://www.dnes.bg/business/2019/01/14/brentyt-poevtinia-pod-60-za-barel.399122", "text": " Цената на петрола сорт Брент се понижи до под 60 долара за барел в понеделник, след като последните макро данни за Китай показаха отслабване на вноса и износа на втората по големина икономика в света, съобщава Ройтерс.\r\nФючърсите върху американския суров петрол WTI с доставка през февруари поевтиняха с 1,53% до 50,80 долара за барел. При сорта Брент спадът е с 1,47% до 59,59 долара за барел.\r\nИзносът на Китай през декември се е понижил с 4,4% спрямо предходната година, което е най-големият месечен спад от две години насам, а това е сигнал за още по-голямо отслабване на икономиката на страната. Вносът се е свил със 7,6%, като това е най-големият му спад от юли 2016 г.\r\n                    \n                    \n                Слабите данни от Китай са противовес с общата подкрепа, която петролните пазари получиха от началото на годината благодарение на намаляването на доставките от страна на Организацията на страните производителки на петрол (ОПЕК) заедно с Русия.\r\nВ САЩ броят на работещите сондажни платформи е намалял с 4 до 873 в седмицата, приключваща на 11 януари.\r\nКак се движи цената на златото вижте \r\n ", "date": "2019.01.14", "title": "Брентът поевтиня под $60 за барел"}
{"url": "https://www.dnes.bg/zvezdi/2019/01/14/adriana-lima-se-zapalila-po-skeitborda.399106", "text": "Адриана Лима скоро се сбогува с кариерата си във \"Victoria's Secret\", но продължава да се грижи старателно за себе си и да поддържа форма. Сега моделката е рекламно лице на \"Puma\" и има нова страст - скейтбордът.\r\nКрасавицата признава, че е опитвала много различни видове тренировки, но знае, че не за всеки спортуването е лесно. Съветва хората да не спират да опитват нови тренировки.\r\n\"Аз съм такъв тип човек, че просто бих опитала всичко. Ако ми се прииска да изляза и да карам скейтборд, просто излизам и започвам да го правя. Никога не бях карала скейтборд. Опитах, и още първия път се справих добре. Не се шегувам. Не си казвайте, че не може да направите нещо. Трябва да опитате и тогава да вземете решението\", посочи Адриана пред \"Teen Vogue\".  \r\n", "date": "2019.01.14", "title": "Адриана Лима се запалила по скейтборда"}
{"url": "https://www.dnes.bg/teatar/2019/01/14/vkus-na-med-na-scenata-na-teatyr-bylgarska-armiia.399124", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \"Вкус на мед\" от Шийла Дилейни е първата за 2019 г. премиера в театър \"Българска армия\". \n\r\nПреводът е на Александър Диков, а постановката на Красимир Спасов, сценография Красимир Вълканов. В постановката участват Стефка Янорова, Гергана Плетньова, Стойко Пеев, Владислав Виолинов, Владимир Матеев. \n\r\nДо края на месец февруари са планирани да има още три представления - на 20 и 29 януари и на 1 февруари.\n\r\nВладислав Виолинов обясни в \"България сутрин\", че постановката е на пръв поглед странна, но интригуваща.\n\r\n\"Когато за пръв път прочетох сценария си казах, че чевръсто е написана, но се попитах кой ще гледа това. Публиката обаче доста се вълнува от историята, какво ще стане по-нататък\", допълни актьорът пред \n                    \n                    \n                \r\nЛара Златарева, която е ПР на театър \"Българска армия\", сподели, че колкото пъти се е играло представлението, тя толкова пъти го е гледала.\n\r\n\"Няколко пъти бивам хваната за гърлото от отношенията между майка и дъщеря в пиесата\", категорична е Златарева.\r\n ", "date": "2019.01.14", "title": "\"Вкус на мед\" на сцената на театър \"Българска армия\""}
{"url": "https://www.dnes.bg/eu/2019/01/14/bsp-sreshtu-istanbulskata-konvenciia-udar-v-praznoto.399125", "text": "\n\r\nНе е много разумно БСП да акцентира на различията си с ПЕС, трябва да се търси общото, предупреди лидерът на европейската левица Сергей Станишев.\r\nТой призна пред журналисти, че вкарването на позицията на Столетницата срещу Истанбулската конвенция и Пакта за миграцията на ООН в платформата на червената партия за евроизборите не е проблем за него.\n\n\n\n\r\n\"Това за Истанбулската конвенция за мен е малко удар в празното пространство. Въпросът в България е решен - правно и политически, защото има решение на Конституционния съд. Като демократичен човек уважавам институциите и се съобразявам с техните решения. И ЕП отдавна се е произнесъл, и там темата също не е на дневен ред, няма нужда да се формира позиция в една или друга платформа\", настоя Станишев.\r\n                    \n                    \n                А за Пакта за миграцията на ООН обясни, че е документ със сериозно съдържание, който предпоставя, че един такъв глобален проблем не може да се решава самостоятелно. Но той не е правно ангажиращ, обясни президентът на ПЕС.\r\n\"Така че по същество за мен това не е проблем\", отсече Станишев.\r\nТой обаче предупреди БСП, че не е особено разумно да акцентира  върху различията си с ПЕС.\r\n\"Всяка партия има някакви различия по един  или друг въпрос. Но не трябва ли да се акцентира върху общото, попита  той. Ако се следва тази линия, ще попитате в един момент БСП към кое  политическо семейство е\", допълни той.\r\nСергей Станишев обясни, че темата за неговото място в евролистата на БСП не е на дневен ред в момента, а процедурата ще започне след конгреса на левицата.", "date": "2019.01.14", "title": "БСП срещу Истанбулската конвенция – удар в празното"}
{"url": "https://www.dnes.bg/cars/2019/01/14/volkswagen-preduprejdava-cenite-na-kolite-shte-skachat.399119", "text": "Концернът Volkswagen Group обяви, че по-високите разходи за материали, свързвани с регулиране на вредните емисии CO2, ще доведат до значително повишения на цените на автомобилите в средносрочен план, съобщава Aitomotive News Europe.\n\r\nСпоред директора по продажбите на VW Group – Кристиан Далхайм, разликата ще се усети най-вече при автомобилите от ниските класове. Той е категоричен, че концернът използва най-различни ресурси, за да се противопостави на нарастващите разходи, но това не е напълно достатъчно в случая.\n\r\nПрез последните месеци големите производители, особено в Европа, се противопоставиха на новите екологични стандарти, които им се налагат. Напрежението в индустрията се покачва заради търговската война между САЩ и Китай, както и заради предстоящото излизане на Великобритания от ЕС. Неслучайно, миналата седмица производители като Ford и Jaguar Land Rover обявиха, че готвят сериозни съкращения на работници.\n                    \n                    \n                \r\nВъв VW Group се надяват с помощта на многото си нови модели, да успеят да се справят с натрупаните негативни фактори. Сред тях са Volkswagen T-Cross, Seat Tarraco и Audi Q3, което беше допълнително преработено, за да покрие новите стандарти.\r\nВ концерна смятат поне на първо време да задържат цените на сегашните нива в двата си ключови района – Китай и Европа, но се опасяват, че спадът на продажбите ще ги принуди да вдигнат цените.\n\r\n\"При новите условия за вредни емисии трудно може да се поддържа растеж на продажбите на масовите пазари. Това ще ни предупреди да направим промени в моделната гама, както и при двигателите, а те са свързани с допълнителни разходи. Това засяга не само Volkswagen, но и цялата индустрия\", обясни Далхайм.\r\n\r\n ", "date": "2019.01.14", "title": "Volkswagen предупреждава: Цените на колите ще скачат!"}
{"url": "https://www.dnes.bg/balkani/2019/01/14/v-gyrciia-sybirat-mnozinstvo-za-prespanskoto-sporazumenie.399136", "text": "Гръцкият министър на туризма Елена Кундура - депутат от Независими гърци, заяви пред агенция АНА-МПА, че ще подкрепи правителството при вота на доверие, който беше поискан вчера от премиера Алексис Ципрас след оставката на лидера на Независими гърци Панос Каменос от поста министър на отбраната.\n\r\nЗаместник-министърът на земеделското развитие и храните на Гърция Василис Кокалис заяви, че ще гласува за искания от премиера Ципрас вот на доверие към кабинета му, съобщава агенция АНА-МПА, като се позовава на интервю на Кокалис по радио \"Практорио ФМ\", предаде БТА.\n\n\n\r\nКокалис е депутат от партията Независими гърци, лидерът на която Панос Каменос подаде вчера оставка в знак на несъгласие с предстоящото внасяне на Преспанското споразумение със Скопие за ратификация от гръцкия парламент.\n                    \n                    \n                \r\nСъщо днес депутатът Танасис Папахристопулос заяви по телевизия \"Антена\", че ще подкрепи правителството, както и Преспанското споразумение, след което ще напусне парламента.\n\r\nС това правителството на Алексис Ципрас може да разчита на подкрепата на 145 депутати от СИРИЗА и на поне трима депутати от Независими гърци. Вероятна е подкрепата на още един депутат от партията на Каменос, на един от Потами и на един независим депутат, което би осигурило на кабинета мнозинство от 151 гласа.\n\r\nОт друга страна Преспанското споразумение ще бъде подкрепено от СИРИЗА, вероятно двама депутати от Независими гърци, трима или четирима от Потами и един независим, което също би осигурило мнозинство, макар и крехко, за ратификацията му.", "date": "2019.01.14", "title": "В Гърция събират мнозинство за Преспанското споразумение "}
{"url": "https://www.dnes.bg/stranata/2019/01/14/hemus-do-veliko-tyrnovo-na-6-chasti-gotova-prez-2023.399134", "text": "Автомагистрала \"Хемус\" ще достигне до Велико Търново през 2023 година, става ясно от официално съобщение на Агенция \"Пътна инфраструктура\".\r\nВ края на декември 2018 г. между Агенция \"Пътна инфраструктура\" и \"Автомагистрали\" ЕАД е сключен договор за изграждането на 134,14 км от автомагистралата в Северна България в участъка от пътен възел \"Боаза\" до пресичането с пътя Русе - Велико Търново.\n\n\n\r\nСтойността на договора е 1 124 880 000 лв. без ДДС и средствата са от републиканския бюджет. Цялата сума е в специална сметка в БНБ. Средствата от нея могат да бъдат използвани само за изпълнение на дейности по участъка от 134 км от АМ \"Хемус\", като към настоящия момент няма извършени плащания, отчитат от АПИ.\r\n                    \n                    \n                Договорът ще бъде изпратен за информация в Агенцията по обществени поръчки в законоустановения срок до един месец от сключването му.\r\nИзграждането на отсечката е разделено на 6 участъка, които ще се правят по едно и също време, като целта е тя да бъде готова до 2023 г.Участък 1 е с дължина 15,26 км. Започва от Боаза, където ще приключва изграждащата се в момента отсечка, и ще е до пресичането с пътя Луковит - Угърчин, включително пътен възел \"Дерманци\". Връзката със съществуващата републиканска мрежа ще се осъществява чрез два пътни възела - п. в. \"Боаза\" и п. в. \"Дерманци\".\n\r\nУчастък 2 е 19,2 км. Той е от края на пътен възел \"Дерманци\" - при пресичане с пътя Луковит - Угърчин, до връзката с пътя Радювене - Катунец, включително пътен възел \"Каленик\".\n\r\nУчастък 3 е 17,08 км. Той ще започва от края на пътен възел \"Каленик\" при пресичането с пътя Радовене - Катунец до връзката с пътя Плевен - Ловеч, включително и п. в. \"Плевен\".\n\r\nУчастък 4 е 26,8 км. Той е от края на п. в. \"Плевен\" при пресичане с пътя Плевен - Ловеч до пътя Летница - Ловеч, включително пътен възел \"Летница\".\n\r\nУчастък 5 е 23,2 км. Той е от края на пътен възел \"Летница\" при пресичането с пътя Летница - Ловеч до пътя Бутово - Павликени, включително и пътния възел.\n\r\nУчастък 6 е 32,6 км. Започва от края на пътния възел на пътя Павликени - Левски до пътя Русе - Велико Търново, включително и пътния възел.\n\r\nТехническото проектиране на участъци 4, 5 и 6 ще бъде изпълнено през 2019 г. Целта е цялостното изграждане на АМ \"Хемус\" в участъка от Боаза до пресичането с пътя Русе - Велико Търново да приключи до 2023 г.\n\r\nЗа първи път Агенция \"Пътна инфраструктура\" възлага изпълнението на строително-монтажни работи на инфраструктурен проект на основание чл. 14, ал. 1, т. 6 от Закона за обществените поръчки, се изтъква в прессъобщението и се напомня, че МРРБ е едноличен собственик на 100 процента от капитала на \"Автомагистрали\" ЕАД и правата на държавата в дружеството се упражняват от министъра на регионалното развитие и благоустройството. АПИ е второстепенен разпоредител на бюджетни средства към министъра на регионалното развитие и благоустройството.\n\r\nВ последните години \"Автомагистрали\" ЕАД е изпълнило редица обекти с висока обществена значимост като тунели, виадукти, мостове, асфалто-бетонови настилки на автомагистралите \"Хемус\", \"Тракия\", \"Люлин\", \"Струма\" и \"Марица\", изтъкват от АПИ.\n\r\nОбщата дължина на автомагистрала \"Хемус\" от София до Варна е около 420 км. Изградени са участъците между София и Ябланица и от Белокопитово до Варна, които са близо 170 км. В момента със средства от републиканския бюджет се строят 26 км от автомагистралата - 9,3 км в отсечката между Ябланица и Боаза и 16,32 км от п. в. \"Буховци\" до п. в. \"Белокопитово\".", "date": "2019.01.14", "title": "\"Хемус\" до Велико Търново на 6 части. Готова през 2023"}
{"url": "https://www.dnes.bg/akoshtete-vqrvaite/2019/01/14/manipulatoryt-mejdu-iliuziiata-i-realnostta.399121", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nДа пребориш законите на физиката, да разбиеш представите за време и пространство, да бръкнеш в мозъка на зрителите и да държиш разума им в голите си ръце, предал се от липсата на логика във всичко, което се случва около него.\r\nТова ще се случи между 17 и 20 януари тази седмица в София по време на най-великото магическо шоу в света.\r\nСпектакълът \"Илюзионисти\" ще завладее българската публика за пръв път и ще ги допусне в свят, който е под властта на един единствен закон - този на магията.\r\n ви представя в аванс Ю Хо-Джин Манипулатора. Той е част от 7 от най-известните илюзионисти в света, които имат неповторими възможности.\r\n                    \n                    \n                Запалва се по изкуството на магията, когато е едва на 8 - почти като най-великият илюзионист Хари Худини, започнал да прави фокуси, когато е само на 10 години. Ю Хо-Джин Манипулатора видял малък трик на негов приятел и тогава искрата пламнала - младото момче повярвало в магията. Какви илюзии показа в аванс? Вижте във видеото!", "date": "2019.01.14", "title": "Манипулаторът – между илюзията и реалността "}
{"url": "https://www.dnes.bg/stranata/2019/01/14/1-godina-tormoz-baba-mariika-viela-ot-bolki-no-koi-da-ia-chue.399115", "text": "Потресаващ случай на тормоз и насилие. Една година дъщеря системно пребивала 85-годишната си майка, държала я е под ключ, на студено, хранила я с един хляб на седмица, вземала й пенсията, не я пускала дори до тоалетната.\r\nИсторията е от село Росно, Великотърновско. За случая се разбра преди дни, след като насилничката починала, а възрастната жена бе изведена от дома с измръзвания. Сега е настанена в хирургията на великотърновската болница.\r\nМарийка Станчева е от Пловдив, на 85 години. Една жена, преживяла година на мъчения, тормоз, системен побой и глад. Всичко започва с едно писмо от 56-годишната Снежина – дъщеря на баба Марийка. Моли я да се пресели от Пловдив, където възрастната вдовица живее сама – в село Росно. Снежина и 35-годишният й син имали здравословни проблеми и нужда от финансова помощ.\n\r\n                    \n                    \n                Къщата в село Росно е в покрайнините. Селото е с 80 жители, а в близост до семейството няма обитаеми имоти. Това е и причината никой да не чува виковете на баба Марийка.\r\nОсвен недохранена, бабата била и с измръзвания на крайниците.\r\n\"Аз я намерих. В стаята – никаква топлина. Печката не е палена. Никаква топлина, а в селото беше -20 градуса\", заяви кметският началник на село Росно Пенка Конакчиева пред Нова тв.\r\nА днес къщата на ужасите има само един обитател – 35-годишният внук на баба Марийка - наркозависим и отчасти свидетел на насилието над жената.\r\n85-годишната Марийка Станчева няма претенции към своя внук. Твърди, че й е помагал тайно.\r\nОт Община Златарица, социалните служби и полицията вече са осигурили на баба Марийка място в Старческия дом в града. Извадили са й нова лична карта, тъй като не е ясно къде й е старата. Върнали са й дебитната карта, където получава пенсията си.\r\nВдовицата не пожелава своята съдба – никому: \"Никога не оставяйте майките си, дори и на чужд човек. Помагайте. Ако не беше третата власт и полицията, щях да умра. Аз се бях отказала. Сама си говорих...\".\r\nСпасение за баба Марийка се намира, но не й за нейната мъртва дъщеря – насилник. Починалата от рак на черния дроб, на 30 декември, 56-годишна Снежина, все още не е погребана. Синът й няма средства за това.", "date": "2019.01.14", "title": "1 година тормоз! Баба Марийка виела от болки, но кой да я чуе?"}
{"url": "https://www.dnes.bg/televizia/2019/01/14/zad-maskata-pogled-otvyd-publichniia-obraz-na-izvestnite.399155", "text": "Какви личности са скрити зад публичния образ на едни от най-известните и изявени българи? Отговор на този въпрос ще даде новата рубрика \"Зад маската\" на Мария Папазова, която стартира в ефира на Bulgaria ON AIR. От 16 януари, всяка сряда, в сутрешния блок \"\" артисти, политици, лекари и обществени дейци ще разкриват личността, която се крие зад публичния им образ.\n\r\n\"Зад маската\" ще бъде разказ за човека, на когото се възхищаваме или когото всички познаваме, отвъд публичния му образ. Всички слагаме маска на работа - на неуморния професионалист, на непоклатимия паж, който ще запази самообладание дори в най-трудния момент, на лидера, който не губи битки. Това ще бъдат разкази за тишината след загасената лампа\", разкрива авторът на рубриката .  \n                    \n                    \n                \r\nЗрителите на Bulgaria ON AIR познават Мария като политически репортер, който следи отблизо работата на парламента и политическите партии. Тя е част от Новините ON AIR от 2016 година, а преди това трупа опит в различни онлайн и печатни медии. Сега Мария влиза в ново амплоа, в което ще разкрива какви са успелите българи, извън медийния им образ.  \n\r\nПървият гост в \"Зад маската\" с Мария Папазова на 16 януари ще бъде музикалният директор и диригент в Илинойската филхармония Стилиян Киров. 34-годишният българин ще застане за първи път пред Софийската филхармония на 17 януари в зала България. Часове преди това, пред автора на рубриката Мария Папазова, той ще покаже кой е човекът зад славата и постиженията. \n\r\nНе пропускайте вълнуващите разкази от първо лице в \"Зад маската\" с Мария Папазова, всяка сряда, от 16 януари, в \"България сутрин\", по . \r\n ", "date": "2019.01.14", "title": "\"Зад маската\" - поглед отвъд публичния образ на известните"}
{"url": "https://www.dnes.bg/obshtestvo/2019/01/14/mladojenec-mechka-mechkar-survakari-goniat-zlite-sili.399137", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nОт повече от 100 години в Кошарево са запазени уникални традиции и обичаи. На 14 януари, когато е Васильовден по стар стил, сурвакари отбелязват ритуала Сурва и гонят злите сили с магически танци и песни. Този ден е най-чаканият за жителите на селото, предава .\r\nОсобено характерно за сурвакарите е разиграването на ритуала \"Сватба\", в който участват различни персонажи - булка, младоженец, мечка, мечкар, поп, клисар, байрактар. Булката и младоженецът се женят пред стопаните на къщата, а попът и клисарят ги благославят за здраве и берекет.\r\nПо традиция във всяка къща се приготвя ястието \"вариво\", с което се гощават сурвакарите. Освен него на трапезата се слага баница, ракия, сушеница и мезета.\r\nВ Сурва участват деца, мъже и жени, като най-малките сурвакари са на възраст между 2 и 3 години.\r\n ", "date": "2019.01.14", "title": "Младоженец, мечка, мечкар... Сурвакари гонят злите сили"}
{"url": "https://www.dnes.bg/obshtestvo/2019/01/14/desetki-romi-iskat-glavata-na-karakachanov-a-toi-neka-protestirat.399158", "text": "\nПротестът след нападението над военнослужещия в село Войводино стигна и до жълтите павета. Само че докато в селото са недоволни българите, пред Министерски съвет се събраха десетки роми, за да поискат оставката на вицето Красимир Каракачанов.\n\n\n\n Участниците носиха плакати, в които обвиняват вицепремиера в расизъм и фашизъм, както и изразяват недоволство за съборените ромски къщи - \"Каракачанов, не разделяй обществото\", \"Каракачанов, върви си\", \"България казва не на фашизма\", \"Родино моя, ти си ваза, в която не цъфти омраза\". \n                    \n                    \n                \r\nПротестиращите негодуват най-вече срещу репликата \"циганите станаха много нагли\" и твърдят, че Каракачанов трябвало да бъде подведен под наказателна отговорност за насаждане на омраза. \n\r\nСлед изказването на вицето ромският активист Лилияна Ковачева подаде жалба срещу него, тя е и един от организаторите на протеста днес. \n\r\nИ докато ромите скандираха на жълтите павета Красимир Каракачанов прие в Министерството на отбраната ромски деца, който го суровакаха. \n\r\nТой отсече, че няма за какво да се извинява и коментира, че всеки има право да протестира. \n\r\n\"Според мен всички тези организации, които години наред усвояваха огромни пари е хубаво да дадат най-накрая един отчет колко пари получиха, за какво ги изразходиха и защо така се получава, че след тези стотици милиони, да не кажа милиарди, които се изляха и по европейски, световни и национални фондове, защо няма ефект от това, те са основните отговорни за това, защото те получаваха тези пари\", заяви вицето.\n\r\nА след като стана ясно, че криминално проявен е нападнал курсанти от Националния военен университет на пътя, Каракачанов настоя, че е поредният случай, който показва, че има проблем в обществото. \n\r\n\"Това не се решава с протести. Тези проблеми в обществото се решават първо с честно говорене. Това, което е, да се казва и второ - с мерки за интеграцията на това население, но тези мерки минават и през училища като това в Златарица и други училища\", отбеляза той.", "date": "2019.01.14", "title": "Десетки роми искат главата на Каракачанов, а той: Нека протестират!"}
{"url": "https://www.dnes.bg/snimka-na-denia/2019/01/14/vtornikyt-studen-i-vetrovit-sled-tova-se-zatoplia.399131", "text": "Студен и ветровит ще бъде утрешният ден, като на места ще превали и слаб сняг, сочи  на НИМХ.\n\r\nПрез следващото денонощие със силен вятър от северозапад, в Източна България от север-северозапад ще продължи да нахлува студен въздух. През нощта над по-голямата част от страната, а преди обяд главно над Източна България, ще е облачно и на места в североизточните и планинските райони ще превали слаб сняг. \n\r\nСлед обяд облачността ще е променлива, по-значителна над планинските райони, където ще прехвърчи сняг. Минималните температури ще бъдат между минус 6 и минус 1 градуса, а максималните - между минус 2 и 3 градуса.\n                \n                \r\nНад Черноморието облачността ще е значителна и главно преди обяд на места ще превали слаб сняг. Ще духа силен вятър от север-северозапад. Максимални температури на въздуха: 1-3 градуса. Температурата на морската вода е 5-6 градуса, а вълнението на морето ще бъде 1-3 бала.\n\r\nНад планините ще има променлива, по-често значителна облачност и на места ще прехвърчи сняг. Ще духа бурен вятър от север-северозапад. Ще е много студено, с максимална температура на височина 1200 метра около минус 8 градуса, на 2000 метра - около минус 13 градуса.\n\r\nВ сряда ще продължи да духа силен северозападен вятър. Ще има променлива облачност, без валежи. Дневните температури ще се повишат. \n\r\nПрез нощта срещу четвъртък вятърът чувствително ще отслабне, а през деня ще се ориентира от югозапад. Облачността над много райони ще намалее до слънчево време. Ще продължи да се затопля, като в Предбалкана и на места в Източна България дневните температури ще надхвърлят 10 градуса.", "date": "2019.01.14", "title": "Вторникът – студен и ветровит! След това се затопля"}
{"url": "https://www.dnes.bg/crime/2019/01/14/spipaha-bylgarin-v-pleven-izdirvan-s-evropeiska-zapoved.399154", "text": "По искане на Окръжната прокуратура в Плевен задържаха българин, издирван с Европейска заповед за арест, съобщиха от ведомството.\r\nМъжът е обявен за международно издирване от съда в Грац, Австрия. Срещу него има повдигнато обвинение за злоупотреба с доверие и присвояване. \r\nНа 8 януари т.г. мъжът е открит на територията на страната от полицията.\r\nНаложената мярка от Окръжния съд в Плевен е с оглед осигуряване присъствието на обвиняемия за предстоящото производство по екстрадиране.\r\n ", "date": "2019.01.14", "title": "Спипаха българин в Плевен, издирван с европейска заповед"}
