{"url": "https://www.dnes.bg/stranata/2018/04/20/zaradi-momche-sedmoklasnichka-bie-i-obijda-syuchenichka.374252", "text": "Агресия заради момче прояви седмокласничка от Основно училище \"Васил Левски\" в Ловеч. Това стана известно от социалните мрежи, където две клипчета на ситуацията предизвикаха множество коментари.\n\r\n\"Героините\" са Бистра и Даяна. Ученички, които по думите на директора на най-голямото училище в града Илица Петрова, досега не са създавали проблеми. \n\r\nАгресивно настроена вчера в междучасието след четвъртия час е била Даяна.\n\r\nСлед обидните думи и крясъци Бистра, видимо разстроена, както се вижда от клиповете, излиза от класната стая. Среща се с Илица Петрова и разказва за случилото се. \n\r\nКласният ръководител и директорката водят момичетата при педагогическия съветник. Там момичетата осъзнават какво са направили и се извиняват взаимно. \r\n                    \r\n                    \r\n\"Ясно показаха, че осъзнават грешката си\", коментира пред \"Дарик\" директорът на ОУ \"Васил Левски\". \n\r\nРазговаряно е и с родителите на децата. \n\r\nДо този момент обаче Илица Петрова не знае, че ситуацията е заснета с мобилни телефони. Разбира това от социалните мрежи.\n\r\n\"Имам информация кой е снимал. Извикахме родителите и на двете момчета, заснели с телефоните си инцидента. Обяснихме им, че вместо да снимат, е трябвало да помогнат, защото вече не са толкова малки деца. Най-малкото е можело да разтърват двете момичета\", каза директорът.\r\n \r\nИма съгласие от страна на родителите и на четирите деца – двете момичета и двете момчета, педагогическият съветник да работи със седмокласниците. \n\r\nНаказания ще има, посочи Илица Петрова - те ще са по предложение на класния ръководител.\r\n", "date": "2018.04.20", "title": "Заради момче: Седмокласничка бие и обижда съученичка"}
{"url": "https://www.dnes.bg/world/2018/04/20/rumyniia-mesti-posolstvoto-si-v-izrael-v-ierusalim.374180", "text": "Посолството на Румъния в Израел се мести в Йерусалим, съобщава румънският вестник \"Гъндул\". Изданието цитира изявление на лидера на управляващата Социалдемократическа партия Ливиу Драгня, според което \"правителството е приело меморандум\" за това. \"Трябва да използваме този огромен шанс\", посочва Драгня.\n\r\n\"Правителството одобри меморандум, с който се взема решение за започване на процедура по ефективно преместване на посолството от Тел Авив в Йерусалим\", обяви снощи Ливиу Драгня пред телевизия Антена 3.\n\n\r\nТой каза, че този жест има огромно символично значение за една държава, която има невероятно влияние в света, с която Румъния има специални отношения от много години и в която има над 500 000 румънци. \r\n                    \r\n                    \r\nЛивиу Драгня отбеляза, че Израел има много голямо значение и за американската администрация. \"На практика сме втората страна в света, която прави това. Преместването на посолството в Йерусалим, може и вярвам, че ще донесе полза за Румъния в краткосрочен и в дългосрочен план. Трябва да използваме този огромен шанс\", посочи лидерът на управляващата партия.\n\r\nСъщевременно говорителят на правителството Нелу Барбу каза, че не е виждал подобен меморандум и отказа коментар по темата, пише \"Гъндул\", цитиран от БТА.\n\r\n ", "date": "2018.04.20", "title": "Румъния мести посолството си в Израел в Йерусалим?"}
{"url": "https://www.dnes.bg/notifikacii/2018/04/20/krajbite-nai-chestite-prestypleniia-izvyrshvani-ot-deca.374176", "text": "Кражбите на  имущество са най-разпространените престъпления, извършвани от деца между 8-17 години у нас.\r\nИзвършители на кражби са 2 793 малолетни и непълнолетни, или 56.2% от всички 4 971, водени на  отчет в детските педагогически стаи, по данни на НСИ.\r\nНай-висок е делът на извършителите на кражби от магазини или  други търговски обекти - 31.3% (873), на кражби от домовете - 22.3%  (624), на взломни кражби - 11.8% (329). \r\nОбщо 9 146 малолетни и непълнолетни са водени на отчет в детските педагогически стаи през 2017 г. за  противообществени прояви и престъпления. В сравнение с 2016 г. броят им се увеличава незначително с 50, или с 0.6%. В криминогенна среда живеят 4 781 малолетни и непълнолетни (52.3%).\rЗа извършени противообществени прояви през 2017 г. през детските педагогически стаи са преминали 6 784 малолетни и непълнолетни. От тях момчетата са 4 761, или 70.2%, а момичетата - 2 023 (29.8%). В сравнение с 2016 г. броят им нараства с 1 030 (17.9%).\n\r\nНай-често става дума за бягство от дома, от специализирана институция или от социална услуга от резидентен тип - 1 368 деца, или 20.2%.\n\r\nСледват прояви на насилие и агресия - 635 малолетни и непълнолетни (9.4%), употреба на психоактивни вещества - 518 лица, или 7.6%, непристойно и/или хулиганско поведение на обществено място - 465 лица (6.9%), повреждане на обществена и/или частна собственост“ - 454 лица (6.7%) и др.\r\nНай-често налаганата възпитателна мярка е \"предупреждение\" - в 3 374 случая (45.2%).\r\nПрез 2017 г. от престъпления са пострадали 1 463 деца, от които 617, или 42.2%, са момичета.\r\nНай-голям е броят на малолетните и непълнолетните, пострадали от кражби на имущество - 717 (49.0%). Следват пострадалите от нанесени телесни повреди - 240 (16.4%), от грабежи - 113 (7.7%), и от блудство - 86 (5.9%). Случаите на деца, жертви на изнасилване (довършено и опит), са 20.", "date": "2018.04.20", "title": "Кражбите - най-честите престъпления, извършвани от деца"}
{"url": "https://www.dnes.bg/cars/2018/04/20/iskat-100-000-za-40-godishen-toyota-land-cruiser.374191", "text": "Аукционна къща BaT Auctions публикува на сайта си съобщение за продажбата на Toyota Land Cruiser FJ40 от 1978 г. на цена от 100 000 долара. Както отбелязва продавачът, всъдеходът, който е изминал едва 8473 км, е \"запазил абсурдно оригиналното си състояние\" за своята възраст.\r\nВ обявата се посочва, че първият собственик на автомобила - продавач на килими, открива въпросния Toyota Land Cruiser FJ40 в щата Уайоминг. Той го кара само година, след което поставя всъдехода в огромен дървен съндък и го окачва на стената на склада си. След смъртта на първия собственик през 2000 г. колата е закупена от Джонатан Уорд, основател на компаниите TLC4x4 и ICON, специализирани във възстановяването и преработването на класически SUV.\r\r\n                    \r\n                    По време на пълното техническо обслужване Toyota Land Cruiser FJ40 получава нови уплътнения на покрива и климатик. Трябва да се отбележи, че върху оригиналния зелен цвят на каросерията няма абсолютно никаква ръжда. Оригиналните 15-инчови джанти с оцелелято хромирано покритие вече са комбинирани с новите гуми за офроуд BFGoodrich All Terrain T/A KO.\r\nСпециалистите са заменили акумулатора на автомобила и горивния филтър. Toyota FJ40 се задвижва от 4,2-литров 6-цилиндров двигател, чиято мощност е 135 конски сили при въртящ момент от 285 Нм. В тандем с двигателя работи 4-степенна механична трансмисия.\r\n", "date": "2018.04.20", "title": "Искат $100 000 за 40-годишен Toyota Land Cruiser"}
{"url": "https://www.dnes.bg/crime/2018/04/20/spipaha-bylgari-s-nelegalen-vnos-na-alkohol-cigari-i-benzin.374186", "text": "Проверките на граничния пункт Промахон са засилени. Петима българи са задържани за нелегален внос в Гърция на акцизни стоки. Непосредствено след граничния пункт масово се проверяват автомобилите, идващи от България, независимо от тяхната регистрация.\n\r\nСамо в рамките на няколко часа са задържани петимата български граждани, които направили опит да внесат в Гърция над допустимото количество акцизни стоки.\n\r\nПолицията съобщава за задържан българин с 640 пакета цигари и 20 литра алкохол. Още четирима нарушители са с обвинение за нелегален внос на алкохол, цигари и бензин в туби.\n\r\nПроверките се извършват не само на автомобили с българска регистрация, а и на влизащите от България пътници. Арестуват се и  гръцки граждани, които са нарушили закона, съобщава БНР.\r\n                    \r\n                    \r\nЗасилени са проверките на всички гранични пунктове с България, защото поради високата цена на стоките в Гърция, много от пътуващите правят опит да  внесат от България акцизни стоки. При извършване на нарушения се конфискува и автомобила, превозващ нелегалната стока.", "date": "2018.04.20", "title": "Спипаха българи с нелегален внос на алкохол, цигари и бензин"}
{"url": "https://www.dnes.bg/stranata/2018/04/20/kacnal-na-ryba-kato-po-chudo-reno-ne-padna-v-reka.374229", "text": "\nЛек автомобил \"Рено\" се заби в перилата на мост и по чудо не падна в реката. Инцидентът стана днес около 11:30 часа на мост на Ивановска река, на около километър от харманлийското село Иваново, съобщи БулФото.\r\n\"Рено\"-то е скъсало един от парапетите на моста, който е паднал в реката, а друг е спрял колата да не го последва. Жената, която е управлявала автомобила, е успяла да излезе от колата невредима.\r\n\"Колата изведнъж стана неуправляема, не можех да я контролирам и се блъсна в парапета. Добре че карах бавно по мокрия път\", обяснява 60-годишната шофьорка Недялка К.", "date": "2018.04.20", "title": "Кацнал на ръба! Като по чудо \"Рено\" не падна в река"}
{"url": "https://www.dnes.bg/world/2018/04/20/dvete-korei-otkriha-chervena-telefonna-liniia-mejdu-liderite-si.374200", "text": "Двете корейски държави откриха днес червена телефонна линия между лидерите си, съобщиха от Сеул една седмица преди срещата на върха между президента на Южна Корея Мун Дже Ин и лидера на Северна Корея Ким Чен Ун в демилитаризираната зона, която разделя Корейския полуостров, предаде Франс прес.\r\nТелефонната линия свързва Синия дом - президентството в Сеул, със седалището в Пхенян на Държавния съвет, чийто председател е Ким.\r\nОператорите вече са провели пробен телефонен разговор, продължил 4 минути и 19 секунди.\r\n \r\n/БТА/\r\n ", "date": "2018.04.20", "title": "Двете Кореи откриха червена телефонна линия между лидерите си "}
{"url": "https://www.dnes.bg/politika/2018/04/20/radev-na-sreshta-sreshtu-futbolnoto-huliganstvo-s-edno-oko.374231", "text": "\nКакто се закани МВР шефът Валентин Радев отиде с превръзка на едното око на срещата му с БФС, депутати и спортното министерство на Националния стадион \"Васил Левски\" в София, за да обсъдят бъдещи мерки за сигурност при футболни срещи. \n\n\n\n Срещата е по инициатива на спортния министър Красен Кралев след разговор с главния секретар на МВР Младен Маринов  заради тежко ранената полицайка на мача Левски – ЦСКА. \n\r\n24-годишната Гергана Зашева беше ранена от бомбичка, метната по време на дербито. Взривното устройство било хвърлено от сектор Б, където е агитката на сините, но за момента няма задържан.\r\n                    \r\n                    \r\nНе само Радев, но и други представителите на МВР дойдоха с превръзка на едното око.\n\r\nВ срещата на стадиона участват и представители на парламентарни комисии, на футболни клубове.\r\nНа срещата ще се обсъди дали трябва да се направят законодателни промени и ще се обсъдят следващи стъпки, за предотвратяване на подобни инциденти.\n\r\nРадев вече даде заявка, че от МВР ще са крайни и безкомпромисни, за да не се стига до инциденти по време на мачове. \n\r\nПо-рано той заедно с Младен Маринов и заместник-директорът на Дирекция „Жандармерия“ комисар Петър Антиев посетиха в болницата ранената полицайка.\n\r\nОт лекарския екип те се осведомиха за състоянието и лечението на пациентката, благодариха на медиците за бързата реакция и професионална грижа.", "date": "2018.04.20", "title": "Радев на среща срещу футболното хулиганство с \"едно\" око"}
{"url": "https://www.dnes.bg/world/2018/04/20/parti-za-rojdeniia-den-na-kralica-elizabet-vtora.374249", "text": "Британската кралица Елизабет Втора ще присъства на специален концерт в събота във връзка с нейния 92-ри рожден ден, като сред изпълнителите ще фигурират Том Джоунс, Кайли Миноуг, Стинг, Шаги и др., предава Ройтерс, цитирана от БТА.\n\r\nГастролите ще преминат под мотото \"Парти за рождения ден на кралицата\" и ще се състоят в лондонския \"Роял Албърт хол\".\n\r\nКонцертът донякъде нарушава традицията, тъй като обикновено Нейно Величество чества рождения си ден в тесен семеен кръг. \n\r\nПроявата идва в края на една седмица, в която ръководители и представители на 53 държави присъстваха в Лондон на Срещата на високо равнище на правителствените ръководители от Общността на нациите.\r\n                    \r\n                    \r\nВ концерта в чест на кралицата ще се включат и изпълнители от бившите британски колонии. Както е известно, Елизабет Втора е глава на Общността на нациите.\n\r\nЕлизабет Втора е родена на 21 април 1926 г. и се възкачи на престола през 1952 г. на 25-годишна възраст, припомня агенцията.", "date": "2018.04.20", "title": "Парти за рождения ден на кралица Елизабет Втора"}
{"url": "https://www.dnes.bg/kino/2018/04/20/v-kan-noviiat-film-na-nuri-bilge-djeilan.374226", "text": "\n Кинофестивалът в Кан обяви допълнителни заглавия на филми, които се включват към вече обявените от основната програма на 71-то издание на най-престижното киносъбитие в света.\r\nВ  конкурсната програма са включени българската копродукция \"Дивата круша\" на носителя на Златна палма турски режисьор Нури Билге Джейлан, \"Knife+Heart\" с Ванеса Паради на френския режисьор Ян Гонзалес, чийто първи проект е участвал в програмата на София Мийтингс, и вторият филм на казахския режисьор Сергей Дворцевой Ayka (участвал с дебюта си \"Тулпан\" на София Филм Фест).\r\nОгромно любопитство предизвика завръщането в Кан на две култови фигури на киното: Ларс фон Триер и Тери Гилиъм. Датчанинът постигна примирие с фестивала, след непремереното си изказване на пресконференцията по повод филма си \"Антихрист\" в Кан през 2011, където изрази известни симпатии към Хитлер.\r\r\n                    \r\n                    Фестивалът отстрани фон Триер и го обявява за „персона нон грата“. Новият му филм \"Къщата, която Джак построи\" е с участието на Мат Дилън и Ума Търман. \"Човекът, който уби Дон Кихот\" на Тери Гилиъм ще закрие основната програма на Кан и бележи края на сага, продължила 17 години в опити за снимки и близо три десетилетия планове. В главните роли са Адам Драйвър, Джонатан Прайс, Стелан Скарсгард и Олга Кириленко. И двата филма са извън конкурсната програма.\r\n\"Донбас\" на украинския режисьор Сергей Лозница ще открие секцията \"Особен поглед\" на 9 май.\r\nЗа нас разбира се най-голям интерес предизвиква участието на Джейлан с \"Дивата круша\" в основния конкурс. Това е шестият филм на именития турски режисьор, който се състезава за голямата награда в Кан. Нури Билге Джейлан е един от най-успелите световни режисьори на фестивала на Лазурния бряг.\r\n\"Отчуждение\" (2002) и \"Имало едно време в Анадола\" (2011) му носят Голямата награда на журито, \"Климати\" (2006) печели наградата на ФИПРЕССИ, \"Три маймуни\" (2008) наградата за режисура, а \"Зимен сън\" (2014) му носи заветната \"Златна палма\".\r\nФилмът е реализиран с финансовата подкрепа на българския Национален филмов център и в партньорство с Ню Бояна Филм Студио София.\r\n ", "date": "2018.04.20", "title": "В Кан: Новият филм на Нури Билге Джейлан"}
{"url": "https://www.dnes.bg/business/2018/04/20/dnes-bg-i-investor-bg-s-priz-za-kachestvena-jurnalistika.374260", "text": "Сайтовете Dnes.bg и Investor.bg, част от Investor Media Group, получиха приз за \"Качествена и обективна журналистика и социална отговорност\" по време на четвъртото издание на \"Компания на годината – Успехът на фокус\". \n\r\nНаградата, в категория Медии – Интернет, бе връчена по време на официална вечеря, организирана от сп. Bulgaria Business Review, сп. Business Lady и Business Lady Club. \n\r\nПо време на церемонията общо 23 компании, институции и медии получиха официално признание за положените усилия в посока развитие на човешкия капитал; непрекъснато повишаване на качеството на предлагания продукт/услуга; ефективност и прозрачност; конкурентоспособност и иновации; клиентски подход; успешен бизнес модел; ноу-хау; добро пазарно позициониране; устойчиво развитие и други. Наградите бяха връчени в различни категории, сред които: Медии, Строителство и архитектура, Високи технологии, Финансов сектор, FinTech Индустрия, Здравеопазване, Работодателска марка и други. \r\n                    \r\n                    \r\nЦелта на наградите \"Компания на годината – Успехът на фокус” е да се даде гласност на добрите бизнес практики, да се популяризира успешната индустрия в световен и локален мащаб, да се фокусира общественото внимание върху иновативни и актуални модели за управление на бизнеса и компанията, като по този начин се поощри предприемачеството сред българската общественост. \n\r\nПовече подробности може да откриете на сайта: ", "date": "2018.04.20", "title": "Dnes.bg и Investor.bg с приз за качествена журналистика "}
{"url": "https://www.dnes.bg/sofia/2018/04/20/ivancheva-v-syda-zashto-me-arestuvaha-li-za-da-byda-smenena-slujebno.374225", "text": "\nПричината за акцията срещу мен е да бъда заменена със служебен кмет на име Румен Русев, който в момента е зам.-кмет в община \"Младост\". Това обясни кметът на \"Младост\" Десислава Иванчева на влизане в съдебната зала преди разглеждането на мярката ѝ за неотклонение от Специализирания съд, предаде БТА.\n\n\n\r\n \r\nИванчева, зам.-кметът на \"Младост\" Биляна Петрова, както и Петко Дюлгеров бяха задържани при акция на спецпрокуратурата и КПКОНПИ преди дни по направление корупция.\n\r\nПо думите на Иванчева фирмата, която е подала сигнала срещу нея, който е довел до операцията по задържането ѝ, се казва \"Ваклин Груп\".\r\n                    \r\n                    \r\nИванчева каза още, че не знае как парите, открити при задържането ѝ в колата, в която се е возила, са попаднали там. По пръстите ѝ не са открити следи от маркера, с който са били белязани парите, а само малко отстрани на дланта, попаднал случайно там, добави тя.\n\r\nОтносно бившия кмет на \"Младост\" Петко Дюлгеров, който също е обвиняем за взимане на подкуп в особено големи размери, Иванчева заяви: \"Той не ни е давал никакви пари. Просто са намерени в служебната кола, в някакво кашонче\". \n\r\nНа въпрос кога са били подхвърлени парите, тя уточни: \"Когато ни обискираха. 5 часа седяхме без адвокат\".\n\r\nНа въпрос дали е ходила в кафенето в градинката \"Кристал\" и имала ли среща с Дюлгеров, Десислава Иванчева потвърди, че са пили кафе. \n\r\n\"Пари не сме пипали, не сме взимали, не сме искали, не сме получавали. Парите вероятно са подхвърлени. Няма да си държа пари в отворен кашон с мен\", поясни тя. \n\r\nИванчева каза още, че без опис са претърсени двете дамски чанти и кашона с пари. \n\r\n\"Жабките, страничните врати, цялото това пространство не са претърсвали, проверявали и описвани, което означава, че всичко е било подметнато и намерено\", обясни тя.\n\r\nМеждувременно, от прокуратурата съобщиха, че не е разпоредена и не се извършва каквато и да е проверка на действията на наблюдаващите прокурори и разследващите органи по досъдебното производство, по което обвиняема е кметът на Район \"Младост\" Десислава Иванчева. \n\r\nИванчева бе доведена в съдебната зала заедно със заместничката ѝ Биляна Петрова. Двете бяха в обособено пространство зад стъкло. Наложи се Иванчева и Петрова да подвикват към журналисти, за да могат да бъдат чути.\n\r\nВ момента се провежда съдебното заседание, на което трябва да стане ясно каква мярка ще бъде наложена на тримата обвиняеми.", "date": "2018.04.20", "title": "Иванчева в съда: Защо ме арестуваха ли? За да бъда сменена служебно!"}
{"url": "https://www.dnes.bg/stranata/2018/04/20/81-godishna-jena-zagina-sled-padane-ot-3-ia-etaj.374197", "text": "81-годишна жена загина нелепо тази сутрин в центъра на Бургас, падайки от терасата на жилището си на 3-я етаж, съобщава \"\". \r\nД.В. е открита на плочките, до входа на кооперацията на ул. \"Апостол Карамитев\", която се намира на метри от сградата на Oбщината.\r\nСъседи веднага я разпознали. Тя е майка на известна бургаска педиатърка. На място пристигнали полиция и линейка, районът светкавично е отцепен, защото мястото е в самия център на града.\r\nНай-вероятно става дума за инцидент, а не за самоубийство. 81-годишната жена е била енергична и ведра, коментират съседи на загиналата. Възможно е да ѝ е прилошало и да е паднала, допускат те. \r\nВ полицията е образувано досъдебно производство за убийство срещу неизвестен извършител, каквато е обичайната практика в такива случаи.", "date": "2018.04.20", "title": "81-годишна жена загина след падане от 3-я етаж"}
{"url": "https://www.dnes.bg/notifikacii/2018/04/20/nova-sportna-zala-shte-priiuti-voleibolistite-ot-levski-sofiia.374207", "text": "\n\r\nСтарт на строежа на нова спортна зала с капацитет от 1 700 зрители беше даден днес. \r\nСпортната зала ще бъде разположена в близост до комплекс \"Камбаните\" в София. В нея ще се помещава волейболният клуб \"Левски София\". \r\nВ залата ще отговаря и на изискванията на Международната федерация за провеждане на мачове от Шампионската лига. \r\nНа церемонията присъства министърът на младежта и спорта Красен Кралев, зам.-кмета Дончо Барбалов, както и инвеститори, сред които и Красимир Георгиев, известен с прякора Красьо Черния. \r\nОчаква се залата да бъде готова в края на 2019 година.\r\nПодробности четете в ", "date": "2018.04.20", "title": "Нова спортна зала ще приюти волейболистите от \"Левски София\""}
{"url": "https://www.dnes.bg/obshtestvo/2018/04/20/zdravniiat-ministyr-poseti-ranenata-ot-bombichka-policaika.374224", "text": "Министърът на здравеопазването Кирил Ананиев посети в УМБАЛ \"Царица Йоана – ИСУЛ\" ранената по време на футболния мач Левски - ЦСКА полицайка Гергана Зашева, съобщиха от Министерството на здравеопазването. \n\n\nЛекарите в болницата съобщиха на министъра, че първата операция, при която е извадено стъкло от окото на 24-годишната жена, е минала успешно. \r\n\"Гергана е по-добре. Очакваме втората операция, която ще бъде след около един месец. Надяваме се да е успешна и тя да се възстанови напълно\", коментира здравният министър след като разговаря с Гергана Зашева и съпруга й. \r\nДвамата благодариха на лекарите и медицинските сестри, които полагат грижи за бързото възстановяване на младата жена.  \r\nОт своя страна министър Ананиев изрази надежда да се предприемат и законови промени, за да няма занапред подобни инциденти.\r\n ", "date": "2018.04.20", "title": "Здравният министър посети ранената от бомбичка полицайка"}
{"url": "https://www.dnes.bg/politika/2018/04/20/turizmyt-ni-v-podem-prihodite-i-posetitelite-rastat.374181", "text": "Над 11% е ръстът на приходите от международен туризъм за периода декември 2017- февруари 2018 г. Така постъпленията за голяма част от зимния сезон достигат близо 796 млн. лв., става ясно от последните данни на БНБ.\r\nСпоред ресорния министър резултатите са доказателство за устойчивото развитие на сектора в България и се потвърждава прогнозата за ръстове между 5 и 10% през зимния сезон.\r\nМинистърът посочи още, че подобно постижение ще е сериозен успех за страната ни, защото сезон 2016/2017 г.  беше най-успешен за зимния туризъм от влизането на България в ЕС.\n\r\nПрез периода декември 2017 г. - февруари 2018 г. общият брой туристически посещения на чужденци у нас е над 1,250 млн., като ръстът е с 12,2% спрямо периода декември 2016 г. - февруари 2017 г.\r\n                    \r\n                    \r\nВ първите два месеца на тази година постъпленията от международни пътувания в страната възлизат на 513 млн. лв. Ръстът спрямо същия период на 2017 г. е 10%.  \r\nС 14,6 на сто пък са нараснали приходите само от нощувки на туристи в местата за настаняване с 10 и повече легла през първите два месеца на 2018 г. спрямо този период година по-рано.\r\nОбщо през януари и февруари постъпленията от нощувки достигат над 100 млн. лв.", "date": "2018.04.20", "title": "Туризмът ни в подем! Приходите и посетителите растат"}
{"url": "https://www.dnes.bg/teatar/2018/04/20/izvynredno-polojenie-s-antistatik.374178", "text": "С почит към Вацлав Нижински, Валеска Герт, Жозефин Бейкър и Хари Шепард започва 11-ият Международен фестивал за съвременен танц и пърформанс \"Антистатик\". Марк Томкинс /Франция/САЩ/ ще представи солата си, обединени в спектакъла \"В почит към. . . \" тази вечер от 19.30 ч. в ДНК - Пространство за съвременен танц и пърформанс, съобщават организаторите.\r\nВ афиша на фестивала, който продължава до 30 април под мотото \"Извънредно положение\", са още четири заглавия от Международната програма - \"Хабитат\" на Ури Шафир /Израел/, \"Пориви\" на Бенжамeн Бертран /Франция/, \"Жените-чудо\" на Мелани Лейн /Австралия/ Германия/ и \"Опиянение и гняв\" на Ligna /Германия/, в който има и \"българска следа\".\r\r\n                    \r\n                    Специален фокус на фестивала е Българската танцова платформа. Експерти, селекционери и директори на международни фестивали идват, за да гледат 13 от най-добрите родни продукции в областта на съвременния танц през последните години.\r\nВ образователната програма, озаглавена \"Без дистанция\", са девет събития с безплатен вход - дискусии, лекции, работни ателиета, разговори с артисти и други.\r\n\"Антистатик\" е празник, а не търговско начинание, затова и билетите са на достъпни цени - 8 лв. предварително и 12 лв. в деня на спектакъла, отбелязват организаторите.\r\nФестивалните пространства са ДНК, Младежкият театър \"Николай Бинев\", Центърът за култура и дебат \"Червената къща\", City Stage, сцена \"Дерида\", Музикалният театър, галерия \"Етюд\".\r\n\"Запазете спокойствие и да танцуваме!\" - призоват от екипа по повод на мотото на фестивала - \"Извънредно положение\". По думите им, в света, в който живеем, \"извънредно положение\" означава заплаха, страх, тероризъм и контрол. В измерението на \"Антистатик\" обаче наложените норми спират да важат.\r\n\"За нас \"извънредно положение\" означава, че заграждаме територия, в която разместваме правилата и освобождаваме повече място за съвременно изкуство\", обясняват инициаторите.\r\n\"Антистатик\" се организира от \"Брейн сторм проджект\", асоциация \"Информбюро\" и \"Червената къща\" в партньорство с Министерството на културата, Столичната община, български и чуждестранни културни институти у нас, посолства и други.", "date": "2018.04.20", "title": "\"Извънредно положение\" с \"Антистатик\""}
{"url": "https://www.dnes.bg/sport/2018/04/20/grisho-otnovo-mina-prez-gofen-i-e-na-1-2-final-v-monte-karlo.374218", "text": "Най-добрият български тенисист Григор Димитров се класира за полуфиналите на турнира на червени кортове от сериите \"Мастърс\" в Монте Карло с награден фонд 4,87 милиона евро.\r\nПоставеният под номер 4 Димитров се наложи над партньора си на двойки и шести в схемата Давид Гофен (Белгия) с 6:4, 7:6(5) за 1:46 час.\r\n \r\nБългаринът преодоля пасив от 1:5 във втория сет, за да стигне до успеха. В първия сет Димитров взе подаването на Гофен за 4:2, след което спечели следващия сервис гейм. Белгиецът върна пробива за 4:5, но в десетия гейм най-добрият български тенисист отново спечели подаването на съперника си и поведе в резултата.\r\n \r\nВторият сет започна отлично за Гофен, който поведе с 4:0 и с 5:1, но Димитров показа качествата си и след пет поредни гейма направи обрат - 6:5. Белгиецът успя да прекъсне серията му за 6:6, но в тайбрека българинът нямаше проблеми и спечели със 7:5 точки, а с това и мача. \r\n \r\nХасковлията вече води със 7:1 победи в преките си мачове срещу белгиеца. Димитров си осигури 230830 евро и 360 точки за световната ранглиста, в която заема петото място в момента.\r\n \r\nЗа място на финала той ще се изправи срещу победителя от двубоя между номер 1 в схемата и десеткратен шампион Рафаел Надал (Испания) и Доминик Тийм (Австрия).\r\n \r\nПо-късно днес Димитров и Гофен ще играят на четвъртфиналите на двойки срещу поставените под номер 3 Оливер Марах (Австрия) и Мате Павич (Хърватия).\r\n \r\n", "date": "2018.04.20", "title": "Гришо отново мина през Гофен и е на 1/2-финал в Монте Карло"}
{"url": "https://www.dnes.bg/crime/2018/04/20/podkupyt-za-policeiskiia-shef-v-rakovski-20-hil.374188", "text": "Задържаният полицейски шеф на РУ - Раковски Георги Илиев е прибрал 20 000 лв. подкуп от търговец на цигари без бандерол. Той раздал по 1000 евро на оперативните работници Валентин Гоцев и Желязко Колев. Това съобщи на извънреден брифинг окръжният прокурор на Пловдив Румен Попов, цитиран от .\n\r\nВ момента Илиев е в ареста за 72 часа, предстои да му бъде повдигнато обвинение.\n\nПреносител на рушвета е полицаят Стефан Модев, който заедно със своя колега беше задържан през май миналата година за грабеж на цигари без бандерол. По аналогичен начин са били извършени още два грабежа на търговци на цигари без бандерол.\r\r\n                    \r\n                    Ченгетата са спирали търговци, слагали им белезници, заплашвали ги с пистолети, просвали ги на земята и се легитимирали. Единият случай е от декември 2016 г. в пловдивския парк \"Лаута\", където бил заловен продавач на контрабандни цигари.\n\r\nПрез март 2017 г. търговецът получил обаждане, че трябва да се яви за справка в полицията в Раковски. Той отишъл на 15 март, където в стаята били оперативните работници Гоцев и Колев. Те му показали снимки на собствения му микробус, в който имало тайник с незаконни цигари. Предупредили го, че е разследван и ще бъде задържан, ако не даде 20 000 лева.\r\nУверили го, че материалите по делото ще бъдат унищожени. В стаята непрекъснато влизал и шефът на полицейското управление Георги Илиев, разказа окръжният прокурор Румен Попов.\n\r\nПарите с рушвета получил от търговеца на цигари Стефан Модев от пловдивската общинска полиция. Той със своята кола бил на уреченото място, за да прибере подкупа. Дал част от сумата на шефа на РУ - Раковски. От своя страна Илиев разпределил по 1000 евро на двамата си подчинени от подкупа - Гоцев и Колев. След като прибрали плячката, уличаващите снимки били скъсани, а на търговеца било казано, че случаят е решен. Полицаите изготвили справка, че след проведена беседа не е установено той да е извършвал незаконна дейност.\n\r\n\"Двамата оперативни работници Гоцев и Колев бяха задържани през март таи година и направиха самопризнания пред съдия. Повдигнати са им обвинения и са пуснати под парични гаранции от 1 500 лева за всеки. Георги Илиев е арестуван вчера за 72 часа и предстои да му бъде повдигнато обвинение. Касае се за тежко криминално престъпление, където законът предвижда от 3 до 10 години \"лишаване от свобода\" и глоба до 20 000 лева\", уточни наблюдаващият прокурор Анна Викова.\n\r\nСамият Георги Илиев твърдял, че от въпросните 20 000 лева той бил взел само 1 000 евро. Предстои да се уточни у кого е останала по-голямата сума. Илиев работи в системата на МВР от 2002 г. Бил е в сектор \"престъпления по пътищата\", а от 2016 г. е начело на РУ в гр. Раковски.\n\r\nВалентин Гоцев и Желязко Колев са на работа в системата от 2008 г.\r\n ", "date": "2018.04.20", "title": "Подкупът за полицейския шеф в Раковски - 20 хил."}
{"url": "https://www.dnes.bg/snimka-na-denia/2018/04/20/proleten-uikend-s-temperaturi-do-28-gradusa.374190", "text": "През нощта облачността ще намалее, вятърът ще отслабне, на места в западната половина на страната и ще стихне. \n\r\nУтре ще бъде предимно слънчево, с временни увеличения на облачността главно над източните райони. \n\r\nСутринта ще е сравнително хладно, с минимални температури между 5 и 10 градуса, но през деня бързо ще се затопли и максималните ще бъдат 18-23 градуса, прогнозират синоптиците от НИМХ към БАН. \n\r\nПо Черноморието ще преобладава слънчево време. Ще духа слаб североизточен вятър. Максималните температури ще бъдат 15-17 градуса. Температурата на морската вода ще бъде 12-14 градуса; вълнението на морето ще бъде 2-3 бала.\n\r\nНад планините ще е предимно слънчево. Ще духа слаб до умерен вятър от север-североизток. Максималната температура на височина 1200 м ще бъде около 13 градуса, на 2000 м-около 6 градуса.\r\nВ неделя и понеделник ще бъде слънчево, през втория ден с купеста облачност в следобедните часове, но почти без валежи. \n\r\nВ неделя ще духа слаб, в Дунавската равнина до умерен запад-северозападен вятър. \n\r\nМинималните температури ще бъдат между 6 и 11 градуса, максималните - предимно между 23 и 28 градуса.", "date": "2018.04.20", "title": "Пролетен уикенд – с температури до 28 градуса"}
{"url": "https://www.dnes.bg/politika/2018/04/20/dps-gerb-bili-evroatlantici-no-sa-zaedno-s-evroskeptici.374216", "text": "И ДПС се включи в спора между президента Румен Радев, ГЕРБ и БСП кой каква ориентация иска за страната, който възникна след заседанието на Консултативния съвет по национална сигурност вчера.\n\n\n\n\r\n\"ГЕРБ твърдят, че са евроатлантици, а за коалиционен партньор имат явни евроскептици\", коментира лидерът на движението Мустафа Карадайъ.\n\r\n\"Ситуацията в глобален и регионален план е динамична, тревожна, опасна. Можем да кажем и рискова. Словесните престрелки след заседанието на Консултативния съвет няма да ги коментирам, защото резултатът от заседанието беше представен от президента. Мога да направя оценка на това поведение. От вчера има една тема за коментар, а именно изявленията на председателя на парламентарната група на коалицонния партньор на ГЕРБ. По-скоро това поведение е опит за прикриване на това поведение. ГЕРБ са длъжни да отговорят на въпроса за влиянието на тази коалиция за националната сигурност и евроатлантическата ориентация на страната. Те твърдят, че са евроатлантици, а за коалиционен партньор имат явни евроскептици. Ние още от първия ден предупреждаваме, че тази власт е вредна за страната и за ориентацията ѝ\", допълни той.", "date": "2018.04.20", "title": "ДПС: ГЕРБ били евроатлантици, но са заедно с евроскептици"}
{"url": "https://www.dnes.bg/zvezdi/2018/04/20/pomnite-li-bash-maistora-otkrili-aktiora-dva-dni-sled-smyrtta-mu.374192", "text": "Навършват се 15 години от смъртта на актьора Кирил Господинов, станал известен с ролята на Баш Майстора. В едно много откровено интервю дъщеря му - актрисата Веселина Господинова, разкрива покъртителни подробности за последните дни от живота на актьора.\n\r\nТой трудно свързваше двата края с мизерната си пенсия от 130 лева. Оказа се, че е открит мъртъв и то два дни, след като е издъхнал.       \n\r\n\"Много ми е тъжно да го кажа, но той беше намерен в дома си два дни след неговата смърт от наш братовчед съвсем случайно. Отиде си самотен – разкрива дъщерята Веселина Господинова пред списание Love style. \n\r\nИмаше възможност да отиде при леля ми, при брат ми... При мен нямаше как, защото аз тогава бях само на 23-и. Но той отказа всякакви контакти с нас. Последният ни разговор стана след снимките на филма \"Другият наш възможен живот\".\r\n                    \r\n                    \r\nВ него татко изпълняваше ролята на баща на Ваня Цветкова. Тогава той ми каза: \"Весче, никой не иска да ме чуе – нито леля ти, нито брат ти. Аз искам да бъда погребан в гроба на майка. Ти си най-малката, но трябва да знаеш това.\" Няколко месеца по-късно почина и разбира се, изпълнихме неговото желание.\" \n\r\nВеселина е дете от втория брак на Кирил Господинов с Мирослава Кортенска. След развода обаче двамата й родители не общували по между си. Мирослава Кортенска дори не отишла на погребението на бившия си съпруг.\n\r\nКирил Господинов има и един син, появил се на бял свят, когато актьорът е изживял любовна история със 17-годишно момиче. \r\n\"Татко е имал мимолетна връзка със 17-годишна дама – разкрива Веселина Господинова. Тя е родила моя брат Николай и го оставила в дом за сираци в град Годеч.\n\r\nТогава баща ми за първи и единствен път в живота си използвал своята популярност. До този момент нито веднъж не е трупал дивиденти от известността си на актьор. \n\r\nНие не сме имали апартамент, кола, той винаги е живял под наем... Но е бил решен да намери детето си и е потърсил съдействие от съответните институции. Така успял да си вземе Николай и го отглеждал абсолютно сам. \n\r\nЗа да се справи, едновременно учил във ВИТИЗ и ставал в 4 часа сутринта, за да ходи в студентския стол да чисти печки.\r\nИзкараните пари е пращал на майка си – баба ми Елена, защото тя е гледала брат ми на село.\"\r\n ", "date": "2018.04.20", "title": "Помните ли Баш Майстора? Открили актьора два дни след смъртта му"}
{"url": "https://www.dnes.bg/rusia/2018/04/20/putin-gotov-za-sreshta-s-trymp-no-sreshta-ne-se-podgotvia.374214", "text": "Руският президент Владимир Путин е готов да разговаря с американския си колега Доналд Тръмп. Това заяви първият дипломат на Русия Сергей Лавров, но уточни, че засега не се подготвя подобна среща на върха, предаде Франс прес.\n\r\n\"Президентът Путин е готов за такава среща\", каза Лавров в интервю за РИА Новости, но веднага уточни, че подготовката още не е започнала. \"Но ако това стане, веднага щом има някакво развитие, със сигурност ще ви разкажем\", увери той.\n\r\nПо-рано Путин и Тръмп се разбраха в телефонен разговор за евентуална среща и Белият дом заяви, че може би тя ще е във Вашингтон.\n\r\n\"Ще обърна внимание, че Доналд Тръмп вече след телефонния разговор няколко пъти и в туитове, и на живо каза, че трябва да се решават въпросите с Русия, че искаме да имаме с Русия добри отношения, това е по-добре, отколкото да нямаме добри отношения, и само един глупец може да мисли иначе. Чуваме и това\", добави Лавров пред РИА Новости.\r\n                    \r\n                    \r\nРусия очаква предложението на Тръмп за среща с Путин да бъде конкретизирано, допълни той.\n\r\nТова предложение бе отправено през март, но оттогава нещата не са напреднали, имайки предвид напрежението по повод случая Скрипал и предполагаемата химическа атака в сирийския град Дума.\n\r\nСтопроцентово е сигурно, че Владимир Путин и Доналд Тръмп, както и военните от двете страни, няма да допуснат военна конфронтация - \"те все пак са лидери, избрани от своите народи, те отговарят пред тези народи за мира и спокойствието\", подчерта Сергей Лавров пред РИА Новости.\r\n \r\n/БТА/", "date": "2018.04.20", "title": "Путин готов за среща с Тръмп, но среща не се подготвя"}
{"url": "https://www.dnes.bg/index/2018/04/20/balove-na-kredit-zashto-harchim-ludi-pari.374220", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        На прага на абитуриентските балове сме и въпросът защо всяка година ставаме свиделети на кич и безвкусица за хиляди левове отново е на дневен ред.\r\nА нужно ли е да се инвестира толкова много в подобно празненство и как би трябвало да се пъстъпи, коментират в предаването  дизайнерът Милена Вельова и \"Мис Вселена България\" Виолина Анчева.\n\r\n\"Няма нищо лошо да купиш скъпа рокля на детето си. Страшно е да харчиш пари, които нямаш\", коментира миската пръскането на големи суми, и то взети на кредит или назаем.\n\r\nБал или цирк?\r\nНормално е вълнението покрай завършващите да е огромно, но защо родителите са склонни да похарчат три учителски заплати за скъпи рокли, луксозни лимузини, музиканти и ресторанти? Нужни ли са пищните купони и разхищенията покрай абитуриентите?\n\r\n\"Това си е една цяла сватба. Последната година, когато завършващите трябва да обърнат внимание на образованието си, те се фокусират по-скоро върху организацията на бала\", сподели в студиото дизайнерът Милена Вельова.\n\r\nМногото пари, които отиват по баловете е само една страна на проблема. Всяка година ставаме свидетели на кич и безвкусица в един парад на суетата, в какъвто се превръщат те. \n\r\nВ социалните мрежи се появяват и хора, които са склонни да дарят вече обличания си бален тоалет, за да подарят усмивка на друг, който не може да си позволи пищен бал. \n\r\nТочно това прави и \"Мис Вселена България\" преди година, когато превърна филипинско момиче в принцеса на бала. \"Не са важни материалните неща, а емоциите и усмивката на това дете\", признава красавицата в \"Околосветско\".", "date": "2018.04.20", "title": "Балове на кредит! Защо харчим луди пари?"}
{"url": "https://www.dnes.bg/sofia/2018/04/20/sled-loenata-mutra-boksior-noviiat-pazach-na-spirkata-za-pernik.374215", "text": "Спирката на \"Руски паметник\" в София, от която потеглят автобусите за Перник, има нов пазач. Предишният агресивен кибик с вид на лоена топка, е сменен от нов, който го раздава боксьор.\r\n\"Но е със същия нрав и \"култура\". Пазете се от него!\", съветва пост в една от популярните групи за София във Facebook.\r\nЖената, която го е публикувала, е същата, която преди време предупреди, че агресивен кибик стои всеки ден на спирката на Руски паметник и се опитва да въдворява ред сред пътниците. \n\r\nСпоред хората в социалната мрежа \"пазачите\" имат задача да не позволяват на частни коли да превозват хора към Перник.\r\r\n                    \r\n                    Затова те насочвали пътниците, често доста грубо, към автобусите по редовната линия между столицата и миньорския град. Хора, които редовно пътуват по маршрута, са убедени, че мъжете \"въдворяват ред\" срещу заплащане от транспортните фирми.\"Ако случайно частен автомобил с пернишка регистрация спре да качи хора, които са в същата посока, снажният \"охранител\" прибягва до агресивни действия\", написа първия път жената.\r\nТогава друга потребителка на социалната мрежа потвърди в коментар и допълни: \"Въпросният идиот не просто седи там и варди хората да не се качват по коли, а и събира пътници за едни стари бусчета с безобразни шофьори\". Мъжът обяснявал нагло на чакащите на спирката, че трябва да се качат във \"въпросната таратайка\".\r\n\"Колкото и да отказваш, не се маха. Познати преди години имаха щети по автомобила си заради него, защото след като качили пътник, той ги \"подгонил\" с някаква кола. Резултатът беше счупен фар и огледало. А най-веселото е, че органите на реда не веднъж са уведомявани. Резултат няма\", допълва жената.\r\nЧастните автомобили често извършват така нареченото споделено пътуване, което се превръща в практика в цялата страна. При него непознати хора се самоорганизират да пътуват заедно, когато са в една посока и не ползват автобусните линии. Фирмите на превозвачите търпят загуби от разрастването му и открито се обявяват срещу него с мотива, че е незаконно и несигурно.", "date": "2018.04.20", "title": "След лоената мутра, боксьор! Новият \"пазач\" на спирката за Перник"}
{"url": "https://www.dnes.bg/crime/2018/04/20/piian-motocikletist-katastrofira-schupi-kliuchica.374211", "text": "Пиян мотоциклетист катастрофира в добричкото село Българево, съобщават от Областната дирекция на МВР.\r\nНа 19 април, около 21:10 часа, е получено съобщение за възникнало ПТП в селото. \r\nНа място е установено, че водача на мотор – 18-годишен младеж от селото, губи контрол над мотоциклета и пада на пътното платно. Вследствие на инцидента водача е с фрактура на ключица. \r\nПри извършената проверка за употреба на алкохол с техническо средство, цифровата индикация отчита наличието на 2,06 промила в издишания от водача въздух. По случая е образувано бързо полицейско производство.", "date": "2018.04.20", "title": "Пиян мотоциклетист катастрофира, счупи ключица"}
{"url": "https://www.dnes.bg/sofia/2018/04/20/20-novi-elektrobusa-pristigat-v-sofiia-prez-oktomvri.374221", "text": "До края на октомври в София ще пристигнат първите 20 електробуса за градския транспорт, съобщи във Facebook столичният кмет Йорданка Фандъкова. По думите на кмета, технологията им е с 324 kW батерия с бавен заряд, с която се изминават минимум 300 км с едно зареждане. \n\r\n\"Електробусите покриват най-високите технологични критерии, достъпни за хора със затруднения в придвижването и са климатизирани, посочи столичният кмет\", посочи Фандъкова.\n\n\n\n\r\nОще миналата година Столичната община реши да приключи с купуването на дизелови автобуси и да премине към такива на газ и електроавтобуси. \n\r\nПо този начин СОС се надява да подобри чистотата на въздуха в столицата. Освен инвестиция в автобуси, Столичната община купува и рециклирани трамвайни линии. \r\n                    \r\n                    \r\n\"Големите градове в световен мащаб се разрастват и наши основни предизвикателства са климатичните промени и опазването на околната среда и чистотата на атмосферния въздух, което е една от най-важните теми. В тази връзка Столична община от няколко години изпълнява много ясна стратегия за развитие на София като зелен и иновативен град и тази наша визия намира ясно отражение в проектите, които изпълняваме“, каза Фандъкова преди месец.\n\r\n ", "date": "2018.04.20", "title": "20 нови електробуса пристигат в София през октомври"}
{"url": "https://www.dnes.bg/index/2018/04/20/za-izumitelnite-chudesa-na-tailand-pytepisyt-na-magi-gigova.374222", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Тайланд е сбъднатата мечта на пътешественика. Страната е една от най-предпочитаните дестинации в Азия. Тя е извор на забележителности, красива природа, уникална култура и история. За изумителните чудеса на Тайланд в предаването \"Околосветско\" по Bulgaria ON AIR разказва лайфстайл журналистът с богат опит Маги Гигова.\n\r\nКаква е тайната на племето падонг – общо 15 килограма метал: 8 на врата и останалото по ръцете и краката на \"жените жирафи\"? Каква е легендата?\n\r\n\"Има различни версии за това. Първата е, че в миналото са се предпазвали от атаки на тигри. Другата е, че навремето тези метални пръстени са изработвани от злато. Така ходиш със зестрата по тялото си и знаят колко е състоятелно семейството ти. Някои казват, че жените умишлено са започнали да се загрозяват, за да не ги крадат за робини от съседните села\", разказа в предаването пътеписецът Маги Гигова.\r\nИма и една по-литературна легенда. Според нея те искали да заприличат на свещените дракони. Какво крие Тайланд и кои са местата, които задължително трябва да посетим?", "date": "2018.04.20", "title": "За изумителните чудеса на Тайланд: Пътеписът на Маги Гигова"}
{"url": "https://www.dnes.bg/politika/2018/04/20/plevneliev-za-radev-general-populist-nerazbral-che-e-prezident.374239", "text": "Румен Радев действа като генерал, който още не е разбрал, че е държавен глава. Така президентът (2012 – 2017 ) Росен Плевнелиев коментира спора между политиците след вчерашното заседание на КСНС.\r\nМалко след края му вчера Цветан Цветанов обвини Радев, че се е опитал да прокарва на съвета решения, които ни отдалечават от ЕС и НАТО. Президентът отрече и публикува документа, който имаше предвид зам.-шефът на ГЕРБ. Цветанов обаче и днес настоя, че Радев очевидно гледа на Изток, а Радев му отвърна, че явно трудно осмисля това, което чете.\n\n\r\nСлед тази размяна на реплики Плевнелиев коментира, че отношението на държавния глава към депутата е обидно и не му прави чест. Бившият президент нарече настоящия популист, който продължава да разделя вместо да обединява.\r\r\n                    \r\n                    \"Не за първи път чуваме, не какви и да е, а дълбоки обиди от страна на държавния глава към народни представители. Те по никакъв начин не помагат за развитието на нашата демократична държава\", каза Плевнелиев, цитиран от \"\".\r\nТой припомни думите на Радев, че Народното събрание е нотариат и че институциите са разградени. Преди година пък изгонил Цветанов от тържествата на Свищов.\r\n\"Днес обиди абсолютно незаслужено по популистки и крайно неприемлив начин народния представител г-н Цветанов. Това са действия на един генерал, който още не е разбрал, че е държавен глава. Съжалявам да го кажа по този начин\", допълни Плевнелиев.\r\nТой обясни, че щял да се радва, ако Радев се промени и му пожела успех, но призна, че към момента нямал илюзии за това.\r\n\"В историята на света и България никога досега, по нито един въпрос популисти не са довели до трайно и устойчиво решение на нито един проблем. Още отсега изпращам своите послания към държавния глава Радев да чуе, да се поучи, да промени подхода си\", допълни Плевнелиев.", "date": "2018.04.20", "title": "Плевнелиев за Радев: Генерал-популист, неразбрал, че е президент"}
{"url": "https://www.dnes.bg/obshtestvo/2018/04/20/dokato-mislim-merki-sreshtu-huliganite-s-marlia-na-okoto.374208", "text": "С марля на окото заради ранената полицайка на мача Левски-ЦСКА да бъдат всички, които ще участват в срещата за футболното хулиганство.\r\nНетрадиционното предложение ще направи МВР шефът Валентин Радев, който  ще се срещне днес с министъра на спорта Красен Кралев и представители на  БФС, за да се набележат мерки срещу негативното явление.\n\nИдеята на Валентин Радев е всички да усетят как се чувства полицайката, която можеше да загуби зрението на едното си око заради хвърлена бомбичка от фен на \"сините\".\r\nМинистърът съобщи, че днес ще отиде да види подчинената си в болницата. Лекарите от ИСУЛ се бориха с часове да спасят дясното й око, което беше ранено при счупване на стъклената врата на един от входовете на Националния стадион \"Васил Левски\", зад която са били полицаите в резерв.\r\n                    \r\n                    \r\n\"Възмутен съм, отивам да видя момичето, ще й дадем кураж, ще я снимаме, ще я сложим на сайта на МВР, всички да знаят, че има подкрепата ни, ужасяващо нещо, аз съм потресен\", призна Радев.\n\r\n\"Тя е нова колежка, от 6 месеца, съпругът й е полицай и не мога да мисля нищо друго за тях, освен че се отдадени на тази професия\", коментира МВР шефът.\n\r\nСпоред него фактът, че се е случил такъв инцидент, показва, че трябва да се вземат драстични мерки. \"Полицаите са там, за да ги пазят, днес е полицай, утре може да е запалянко, ами ако дадем жертви\", възмути се още той.\n\r\nВсе още не е ясно кой точно е хвърлил бомбичката, въпреки че са разпитани всички фенове на Левски, били на трибуната.\n\r\nСпоред Радев обаче подчинените му са силно мотивирани да намерят извършителя. \"Сигурно го е страх сега да си признае, но случило се е, мъжко е да отиде и да каже: \"Аз съм, не съм подозирал, че зад вратата има полицаи\", отбеляза още той.\n\r\nМинистърът обаче се закани, че служителите на реда ще са крайни. \"Ако трябва, ще слагаме скенери, ще проверяваме всеки, места, лични карти, направихме мачовете от 18 ч., да не са от 20 ч. и пак се случи нещо, какво да направим, да ги изнесем извън столицата ли, готови сме и на това\", отсече Радев.\n\r\nТой допълни, че ще настоява пред БФС да наеме по-добри фирми, които да охранват мачовете, защото полицаите са само външен периметър.\r\n ", "date": "2018.04.20", "title": "Докато мислим мерки срещу хулиганите - с марля на окото!"}
{"url": "https://www.dnes.bg/notifikacii/2018/04/20/da-ne-dochakash-lineikata-dvama-izdyhnaha-za-den-vyv-vrachansko.374202", "text": "Двама души не успяха да дочакат линейка и починаха само за ден във Врачанско. \r\nЕдиният трагичен случай е със 73-годишен мъж от Кунино, който бил докаран мъртъв в Спешния център в града. \r\nБорис Рудовски издъхнал на път за Враца в собствената си кола, докаран от свой съсед. Човекът разказа, че на Борис му прилошало, чакал дълго линейка и помолил съседа си да го закара по най-бързия начин до Враца. Вместо в спешния център, тялото на мъжа беше свалено от червения \"Форд\" и пренесено директно в моргата, пише \"\".\r\nДругата трагедията се разиграла в центъра на село Хайредин 40-годишна жена издъхнала на площада пред очите на своите съселяни, докато чакала Спешна помощ. \rХората веднаха се обадили на тел. 112, но линейката е пристигнала 40 минути след подаване на сигнала, защото пътува от Козлодуй.\r\nКметът на селото Тодор Алексиев обясни, че от години моли настоятелно всеки здравен министър за разкриването на филиал на центъра за спешна медицинска помощ, но молбите му остават без отговор.\r\nПоследният отказ кметът получил от сегашния здравен министър Кирил Ананиев, който цитирал статистиката, че жителите на Хайредин не търсят често спешна помощ. \r\nСпоред Алексиев статистиката на министерството не отразява факта, че жителите на общината сами извозват болните си близки до спешния център в Козлодуй.", "date": "2018.04.20", "title": "Да не дочакаш линейката! Двама издъхнаха за ден във Врачанско"}
{"url": "https://www.dnes.bg/index/2018/04/20/receptata-dnes-rolca-s-krenvirshi-v-butertesto.374054", "text": ":\r\n1 пакет бутертесто\r\n1 кг кренвирши\r\n1 яйце за намазване\r\nким за поръсване\r\n \r\n:\r\n \r\nНарежете кренвиршите на половинки. Разделете тестото на квадратчета с големина, достатъчна да обгърне всяка половинка кренвирш като рулце. Подредете рулцата в намазнена тава за печене. Намажете с разбитото яйце и поръсете с ким. Печете на 200 градуса за около 30 минути.\r\n\r\n", "date": "2018.04.20", "title": "Рецептата Dnes: Ролца с кренвирши в бутертесто "}
{"url": "https://www.dnes.bg/notifikacii/2018/04/20/veche-niama-svazilend-shte-se-kazva-e-svatini.374151", "text": "Кралят на Свазиленд Мсвати Трети, последният абсолютен монарх в Африка, съобщи, че страната му ще промени името си на \"е Сватини\" по повод 50-ата годишнина от обявяването на независимостта, предаде Франс прес.\n\r\n\"Искам да обявя, че Свазиленд ще си върне оригиналното име\", каза монархът във втория по големина град в страната Манзини. \n\r\n\"При обявяването на независимостта си всички африкански страни си върнаха старите имена от преди колонизацията. Свазиленд е единствената страна, запазила името си от колониалната епоха\", подчерта той на препълнен стадион. \n\r\n\"Затова отсега нататък страната ще се нарича официално кралство е Сватини\", добави той.\r\nЕ Сватини означава \"страна на свазите\" на местния език. Името Свазиленд е смес от английски и езика свази.\n\r\nБившият британски протекторат Свазиленд, разположен между Южна Африка и Мозамбик, получи независимост през 1968 година.\n\r\nПрез колониалната епоха някои африкански страни смениха имената си, но понякога ги връщаха, отбелязва Франс прес. Белгийско Конго стана Заир, а след това си върна името Демократична република Конго.\n\r\nКрал Мсвати Трети управлява Свазиленд от 1986 г., но международната общност и неправителствени организации често го критикуват за разточителния му начин на живот в страна, чието население живее в голяма бедност.\r\n/БТА/\n\r\n ", "date": "2018.04.20", "title": "Вече няма Свазиленд – ще се казва... е Сватини"}
{"url": "https://www.dnes.bg/obshtestvo/2018/04/20/sylzite-ne-ia-trognaha-maikata-razplakala-borisov-emigrira.374158", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Майката на дете с увреждания, която разплака премиера Борисов, вчера напусна България. Красимира Обретенова замина за Холандия, където се надява на по-добър живот за дъщеря си. Преди да отпътува от страната жената се обърна към министър-председателя.\n\n\n\r\nЛетище Варна, сектор заминаващи... Вчера преди обяд една българка, която в продължение на 13 години се бори не само за собственото си, но и от името на всички деца в увреждания, напусна България. Гневна, каквато винаги е била през тези 13 години, съобщава .\r\n                    \r\n                    \r\nДъщерята на Красимира, Пасионария е на 16 години. Като бебе се разболява от менингит, който ѝ нанася непоправими увреждания. И е само едно от децата, на които е отнет шанса за спокоен и нормален живот.\n\r\nКрасимира е готова да се върне в България, но само ако системата в страната се промени. А дотогава ще продължи да се бори, дори и от разстояние.\n\r\n ", "date": "2018.04.20", "title": "Сълзите не я трогнаха: Майката, разплакала Борисов – емигрира!"}
{"url": "https://www.dnes.bg/stranata/2018/04/20/dunav-zamyrsen-butilki-mazni-petna-i-otrovna-mirizma.374157", "text": "Тревожно замърсяване на река Дунав с остатъчни нефтопродукти е констатирала екоинспекцията в Русе. Експертите са извършили оглед на място, като са взели проби от водата и са разпоредили фирмите в района да го почистят.\n\r\nСилна зловонна миризма на нефт посреща отдалеч всеки, които е решил да се разходи в района. Отблизо гледката е такава – цветните петна плуват по повърхността на реката, а по брега изобилства от пластмасови бутилки, всевъзможни боклуци и особена мазна субстанция. Работещите в района разказват, че проблемът е от години.\n\r\n\"Сигурно е от една година, че и повече, но сега се задържа много\", посочи Бейнур Ахмедов.\n\r\nЗамърсяването е в района на промишлената зона, където има няколко фирми за съхранение и преработка на нефт и нефтопродукти. Хората подозират, че вината е тяхна.\r\n                    \r\n                    \r\n\"Говорят, че там горе имало някаква рафинерия и туй което не се разгражда, го пускат в Дунава\", смята Хамди Ибиш.\n\r\nЗа замърсяването са подавани многократно сигнали, но досега без особен резултат. Ибиш заяви, че миналата година са идвали от ХЕИ – \"гледаха, мериха, заминаха, нищо не казаха и продължава същото.\"\n\r\nОт екоинспекцията обясниха, че след поредния сигнал са извършили проверка заедно с Басейнова дирекция и Морска администрация.\n\r\nУстановено е замърсяване от органична субстанция с вероятен източник, най-вероятно някой от операторите на площадката на КТМ. \"Ако има отклонения вече ще се предприемат някакви действия за намаляване на замърсяването, ако се установи кой е източникът\", посочи инж. Христо Милков, началник отдел в РИОСВ-Русе.\n\r\nОчаква се резултатите от взетите проби за качеството на водата да са готови до седмица, а фирмите в района са обещали да почистят замърсения участък. Докато това стане, посетителите няма да могат да се радват на гледката към реката.\r\n ", "date": "2018.04.20", "title": "Дунав замърсен: Бутилки, мазни петна и отровна миризма"}
{"url": "https://www.dnes.bg/televizia/2018/04/20/jivotyt-v-syprotivata-vse-po-neponosim-v-edno-frensko-selo.374044", "text": "В четвърти епизод от пети сезон на сериала \"Едно френско село\" животът в съпротивата става все по-непоносим. Антоан прави опити да мобилизира трупите с всекидневни тренировки, но моралът е силно понижен. Клод предлага да ги запознае с изкуството на театъра.\r\nИзплашена от болките и неприятния сарказъм на Хайнрих Ортенс решава да му намери морфин на всяка цена. \r\nЖозефин не издържа повече без новини от брат си и решава да тръгне да го търси, въпреки несъгласието на Реймон.\r\nМаргюрит моли Берио да бъде приета в съпротивата и малко по малко се сближава с Люсиен.\r\nГледайте \"Едно френско село\" всеки делник от 20.30 часа по телевизия.", "date": "2018.04.20", "title": "Животът в съпротивата - все по-непоносим в \"Едно френско село\""}
{"url": "https://www.dnes.bg/notifikacii/2018/04/20/pod-pagon-aresti-za-korupciia-no-90-se-izmykvat.374159", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Акция на отдел \"Вътрешна сигурност\" на МВР вкара в ареста началника на районното управление в Раковски Георги Илиев заедно с двама негови подчинени. Според първоначалната информация служителите на реда са заподозрени в злоупотреба със служебно положение и изнудване. В същото време половината наличен състав в града беше уличен в корупция.\n\r\n\"Оказва се, че над 90% хванатите в корупция служители на МВР се измъкват с оправдателна или условна присъда поради различни обстоятелства. Това не е единичен случай. Подобни арести имаше и в Първомай, Бяла Слатина, Пловдив, София и други, но се повтаря едно и също\", категорична е криминалната журналистка Богдана Лазарова в \"България сутрин\".\r\n\n\n\n\n\n\rПо думите ѝ дори \"Вътрешна сигурност\" на МВР да излови и вкара в арестите всички, замесени в корупционни практики служители, съдебната система след това ще ги пусне да си ходят и всичко пропада.\n\r\nЖурналистът Стефан Ташев е на мнение, че системата за вътрешна сигурност е зле.\n\r\n\"Служителите на МВР са се заклели да служат на държавата. Митове и легенди са, че в МВР взимат 600 лв. Като се сложат всички привилегии и допълнителни бонуси, се натрупват около 1000 лв. Там някой си мисли, че като сложи значката и пистолета на кръста и от него зависи всичко в по-малкия град. Това е извратено мислене\", твърди журналистът пред . Според него периодично се задържат хора за вземане на подкупи и други корупционни схеми, но след това случаят се потулва и след година уличеният в незаконна дейност иска да се върне на мястото си. Ташев допълни, че е нужно реформиране на системата - както тази на МВР, така и съдебната.", "date": "2018.04.20", "title": "Под пагон: Арести за корупция, но 90% се измъкват"}
{"url": "https://www.dnes.bg/notifikacii/2018/04/20/dva-vlaka-se-sblyskaha-v-zalcburg-40-dushi-postradaha.374161", "text": "Два влака са се сблъскали на гарата в австрийския град Залцбург.\r\nПо първоначални данни са пострадали между 35 и 40 души.\r\nПовечето от пострадалите са с леки травми.\r\nГоворител на железопътната компания е заявил, че инцидентът е станал в 4:46 тази сутрин. \r\nИнцидентът е станал по време на композиране на влака, когато допълнителни вагони са били прикачвани, пише \"ABC news\". \r\nПричините за произшествието се установяват.\r\n\"Влакът \"Найтджет\" беше спрял на четвърти перон и при скачване беше силно ударен отзад от друг влак\", уточни говорителят.\r\nПо информация на в. \"Залцбургер нахрихтен\" няма нарушения в разписанието на влаковете от централната гара в Залцбург.", "date": "2018.04.20", "title": "Два влака се сблъскаха в Залцбург, 40 души пострадаха"}
{"url": "https://www.dnes.bg/televizia/2018/04/20/zapaden-sviat-se-zavryshta-s-vtori-sezon-i-siujetna-pletenica.374154", "text": "\n Ако сте останали объркани от развоя на събитията в първия сезон на научнофантастичния сериал \"Западен свят\", сте \"добре дошли\" в клуба. Оказва се, че и звездите на поредицата често са в неведение за случващото се, предаде Ройтерс.\r\nСериалът на телевизия HBO проследява историята в тематичен парк, в който срещу заплащане хора могат да се потопят в атмосферата на Дивия Запад, пресъздадена от роботи. \"Западен свят\" се завръща на малкия екран на 22 април с втори сезон, след като първият беше белязан от неочакван развой и обрати в сюжетната линия.\r\nОказва се обаче, че не само зрителите често нямат идея какво се случва в шоуто. Същото важи и за част от изпълнителите на роли в поредицата.\r\r\n                    \r\n                    Актьорът Джефри Райт, който се превъплъщава в образа на програмния директор Бърнард Лоу, предупреждава, че сюжетът във втория сезон става още по-объркан.\r\n\"С всеки следващ сценарий се питам \"Какво се случва? Шегувате ли се с мен? Невероятно е\", споделя и Леонардо Нам, изпълнителят на ролята на техника Феликс.\r\nЗвездата на сериала \"Западен свят\" Еван Рейчъл Ууд, която се превъплъщава в образа на Долорес Абернати, обаче казва, че сложната сюжетна плетеница сякаш е правена \"по поръчка\" за нея.", "date": "2018.04.20", "title": "\"Западен свят\" се завръща с втори сезон и сюжетна плетеница"}
{"url": "https://www.dnes.bg/notifikacii/2018/04/20/kazusyt-ivancheva-arestyt-i-vypros-na-predstoiasht-analiz.374160", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Ако имаме 100% осъдителни присъди се превръщаме в тоталитарна държава. Спрямо ЕС осъдителните присъди у нас са повече от 80%, посочи пред Bulgaria ON AIR бившият зам.-градски прокурор на София Роман Василев, визирайки корупционни престъпления и борба с организираната престъпност.\n\n\n\n\r\nКоментарът му идва в контекста на показния арест на кмета на столичния кв. \"Младост\" и зам.-кмета Биляна Петрова, които бяха хванати с подкуп от 56 хил. евро белязани банкноти. Днес съдът трябва да реши дали да остави двете в ареста. Иванчева е обвинена за взимане на подкуп в особено големи размери, а заместничката ѝ Биляна Петрова и посредникът Петко Дюлгеров като помагачи.\r\nАрестът сам по себе си е нарушаване на човешките права, смята Роман Василев. Той уточни, че в конкретния случай стои въпросът за продължителността на процесуално-следствените действия, но по думите му те са нарушени в акт на извършено престъпление.\n\r\nБившият зам.-градски прокурор на София бе категоричен, че задържаните трябва да присъстват на огледа, а Десислава Иванчева без съмнение е можела да се свърже с адвокат.\n\r\n\"90% от хората, които излизат и казват, че прокуратурата и МВР са лоши, никога не са вършили процесуално-следствени действия и не са носили отговорност\", подчерта гостът в \"България сутрин\".\n\r\nЗапитан дали вижда грешки при ареста на Десислава Иванчева, Василев отговори, че това е въпрос на предстоящ анализ. Според него не е сега моментът това да бъде коментирано, тъй като има тежко корупционно престъпление.\n\r\n ", "date": "2018.04.20", "title": "Казусът \"Иванчева\": Арестът й въпрос на предстоящ анализ"}
{"url": "https://www.dnes.bg/stranata/2018/04/20/izpisaha-i-posledniia-postradal-krai-vakarel-13-godishno-momche.374163", "text": "Изписано е 13-годишното момче, което пострада при катастрофата с автобус край Вакарел на 13 април, съобщиха от пресцентъра на \"Пирогов\". \n\r\nТака седмица след инцидента, всички пострадали при тежката катастрофа, които бяха докарани в Спешното на \"Пирогов\", вече са изписани от университетската болница.\n\n\n\n\n\r\nНа 13 април четирима пострадали в пътния инцидент между автобус и кола бяха докарани в спешната болница. 13-годишното момче премина през детска противошокова зала, след което екипът на д-р Стоилов го оперира по спешност. \n\r\nТо остана за лечение в Клиниката по детска реанимация. В началото на тази седмица пациентът беше изведен от реанимация и преведен за лечение в Клиниката по детска хирургия на \"Пирогов\".\r\n                    \r\n                    \r\nОсвен него, в болницата останаха за лечение и две жени, едната е неговата майка. Тя остана за лечение в травматологията, а другата пострадала - в хиругията. От началото на седмицата те са изписани от болницата.\n\r\nЧетвъртият пострадал е мъж след прегледи и изследвания беше освободен да си ходи още в същия ден.", "date": "2018.04.20", "title": "Изписаха и последния пострадал край Вакарел – 13-годишно момче"}
{"url": "https://www.dnes.bg/obrazovanie/2018/04/20/hristiianstvo-isliam-uchenicite-ni-shte-izuchavat-religii.374152", "text": "Въвеждане на предмет по неконфесионално религиозно обучение, в който учениците от 1 до 12 клас ще се запознаят със световните религии. Това предвижда проект на министерството на образованието и науката.\r\nОсновната цел на предмета е да даде познания на учениците в религиозната сфера и да развие у тях усет и уважение към религиозното, като по този начин спомогне за ценностната им ориентация и разбиране на различни религии.\r\nНеконфесионалното обучение е основано преди всичко на специфичния за религиите ценностен подход, без да се придържа към догматиката на едно единствено вероизповедание, пише \"Монитор\".\r\nПо този начин учениците ще придобият познания за религиозните аспекти на националната и световната история и култура, толерантно отношение към верските и културните различия, ще могат да се ориентират във вярвания, идеите и ценностите на отделните религии. В учебното съдържание е заложено изучаване на \"Благонравие\" от първи до 1 до 4 клас.\r\r\n                    \r\n                    Учениците от прогимназиалния етап ще се запознаят в 5-и клас с четирите основни световни религии – християнство, ислям, юдаизъм и будизъм, в 6-и с храмовата култура, с 7-и с различни свещени места и личности.\r\nМежду 8-и и 12-и клас основното съдържание на предмета се формира от систематическо и историческо представяне на религиите като ядро в историята на идеите и културната история на човечеството.\r\nОсвен изучаването на религиите в ценностен план в неконфесионално религиозно обучение, от МОН са внесли проект и за досегашните възможности за изучаване на християнството и ислям в догматичен план.\r\nТака учениците от 1 до 12 клас, които изберат да изучават този предмет, ще имат възможността да се запознаят със свещени текстове, символи, основни понятия за двете религии.", "date": "2018.04.20", "title": "Християнство, ислям... учениците ни ще изучават религии"}
{"url": "https://www.dnes.bg/politika/2018/04/20/cvetanov-sreshtu-radev-pak-iasno-e-che-gleda-na-iztok.374164", "text": "За всички е ясно, че президентът Румен Радев гледа на Изток, обяви шефът на депутатите от ГЕРБ Цветан Цветанов. Зам.-председателят на ГЕРБ потвърди позицията си, че държавният глава се опитва да прокарва политика срещу членството ни в ЕС и НАТО.\r\nЗадочният спор между двамата избухна след заседанието на Консултатитвния съвет по национална сигурност вчера. Цветанов обвини Радев, че предлага становище на КСНС, изводите на което са несъвместими с членството ни в евросъюза и пакта.\r\nМалко по-късно от \"Дондуков 2\" разпространиха текста на становище и обвиниха Цветанов в манипулативност. \n\r\n\"Ако направите съпоставка с проекта, който беше прочетен от президента, и становището, пуснато по-късно, ще видите, че те говорят за позиция, която кореспондира с тази на Русия\", каза днес зам.-шефът на ГЕРБ пред bTV.\r\r\n                    \r\n                    Той обясни, че реакцията му, както и тази на външния министър, е била спонтанна, а хората от президентството се усетили, че са направили гаф.\r\nЦветанов обвини президента в непрозрачно финансиране на предизборната му кампания.\r\n\"Това е мрежа за тъмно финансиране на кампанията, която действително трябва да бъде осветлена и да видим на каква база БСП са взели решението да номинират Радев за президент. Не остават съмнения, че той е зависим от други държави\", категоричен е Цветанов.\r\nТой коментира и решението на Волен Сидеров да отпразнува рождения си ден вчер ав Крим. Според Цветанов това не е много редно и удачно.\r\n\"Въпреки тези различия, ние правим това, което е полезно за страната ни и не се отклоняваме от европейския курс\", допълни Цветанов.\r\nЗам.-шефът на ГЕРБ обяви, че подкрепя изцяло действията на българските институции при ареста на кмета на \"Младост“ Десислава Иванчева. Въпреки това той е категоричен, че докато няма осъдителна присъда тя е с презумпцията за невинност.\r\n\"Този корупционен случай е много ясен знак, че държавата ще бъде безкомпромисна\", коментира още Цветанов.", "date": "2018.04.20", "title": "Цветанов срещу Радев пак: Ясно е, че гледа на Изток!"}
{"url": "https://www.dnes.bg/notifikacii/2018/04/20/alkohol-se-lee-no-ne-i-v-rusiia-pieneto-namaliava.374165", "text": "Пиенето в Русия намалява. Или поне такива данни изкара Световната здравна организация, пише \"Комерсант\". \n\r\nСпоред експерти на вестника основен фактор за този спад е професионалната политика на руското здравно министерство - то ограничава времето и местата за продажба на алкохолни питиета, както и възможностите да бъдат рекламирани в медиите, пише БТА. \n\r\nВ перспектива руската практика може да послужи за пример на много други страни с подобни проблеми, смята СЗО.\n\r\n\"Намалената употреба на алкохол през последните години в Русия е сред най-важните за нас резултати в този регион\", заявява пред \"Комерсант\" Карина Ферейра-Борхес, оглавяваща програмата \"Алкохол и забранени наркотици\", лансирана от Европейския офис на СЗО. \r\n\"В бъдеще бихме желали да направим опита на Русия достъпен и за други страни със сходни предизвикателства\", допълва тя.\n\r\nПо данни на СЗО през 2016 г. употребата на алкохол в Русия е достигнала 11,1 литра спирт на човек годишно. Това е минимумът за 27 години - през 1991 г. е регистрирано ниво от 12,2 литра. Върхова стойност е отбелязана през 2006 г. - 17,1 литра спирт на човек за година, добавя изданието, цитирано от Би Би Си.\n\r\n ", "date": "2018.04.20", "title": "Алкохол се лее... Но не и в Русия. Пиенето намалява!"}
{"url": "https://www.dnes.bg/politika/2018/04/20/miryt-na-evropa-minava-prez-prosperiteta-na-balkanite.374168", "text": "Мирът на Европа и Балканите минава през просперитета на тези Балкани и европейското им бъдеще. Това каза пред депутатите министърът по въпросите на българското европредседатество Лиляна Павлова. По искане на ГЕРБ тя отчете пред Народното събрание свършеното до момента.\n\r\nПавлова увери, че срещата на 17 май в София между ЕС и страните от Западнати Балкани е много важна, но в същото време България като председател на Съюза не дава обещания за разширяване на Общността, за да не създава фалшиви очаквания.\n\r\nЛидерите на страните - членки на ЕС ще се съберат на вечеря в София на 16 май. Срещата на върха, посветена на Западните Балкани, ще е по покана на председателя на Съвета на ЕС Доналд Туск под домакинството на премиера Бойко Борисов. На нея ще са и шестимата лидери на Западните Балкани, увери тя.\r\n                    \r\n                    \r\nСрещата на 16 май е неформална, поради което няма как да я пропуснат премиерите на държавите, които биха бойкотирали тази на 17 май заради Косово, като например Испания.\n\r\nОсвен европейската перспектива пред Западните Балкани, Павлова очерта като много сериозна тема, която предстои да се развива, сигурността. Въпреки че по нея са работили четири председателства на ЕС до момента, тя продължава да стои на дневен ред, защото е свързана със защитата на външните граници и миграцията, смята Павлова.\n\r\nСпоред министъра 2018 е много важна година, защото е последната преди приключването на мандата на ЕК и ЕП, в която има възможност да се приеме законодателство, свързано с гражданите във фокуса на институциите.\n\r\nПавлова се похвали, че оценките които получават и политици, и администрация до момента са, че европредседателството е успешно.\n\r\n\"Оценките са, че работа, която се извършва на всички нива - експертно и политическо - се извършва професионално, динамично, интензивно в духа на конструктивен диалог, в духа на това, за което дадохме заявка, а именно да сме не само конструктивни, ами и балансьор, да сме посредник, да сме тези които търсят компромис в името на това да постигнем напредък по всички важни теми\", каза тя.", "date": "2018.04.20", "title": "Мирът на Европа минава през просперитета на Балканите"}
{"url": "https://www.dnes.bg/obshtestvo/2018/04/20/nov-rund-kampaniiata-na-radev-osvetlena-cvetanov-ne-chetial-dobre.374171", "text": "Задочният спор между президента Румен Радев и втория в ГЕРБ Цветан Цветанов продължава.\r\nСлед като Цветанов обвини тази сутрин в телевизионен ефир държавния глава в непрозрачно финансирана кампания, Радев му отговори в Монтана, че тя отдавна е осветлена. \n\n\"Всички документи са на сайта на Сметната палата. Ако някой трябва да се притеснява от миналото, това е най-вече г-н Цветанов\", каза президентът пред журналисти.\r\nНа въпрос как си обяснява изказването на Цветанов след проведеното вчера заседание на КСНС, Радев отговори: \"Неслучайно настоявам за по-добро образование. Явно г-н Цветанов по-трудно осмисля това, което чете. Но най-лесният начин да окарикатурим европейската идея, е тя да се асоциира с хора, които от сутрин до вечер декламират някакви европейски ценности, без да са много наясно какво означават\".\r\r\n                    \r\n                    Държавният глава заяви още, че не търси конфликти, а винаги сътрудничество в името на България.\r\n\"Винаги предлагам някакъв проект, който да съдържа основната теза, и призовавам за следното - търся винаги консенсус. Ако някой има някакви притеснения, да ги сподели. Ще ги приемем. Ако някой има някакви други предложения, да ги сподели. Ще ги приемем. Не мисля, че има нещо невярно в тази проектодекларация. Нито за Сирия, нито за цялостната обстановка около нас\", заяви държавният глава, цитиран от \"Фокус\".\r\nСлед заседанието вчера, Цветанов обвини Радев, че предлага становище на КСНС, изводите на което са несъвместими с членството ни в Евросъюза и НАТО.\r\nРумен Радев каза още, че най-сетне трябва да започне реално да се работи за въоръжените ни сили. \"Виждате каква е обстановката, виждате как средата за сигурност се усложнява непрекъснато. По Конституция Въоръжените сили са основният гарант за суверенитета и териториалната цялост на страната. Призовах и за делово и лоялно отношение към нашите съюзници\", посочи президентът.\r\nПо думите му не е достатъчно само да рецитираш \"това е нашият евроатлантически път\", но да бъдеш лоялен към тези съюзници.\r\n\"Не може да предлагаш план, национален план за повишаване на разходите за достигане до 2% от Брутния вътрешен продукт – министър Каракачанов го внесе в началото на тази година, и в същото време правителството на г-н Цветанов да приема само предния ден средносрочна бюджетна прогноза, която рязко се отличава от този план, и там за 2019-а има 130 млн. лв. по-малко, за 2020-а – 280, 2021-ва – 250. Ако тук се заблуждаваме, нека не заблуждаваме нашите съюзници\", заяви Румен Радев. \r\n ", "date": "2018.04.20", "title": "Нов рунд! Кампанията на Радев - осветлена, Цветанов не четял добре!"}
{"url": "https://www.dnes.bg/temida/2018/04/20/prokuraturata-poiska-postoianen-arest-za-ivancheva.374172", "text": "Прокуратурата поиска постоянния арест на кмета на Район \"Младост\" Десислава Иванчева, както и за нейната заместничка Биляна Петрова и бившия кмет Петко Дюлгеров, съобщиха от държавното обвинение.\n\r\nТримата бяха арестувани при зрелищна акция в столицата преди дни по обвинение за получаване на подкуп. Очаква се по-късно днес спецсъдът да заседава по искането. \n\n\n\nСпоред проверяващите има доста сигнали срещу дейността на Иванчева, като те са в три посоки - необявяване на разрешение за строеж, което е издадено от главния архитект, незаверяване на планове за безопасност и планове за управление на отпадъци, както и неспазване на процедурите по обявяване на градоустройствен план. \r\n                    \r\n                    \r\nСпоред обвинението Десислава Иванчева умишлено е бавела с месеци административни услуги, които отнемат седмица, най-много две. За да ускори процеса искала пари или да се облагороди кварталът за сметка на предприемача. А бизнесменът, подал сигнала срещу нея, е бил рекетиран за около 1 млн. евро.\r\nСъщевременно правосъдният министър Цецка Цачева коментира зрелищния арест на Иванчева.\r\n\"Доколкото знам, ще бъде извършена проверка в прокуратурата по отношение на превишаване на права заради акцията срещу кмета на \"Младост\" Десислава Иванчева\", посочи Цачева.\r\nМинистърът отбеляза, че всеки орган отговаря за своите действия и тя като правосъден министър няма компетенции и правомощия при разследвания и осъщестявяване на операции. Цачева допълни, че всяка институция отговаря за действията си с оглед на това дали те са в рамките на правата й и дали има превишване.\r\nЦецка Цачева все пак отбеляза, че ако е имало варианти операцията да не се случва в центъра на София, би било по-добре.\r\n\"Но от друга страна знаете призива на държавния глава Румен Радев - всичко да бъде под прожекторите, да бъде осветлено обществото, да получи информация за това какво се случва\", допълни министър Цачева.\r\nТя отбеляза още, че до постановяване на присъда всеки подсъдим е невинен и трябва да се държи сметка за правата на всеки един човек.", "date": "2018.04.20", "title": "Прокуратурата поиска постоянeн арест за Иванчева"}
{"url": "https://www.dnes.bg/obshtestvo/2018/04/20/v-samoleta-na-vlastta-bez-uiski-i-iadki-no-s-bogato-meniu.374145", "text": "48 000 лв. ще струва менюто на властта, докато лети. Това става ясно от обществена поръчка на Авиоотряд 28, обявена в четвъртък.\n\r\nМенюто включва телешки медальони с ориз и гъбен сос, пилешки жулиени със зеленчуци на пара, бяла риба със сотирани картофи и свински карета с картофено пюре.\n\r\nЩе има и английска и континентална закуска, предястията са тиквички с ориз, броколи със синьо сирене и зеленчукова лазаня. \n\r\nСалата от зеле и моркови, шопска, редена, гръцка и зелена с краставици и репички също са включени.\n\r\nКолбасите трябва да са направени по “Стара планина”, сиренето по БДС, а маслото да е с минимум 82% масленост. Изпълнителят е задължен да осигурява денонощна доставка. \r\n                    \r\n                    \r\nОсвен безалкохолни и вода на борда ще бъдат сервирани и български чай, бира и вина, но няма уиски и ядки, пише . \n\r\nЗа десерт са предвидени паста с боровинки или “Парфе”, “Гараш”, “Сахер” или чийзкейк. Ще се сервират и 8 вида сандвичи и 11 вида плата за един, двама или деветима пътници. \r\n ", "date": "2018.04.20", "title": "В самолета на властта: Без уиски и ядки, но с богато меню"}
{"url": "https://www.dnes.bg/zvezdi/2018/04/20/miranda-ker-na-35-avstraliiska-krasota-na-modniia-podium.374072", "text": "\n\r\nНа днешния 20 април своя рожден ден празнува популярния австралийски модел Миранда Кер. Родена през 1983 година в Сидни, Австралия, тя израства в Нови Южен Уелс. \n\r\nИзвестна е като един от ангелите на Victoria's Secret от 2006 до началото на 2013 г.\n\r\n\n\r\nПечели първия си моден конкурс когато е на 13 г.\n\r\nОт Visctoria's Secret се свързат с модела и през 2007 г. подписват договор. Така Миранда Кер става част от \"Ангелите\".\n\r\nПрез 2007 г. започва връзка с актьора Орландо Блум, за когото се жени през юли 2010 г. \n\r\nНа 6 януари 2011 г. се ражда синът им Флин Кристофер Бланчард Копеланд Блум. През октомври 2013 г., Кър и Блум се развеждат.\r\n                    \r\n                    \r\nТя става първият австралийски ангел на \"Victoria's Secret\".\n\r\nПрез 2015 г. се събира с най-младия милиардер Еван Шпигел, създателя на Snapchat. Двамата се женят през май 2017 година.\n\r\nИма своя марка органик козметика - Kora Organics.\n\r\nВисока е точно 175 см и е с мерки 81–61–86.\n\r\nВ момента манекенката е бременна с второто си дете.", "date": "2018.04.20", "title": "Миранда Кер на 35: Австралийска красота на модния подиум"}
{"url": "https://www.dnes.bg/stranata/2018/04/20/duhva-severen-viatyr-nosi-ni-hladen-vyzduh.374146", "text": "Преди обяд в източните райони на страната облачността временно ще се разкъса и намалее, но след обяд отново ще се увеличи. \r\nНа много места в Централна и в Западна България ще има валежи от дъжд, след обяд в югозападните райони - придружени с гръмотевици, сочи . \r\nЩе духа слаб до умерен вятър от север-североизток. С него ще нахлува хладен въздух. \r\nМинималните температури ще са от 8 до 13, а максималните - между 17 и 22 градуса.\r\n ", "date": "2018.04.20", "title": "Духва северен вятър, носи ни хладен въздух"}
{"url": "https://www.dnes.bg/notifikacii/2018/04/20/avtobus-izgoria-napylno-po-pytia-kym-makedoniia.374147", "text": "Автобус, превозващ 46 души от София за Македония, изгоря изцяло на пътя между Кюстендил и граничния контролно-пропускателен пункт \"Гюешево\" в местността Дервена. Няма пострадали хора.\r\nАвтобусът е на българска туроператорска фирма.\r\n \r\nПревозното средство било с изрядни документи. Причината за пожара предстои да бъде изяснена. По първоначални данни става дума за късо съединение, което е предизвикало пожар по време на движение в автобуса, каза за \"Дарик\" говорителят на Областната дирекция на МВР в Кюстендил Катя Табачка.\r\nШофьорът е спрял и хората са били изведени. Нито един от пътниците не е пострадал. По време на пожара те се намирали встрани от пътя. \r\n46-имата души са отпътували обратно за София с друг автобус.\r\n ", "date": "2018.04.20", "title": "Автобус изгоря напълно по пътя към Македония"}
{"url": "https://www.dnes.bg/rusia/2018/04/20/razsledvat-smyrtta-na-ruskiia-ilon-mysk.374148", "text": "В Русия започна разследване на обстоятелствата около предполагаемото самоубийство на гениалния бизнесмен Валерий Пшенични, получил прякора \"руския Илон Мъск\", предаде Франс прес. Адвокатката му Лариса фон Арев подозира, че той е бил изтезаван и убит в затвора.\n\r\n\"Има причини да смятаме, че не става дума за самоубийство\", заяви адвокатката на Пшенични. Той бе възхваляван от медиите за амбициозните си и новаторски идеи, подобни на тези на американския милиардер Илон Мъск.\n\r\nВ момента на смъртта си Пшенични беше на 56 години. Той беше арестуван през януари за отклоняване на средства в големи размери във връзка с договор с руското министерство на отбраната. Неговото предприятие \"НовИТ Про\" беше натоварено с разработването на триизмерен виртуален модел на подводница, който да помага на инженерите при ремонти. \r\n                    \r\n                    \r\nТри седмици след ареста си на 5 февруари той беше открит обесен в затворническа килия в Санкт Петербург. Съдебните лекари са открили по тялото му следи от електрически изгаряния, счупвания и следи от сперма, съобщава адвокатката му.\n\r\n\"Точно преди смъртта му вдовицата му Наталия е получила писма от съпруга си, който настоявал \"да не плаща нищо на никого\" и твърдял, че е невинен\", съобщава Фон Арев.\n\r\nСпоред руски медии и неправителствени организации в Русия често се случва притежаващи влияние затворници или членове на затворническата администрация да изнудват семействата на най-уязвимите задържани, използвайки заплахи, отбелязва АФП. Правозащитници често твърдят, че в руски затвори задържани са подложени на унижения, изтезания и малтретиране.\n\r\nПо думите на Лариса фон Арев тази трагична история показва, че правото на живот и здраве не са гарантирани в руските затвори.\r\n/БТА/\n\r\n ", "date": "2018.04.20", "title": "Разследват смъртта на \"руския Илон Мъск\""}
{"url": "https://www.dnes.bg/eu/2018/04/20/milion-bylgari-sys-zdravni-problemi-otrazili-se-v-bita-im.374149", "text": "Около 16 процента от трудоспособното население у нас над 16-годишна възраст /малко над 6 млн. души/, или близо 960 хиляди българи, са имали здравословни проблеми, които са оказвали определен дискомфорт върху ежедневния им живот и бита им, показват данни от изследване на Евростат. Анализът разглежда проблемите, които европейците над 16-годишна възраст са имали в обичайните си ежедневни дейности поради различни здравословни проблеми през 2016 г.\n\r\nАнализът не отчита колко от европейците са били регистрирани като хора с трайни увреждания и колко от тях са изпитвали само временни трудности в бита си поради временни здравословни проблеми. \n\r\nСредният показател за ЕС за хората с трайни увреждания е бил 9 на сто, а за хората с умерени и временни затруднения - 17 на сто, отчита европейската статистика.\r\n                    \r\n                    \r\nОколо 12,5 на сто от сънародниците ни над 16 години, или близо 750 хиляди българи, са имали умерени затруднения и дискомфорт при личните грижи и битовите си дейности. Други близо 5 процента или около 300 хиляди българи са имали тежки затруднения поради здравословни проблеми при ежедневните си битови дейности, отчита европейската статистика.\n\r\nУ нас все още няма точни данни за броя на хората с увреждания, но според данни в електронния регистър на НОИ, общият брой на отпуснатите инвалидни пенсии поради общо заболяване у нас през 2016 г. е бил 456 652 броя , а до април 2018 г. броят им е нараснал до 457 702 или ръст от 1050 броя.\n\r\nПо други актуални данни на Центъра за опазване на общественото здраве и анализи - у нас само през 2016 г. е имало новорегистрирани над 56 хиляди българи с намалена трудоспособност и с различни степени на увреждане, което е 9 души на 1000 жители трудоспособно население.\n\r\nПрез последните няколко години броят на новорегистрираните хора с увреждания традиционно надхвърля средно по 60 хиляди годишно, показват данните на НЦОЗА. Пикът на регистрирани хора с различна степен на увреждане у нас е бил през 2004 г. - над 133 хиляди или 20 души на 1000 българи, както и през 2005 г. - над 115 хиляди - по 17 на 1000 българи.\n\r\nНай-много хора със здравни проблеми в бита има в Латвия\n\r\nПовече от една трета от населението на възраст над 16 години в Латвия /37 процента/ съобщават, че тяхното здраве ограничава способността им да извършват обичайната си дейност. По този признак следват страни като Австрия /34 процента/, Португалия и Финландия - по 33 процента, Естония и Хърватия - по 32 процента, Словения - 31 процента и др.\n\r\nВ противоположния край на скалата най-нисък дял на хората, които отчитат дългогодишни ограничения и дикскомфорт в живота си поради здравословни проблеми, е регистриран в Швеция - 12,5 процента, Малта -13 процента, пред Кипър, България и Ирландия - 16 процента.\n\r\nВ съседните на България държави, в които част от населението изпитва проблеми в ежедневните си дейности поради здравни проблеми, процентите са следните: Румъния - 26 на сто, Гърция - 25 на сто, Сърбия - 16 на сто и Македония - 13 на сто.\n\r\nАнализът на Евростат отчита също, че делът на хората с битови проблеми заради здравословни проблеми е доста по-висок сред страните с ниски доходи - 30 процента от населението в тези страни отчитат дългогодишни трудности и ограничения на основата на влошено здраве. Докато едва 17 процента от хората в страните с високи доходи съобщават за дългосрочни затруднения в ежедневната си дейност заради здравословни проблеми.\n\r\nОбект на анализа са основно ежедневните битови дейности, пред които хората с различни здравословни увреждания са били изправени и са изпитвали трудности при решаването им - ежедневното хранене, пазаруване, домакинска работа, грижи за семейството, решаване на административни или битови задачи, възможности за придвижване и пътуване и т.н.\n\r\nПрез 2010 г. Европейската комисия прие стратегия за хората с увреждания в дългосрочен план до 2020 г., като целта е да се подобри тяхното благосъстояние, както и да им се даде възможност за пълноценна реализация и упражняване на техните основни човешки права, отчита Евростат. \r\n \r\n/БТА/\r\n ", "date": "2018.04.20", "title": " Милион българи със здравни проблеми, отразили се в бита им"}
{"url": "https://www.dnes.bg/notifikacii/2018/04/20/uliki-30-miliona-banditski-pari-pod-dyrjavna-opeka.374150", "text": "Близо 30 млн. лева са арестувани като улики по различни дела и разследвания, които се водят у нас, пише \"Монитор\". \n\r\nПарите са основно в брой и са пръснати по трезори в БНБ, съдебни хранилища и по различните служби, където се водят досъдебните и съдебните производства. \n\r\nПачките са давани като подкупи, като разплащане при сделки с наркотици и са залавяни при акции срещу корумпирани чиновници.\n\r\nСред държаните под ключ улики има и от т.нар. светещи банкноти (с това име се прочуха белязаните от разследващите пари покрай акцията с ареста на кметицата на „Младост“ Десислава Иванчева). \n\r\nКакто стана ясно и покрай спецакцията на прокуратурата и новата комисия „Антикорупция“ рядко сумите за даване на подкуп се осигуряват от системата за сигурност на държавата и затова идват от изнудваните лица. Причината за това пък е прозаична – институциите няма как да заделят пари, които да бъдат блокирани по досъдебните производства. \r\nКогато арестуваните пари са осигурени от рекетиран гражданин, след приключване на делата срещу арестуваното лице те се възстановяват на собственика им. Обичайно обаче тази процедура отнема години и затова разследващите настояват за законодателна промяна, с която да се осигури възможност на държавата да вади тези суми от себе си.\n\r\nДруга голяма част от арестуваните суми пък са пари, които са заловени от митничари, когато някой чужденец се е опитал да ги вкара в страната, без да ги декларира. Тогава след приключването на съдебното производство сумата се конфискува в полза на държавата. \n\r\nСамо при една акция в края на миналата година бяха прибрани над 115 хил. лева, намерени в служители на „Автомобилна администрация“, които взимали пари, за да уреждат шофьорски изпити. Месеци по-рано обаче варненски митничари ги сложиха в малкия си джоб, когато служители на прокуратурата и ГДБОП им намериха 711 хил. лева, скрити в домовете им. \n\r\nЕдин от рекордите за миналата година обаче е на група за пране на пари и укриване на данъци от продажбата на горива. При задържането на бандата бяха намерени 1,9 млн. лева. \n\r\nВсички подобни суми се прибират в съдебните хранилища или в трезори в определени банки, основно БНБ, докато делото не приключи. Ако вината на задържаните бъде доказана, то пачките отиват в полза на държавата, ако те бъдат оправдани след приключването на процеса, получават парите си обратно. Стига да могат да докажат произхода им, поясниха пред „Монитор“ компетентните служби.\n\r\nУликите, които поради спецификата си не могат да се прилагат към досъдебното производство, се изпращат след съгласуване с прокурора или следователя на различни места. Ако са пари и други ценности, се предават за пазене в сейф в търговска банка, обслужваща държавния бюджет, или в БНБ. В НСлС има двама упълномощени служители, които заедно вземат или влагат доказателствата от сейфа, когато това се налага. Банката осигурява по всяко време достъп до касетата с веществени доказателства.", "date": "2018.04.20", "title": "Улики: 30 милиона бандитски пари – под държавна опека!"}
{"url": "https://www.dnes.bg/notifikacii/2018/04/20/evakuirat-centyra-na-berlin-zaradi-bomba-ot-voinata.374155", "text": "Голяма част от центъра на Берлин, включително главната ж.п. гара, ще бъде евакуирана тази сутрин заради 500-килограмова бомба от Втората световна война, открита при строителни работи, предаде ДПА.\r\nОсвен че над 10 хиляди души ще трябва да напуснат застрашената зона с радиус 800 м, за да могат сапьори да обезвредят опасната находка, се очаква се в столицата да настъпи транспортен хаос. \r\nВлаковете няма да спират на гара \"Берил Хауптбанхоф\" след 10 ч. сутринта, а между 11.30 и 13 ч. ж.п. трафикът ще бъде спрян. Не се предвижда промяна в разписанието на самолетните полети, но транспортът до летището ще бъде също затруднен.\r\nПредвижда се самото обезвреждане на бомбата да започне в 11.30 ч. местно време. \r\n \r\n/БТА/\r\n ", "date": "2018.04.20", "title": "Евакуират центъра на Берлин заради бомба от войната"}
{"url": "https://www.dnes.bg/usa/2018/04/20/sasht-razrabotvat-raketa-letiashta-5-pyti-po-byrzo-ot-zvuka.374153", "text": "Пентагонът се включи официално в свръхзвуковата надпревара, след като натовари американския производител \"Локхийд Мартин\" да разработи първата ракета, способна да лети пет пъти по-бързо от скоростта на звука, предаде Франс прес.\n\r\nПентагонът обяви, че ще сключи с \"Локхийд Мартин\" договор на стойност до 928 милиона долара за неограничен срок. Предприятието ще бъде натоварено с разработката и изпробването на хиперзвукова ракета \"въздух-земя\".\n\r\nНовият началник на отбранителните изследвания в Пентагона Майкъл Грифин съобщи във вторник, че хиперзвуковите ракети ще бъдат приоритет номер едно на американската отбранителна промишленост.\n\n\r\r\n                    \r\n                    \"Най-големият технически напредък на нашите противници беше разработената от Китай много усъвършенствана система за конвенционални удари с радиус на действие от хиляди километри\", заяви той пред Конгреса. \n\r\nСъс сегашните технически възможности на САЩ \"няма да ги видим да идват\", предупреди той, добавяйки, че след като ракетите бъдат засечени от американските противоракетни системи, \"ще имаме много малко време за отговор\".\n\r\nПекин наскоро обяви, че китайски учени строят аеродинамичен тунел, целящ да позволи разработването на самолети и ракети, способни да летят със скорост над 12 000 км/ч или 10 пъти повече от скоростта на звука, припомня АФП.\n\r\nВ началото на месец март руският президент Владимир Путин обяви, че Русия разполага с нови оръжия, които определи като непобедими. Сред тях са и нови хиперзвукови ракети. Малко по-късно Москва съобщи, че изпитанията на хиперзвуковата ракета \"Кинжал\" са преминали успешно.\r\n \r\n/БТА/\r\n ", "date": "2018.04.20", "title": "САЩ разработват ракета, летяща 5 пъти по-бързо от звука"}
{"url": "https://www.dnes.bg/sofia/2018/04/20/vijte-kyde-niama-da-ima-voda-utre-v-sofiia.374183", "text": "\"Софийска вода\" временно ще прекъсне водоснабдяването в част от кв. \"Горна баня\"\n\r\nНа 21 април 2018 г. (събота), във връзка с изграждане на шахта и монтаж на водомерен възел на ул. \"Прибойница\" кв. \"Горна баня\", се налага спиране на водоподаването от 09:00 до 21:00 часа на клиентите на \"Софийска вода”, живеещи в района на: ул. \"Прибойница\" № 4-8\n\r\nПри продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноска на адрес: ул. \"Прибойница\" № 4-8 .\n\r\nРемонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.\r\n                    \r\n                    \r\nЗасегнатите от прекъсването на водата, могат да получат повече информация от Телефонния център на \"Софийска вода” АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx .\n\r\n\"Софийска вода” АД предварително се извинява на своите клиенти за причинените временни неудобства!\n\r\nИнтернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.", "date": "2018.04.20", "title": "Вижте къде няма да има вода утре в София"}
{"url": "https://www.dnes.bg/usa/2018/04/20/trymp-pokanil-putin-v-beliia-dom-neednokratno.374169", "text": "Президентът на САЩ Доналд Тръмп е поканил руския си колега Владимир Путин на посещение в САЩ и му е казал в телефонен разговор, че ще се радва да се видят в Белия дом, предаде Ройтерс, като цитира руската агенция РИА Новости.\r\nСпоред РИА руският външен министър Сергей Лавров казал, че Тръмп повторил няколко пъти поканата в телефонния разговор с Путин, пише БТА. \r\nТръмп му казал, че ще се радва да върне визитата, като посети Русия, добавя Ройтерс.\r\nВладимир Путин не е посещавал Белия дом от 2005 г., когато беше там по покана на Джордж Буш-младши.\r\nДвамата президенти се срещнаха миналата година на 7 юли по време на срещата на G-20 в Хамбург. Тогава Путин и Тръмп проведоха 2-часов разговор.", "date": "2018.04.20", "title": "Тръмп поканил Путин в Белия дом... нееднократно"}
{"url": "https://www.dnes.bg/stranata/2018/04/20/zadavat-li-se-drakonovski-merki-sreshtu-futbolnite-huligani.374156", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Състоянието на 24-годишната полицайка, която пострада тежко от хвърлена  бомбичка по време на Вечното дерби, се стабилизира. След двучасова  операция на лекарите в ИСУЛ стана ясно, че зрението ѝ ще бъде запазено.\n\r\nА  през изминалия ден с официална позиция излезе ръководството на  \"Левски\", което осъди случилото се по време на футболния двубой \"Левски\"  - ЦСКА.\n\n\n\r\n\"В тази ситуация и гражданите, и органите на реда са  невинни. В никакъв случай не искам да слагам под общ знаменател всички  футболни фенове, тъй като подобни действия се извършват от едни малки  фракции, които за съжаление у нас са подценени\", коментира в студиото на  \"България сутрин\" зам.-председателят на СФСМВР Илия Кузманов.\r\n                    \r\n                    \r\nПо  думите му проблемът идва от прекалено либералната правораздавателната  система, а на футболното хулиганство трябва да се обърне по-голямо  внимание.\n\r\nПолицията издирва мъж - нисък на ръст, с татуировка на  глезена. След мача в сряда бяха задържани над 40 човека в различни  районни управления в столицата. С позиция за искане за незабавни мерки  излязоха и от синдикалната федерация на МВР. Те настояват за по-строги  санкции спрямо всички лица, демонстриращи агресия и неуважително  отношение спрямо органите на реда.\n\r\n\"Помним какви грозни сцени се  разиграваха по стадионите на други европейски държави преди години. След  като бяха предприети съответните мерки обаче, хората днес ходят там за  да се забавляват, водят децата си и са доволни. Нещо, което в България  не се случва\", подчерта футболният треньор Велислав Вуцов.\n\r\nПред спортният журналист Едуард Папазян пък посочи, че  футболът трябва да принадлежи не на феновете, не на агитките, а на  зрителите - на хората, които отиват да гледат мача, а не само и  единствено да подкрепят отбора, при това, по думите му, с доста  съмнителни методи.\n\r\n\"България е единствената държава в Европа, а  може би и в света, която за 60 години не е построила нито един чисто нов  стадион. Освен това е необходимо законите да се спазват, системата  трябва така да работи, че тези, които си позволяват волности, да си  получат съответното наказание и да не ги повтарят\", допълни Папазян.\r\nНа стадионите вече да се влиза само срещу лична карта. Това предлага  Министерството на вътрешните работи (МВР) след инцидента, белязал  Вечното дерби между ЦСКА и Левски, завършило 2:2.\r\n\r\n \r\n ", "date": "2018.04.20", "title": "Задават ли се драконовски мерки срещу футболните хулигани?"}
{"url": "https://www.dnes.bg/politika/2018/04/20/bsp-se-namesi-v-zadochniia-spor-mejdu-cvetanov-i-radev.374182", "text": "Социалистите застанаха плътно зад държавния глава, като обвиниха Цветанов в опит за създаване на интриги, относно задочния им спор. \n\r\n\"Това е поредното упражнение в политическо интригантство на Цветанов към президента и надали някой сериозно може да си помисли, че упреците на Цветанов са верни\", коментира червеният Крум Зарков, след като Цветанов заяви, че за всички е ясно, че Румен Радев гледа на Изток.\n\r\nСпоред зам.-председателя на ГЕРБ държавният глава се опитва да прокарва политика срещу членството ни в ЕС и НАТО. Задочният спор между двамата избухна след заседанието на Консултативния съвет по национална сигурност вчера.\n\r\nЦветанов обвини Радев, че предлага становище на КСНС, изводите на което са несъвместими с членството ни в Евросъюза и пакта. Малко по-късно от \"Дондуков 2\" разпространиха текста на становище и обвиниха Цветанов в манипулативност.\r\n                    \r\n                    \r\nЗарков пък отсече, че поведението на Цветанов е смешно и жалко, защото показва как се отклонява вниманието от съществените теми.\n\r\n\"Единственият човек, който поставя въпроса за ориентацията на България в геополитически аспект е самият Цветанов, който поставя непрекъснато един и същи въпрос, който иначе не се поставя\", скочи Зарков.\n\r\nСоциалистът предупреди Цветанов да внимава с речника си, защото няколко пъти вече отправя обвинения за държавна измяна, а това не са думи, които могат така да бъдат хвърлени на вятъра.", "date": "2018.04.20", "title": "БСП се намеси в задочния спор между Цветанов и Радев"}
{"url": "https://www.dnes.bg/cars/2018/04/20/lada-niama-spirka-pokaza-vsydehoden-sedan.374177", "text": "Руският производител АвтоВАЗ показа нова модификация на модела си Lada Vesta, която е получила името Cross Sedan. Подробности относно техническите показатели не бяха съобщени, но стана извество, че автомобилът има пътен просвет от 203 мм.\r\nНа външен вид Vesta Cross Sedan се отличава със защитно пластмасово покритие по външните ръбове и 17-инчови джанти, но като цяло за модела са използвани доста компонети от модификацията Vesta SW. Дължината от 4410 мм остава непроменена, но широчината е нараснала от 1864 мм до 1885 мм.\r\nОтвътре автомобилът разполага с 5 места, еко-кожа, като по желание на клиента салонът може да бъде в оранжев цвят. Налични са също инфотеймънт-система, мултифункционален волан, климатик, отопляеми предни седалки и електрически прозорци.\r\r\n                    \r\n                    Към момента не са известни двигателите, с които Vesta Cross Sedan ще може да се оборудва, но се предполага, че те ще работят в съчетание с 5-степенна механична или автоматична такава. Не е известна и началната цена, която най-вероятно тя ще започва от 20 000 лв..\r\nЗасега от АвтоВАЗ споделят едиствено, че производството на модела ще започне скоро, както и приемането на поръчки.\r\n", "date": "2018.04.20", "title": "Lada няма спирка! Показа всъдеходен седан"}
{"url": "https://www.dnes.bg/football/2018/04/20/kraiat-na-edna-era-venger-napuska-arsenal-sled-22-godini.374193", "text": "Мениджърът на Арсенал Арсен Венгер ще напусне поста си в края на сезона, съобщи самият той чрез съобщение на официалния сайт на клуба.\r\nПо този начин се слага край на една ера, продължила почти 22 години и донесла на \"артилеристите\" три титли във Висшата лига, седем купи на Англия и едно участие във финал на Шампионската лига.\r\n \r\nОсвен това Венгер е и единственият мениджър, завършвал първенството без загуба, като това се случи през сезон 2003/04. Венгер бе назначен начело на Арсенал на 1 октомври 1996 година и води отбора в 823 мача за първенство. \r\n \r\n", "date": "2018.04.20", "title": "Краят на една ера! Венгер напуска Арсенал след 22 години"}
{"url": "https://www.dnes.bg/politika/2018/04/20/iotova-za-skandala-cvetanov-raboti-tova-da-vliza-v-konflikt.374205", "text": "Войната между институциите в една държава никога не е довела до нищо добро, обяви в Пазарджик вицепрезидентът Илияна Йотова, която коментира спора между президентът Румен Радев и заместник-председателя на ГЕРБ и председател на парламентарната група на партията Цветан Цветанов. \n\n\n\"Господин Цветанов доказа моето твърдение, че това работи - да влиза в конфликт с президентската институция и по всякакъв повод да се опитва да руши нашия авторитет“, посочи Йотова. \n\r\n\"Очевидно това е неговата роля в този парламент, но това е жалко, защото българският парламент има много какво да свърши през този мандат, много от законите са буквално до никъде, закони които се чакат от българското общество, от бизнеса, от българската икономика“, коментира още вицепрезидентът.\r\n                    \r\n                    \r\nПо думите на Йотова \"в тази си война с Президетството и в тези си изявления Цветанов става все по-голям самотник\". \"Що се отнася до външнополитическите забележки, очевидно това не е неговата сила\", каза още тя. \n\r\n\"Това, което бих препоръчала на господин Цветанов, а и искрено го съветвам - нека по-малко дава определения и квалификации за политически лидери и за други институции\", добави вицепрезидентът, цитиран от БТА.\n\r\nПо думите на Илияна Йотова \"нашата най-важна задача в момента е България да успее с председателството и да даде шанс и бъдеще на младите хора и на всички български граждани. \r\n ", "date": "2018.04.20", "title": "Йотова за скандала: Цветанов работи това – да влиза в конфликт"}
{"url": "https://www.dnes.bg/politika/2018/04/20/lov-na-migranti-s-komandirovychni-za-7-mln-lv-voennite-v-pomosht-na-mvr.374175", "text": "430 военнослужещи са командировани, за да помагат на граничните полицаи, които спират нелегалните мигранти, като разходите за командировъчните им са 7 милиона и близо 300 хиляди лева от януари 2016 г. до септември тази година.\r\nТова става ясно от писмен отговор на депутатски въпрос на министъра на отбраната Красимир Каракачанов.\n\r\nСредствата са по споразумение между МВР и военните. За 2016 г. парите, които са похарчени за командировъчни на военните са били 1 753 500 лева. За следващата година са изразходвани доста повече - 4 278 100 лева.\n\r\nЗа първите три месеца на тази година сумата е малко над половин милион лева, като общо за целия период достига до 6 милиона и 600 хиляди лева.\r\n                    \r\n                    \r\nСъгласно споразумението Министерството на отбраната има право на 80% авансово финансиране, което прави 5 милиона и 800 хиляди лева от полагащите се 7 милиона и 300 хиляди.\n\r\nТака получените до момента пари от МВР плащания са в размер на близо 5 милиона, но военните имат да взимат още близо 900 хиляди лева за командировъчни.\n\r\nОчакванията на Каракачанов са, че подчиненото му ведомство ще си получи парите 2-3 години след приключване на задачата по охраната на границата и проверка на място във военните формирования.\n\r\nА всички останали пари над въпросните 7 милиона и 300 хиляди, които ще плати МВР, си остават разход за МО, ако евентуално не бъдат покрити от финансовото министерство.", "date": "2018.04.20", "title": "Лов на мигранти с командировъчни за 7 млн. лв.! Военните в помощ на МВР!"}
{"url": "https://www.dnes.bg/science/2018/04/20/marsianskite-luni-sa-se-formirali-sled-silen-sblysyk.374170", "text": "Марсианските луни Фобос и Деймос са се формирали, след като голям обект се блъснал в Червената планета преди няколко милиарда години, сочи нов компютърен модел, създаден от учени от Югозападния изследователски институт в САЩ, съобщи ЮПИ.\n\r\nБили взети под внимание няколко сценария за произхода на Фобос и Деймос, включително възможността двете луни да са астероиди, уловени от гравитацията на Марс.\n\r\nНай-надеждната теория за формирането им включва сблъсък и екваториален диск от отломки. Двете малки луни са се формирали от диск от скални фрагменти. Но досегашните опити да се създаде модел въз основа на този сценарий не бяха убедителни.\n\r\n\"Моделът ни за пръв път идентифицира вида сблъсък, който е нужен, за да се стигне до формиране на две малки марсиански луни\", заяви Робин Канъп от екипа.\r\n                    \r\n                    \r\nУчените смятат, че сблъсъкът, довел до формирането на марсианските луни, е сходен с онзи, който станал причина за формирането на Луната. Мащабите на сблъсъка, който е в основата на появата на Фобос и Деймос, обаче са по-малки.\n\r\n\"Ключовият резултат от изследването е свързан с размерите на тялото, което се блъснало в Марс - поясни Канъп. - Установихме, че за целта е нужно голямо тяло, чиито размери са сходни с тези на астероида Веста и планетата-джудже Церера, но не и гигантско тяло. Моделът показва също, че двете луни са се формирали от материал, който произхожда от Марс, така че съставът им трябва да е сходен с този на Червената планета.\"\n\r\nТъй като сблъсъкът вероятно е довел до екстремни температури, а гравитацията на Марс е слаба, са се отделили водни пари. Следователно Фобос и Деймос вероятно са \"сухи\".\n\r\nРезултатите от изследването са публикувани в Science Advances. \r\n \r\n/БТА/\r\n ", "date": "2018.04.20", "title": "Марсианските луни са се формирали след силен сблъсък"}
{"url": "https://www.dnes.bg/stranata/2018/04/20/tir-se-obyrna-v-kanavkata-na-trakiia-edin-chovek-pochina.374189", "text": "ТИР се обърна на магистрала \"Тракия\" близо до Пловдив тази нощ.\r\nКамионът е аварирал в канавката близо до разклона към с. Бенковски на 121 км в посока София. Това съобщиха пътуващи в района, информира \"Дарик\".\r\nЗасега не е ясно каква е причината за инцидента. Шофьорът на ТИР-а и негов спътник са в болница. По-късно спътникът, който бил с по-тежки наранявания е починал.\r\nКамионът е с турска регистрация.\r\nНяма употреба на алкохол, образувано е досъдебно производство.", "date": "2018.04.20", "title": "ТИР се обърна в канавката на \"Тракия\", един човек почина"}
{"url": "https://www.dnes.bg/sofia/2018/04/20/akciia-v-sofiia-5-kg-kanabis-400-gr-koka-2-ma-v-aresta.374179", "text": "5 килограма марихуана и 402 грама кокаин са били спипани при полицейска операция в София. Двама души са били задържани.\r\nАкцията е била проведена на 13 април в \"Манастирски ливади\", съобщи МВР.\r\nСлужители на сектор \"Наркотици\" при СДВР спрели \"Ауди\", в което пътували двама мъже – на 23 г. и на 31 г. И двамата са с криминално минало.\r\nСлед обиск у тях били намерени две полиетиленови топчета с вещество на буци и прах, пари и мобилни телефони.\r\nПри претърсването на автомобила и жилището на единия, полицаите иззели 5 кг марихуана и 402 г кокаин.\r\n \r\nПо случая е било образувано досъдебно производство. Собственикът на апартамента е с постоянна мярка за неотклонение.", "date": "2018.04.20", "title": "Акция в София: 5 кг канабис, 400 гр кока, 2-ма - в ареста"}
{"url": "https://www.dnes.bg/politika/2018/04/20/pensioner-s-200-leva-a-deputat-s-4-000-normalno-li-e.374174", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nОрязване на депутатските заплати и привилегии? Необходима мярка или евтин популизъм? Лидерът на БСП Корнелия Нинова предложи заплатите на депутатите да се намалят от сегашните 3540 лв. на 2976 лв. и драстично намаляване на ваканциите в Народното събрание. Управляващите реагираха мигновено, обвинявайки социалистите в евтин популизъм.\n\r\nСпоред политолога и бивш депутат Минчо Христов на хората им писна народните представители да си вдигат заплатите с 600 лв., а след няколко месеца, за да си направят евтин ПР, да я намалят с 500 лв.\r\n \r\n\"Добре ли работят депутатите? Приемат престъпни закони и текстове. И какво, ако са високи заплатите, те няма да крадат? Въобще защо Корнелия Нинова се сеща чак сега да направи тази стъпка. Аз бих поставил и въпроса за престъпно високата партийна субсидия\", подчерта в \"България сутрин\" политологът.\n\n\r\n                    \r\n                    \r\nПо думите му не е нормално една партия да взима за депутат около 13 хил. лв., което е 11 лв. на глас по време на изборите.\n\r\n\"Нека депутатите да пътуват безплатно в градския транспорт, а не да се возят в служебни автомобили. Освен това за година депутатите почиват безбожно много. Ако е само заплатата - да махне човек, но ако си вършеха работата. Не може един пенсионер да взима 200 лв., а един депутат с всички бонуси около 4-5 хил. лв.\", допълни още бившият депутат пред .\n\r\nЖурналистката Кристина Кръстева също е на мнение, че големите ваканции на депутатите трябва да бъдат намалени значително, но заплатите не, защото все повече ще се влияят от външни фактори.\n\r\n\"Ако в България депутатската заплата е 3 пъти над средната, то в Италия народните представители получават пет пъти над средното възнаграждение. Все пак там и доходите са по-високи и не може да говорим за сравнение\", завърши Кръстева.\r\n ", "date": "2018.04.20", "title": "Пенсионер с 200 лева, а депутат – с 4 000. Нормално ли е?"}
