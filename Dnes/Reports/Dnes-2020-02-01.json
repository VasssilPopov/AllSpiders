{"url": "https://www.dnes.bg/stranata/2020/02/01/udyljiha-bedstvenoto-polojenie-v-pernik-s-30-dni.437789", "text": "Бедственото положение в Перник ще бъде удължено с още 30 дни от утре. Решението ще бъде взето на заседание на Областния кризисен щаб, съобщават от Областната администрация на Перник. \r\nГрадът бедства заради водната криза и критично намаление обем на язовир \"Студена\" от 18 ноември, когато беше въведен воден режим. \nЗапочна изграждането на водопровода към града от Мало Бучино, за да може перничани да получават вода, докато се напълни язовир \"Студена\". \r\nОт водопроводната мрежа на София ще се подава вода, дошла от водосбора на язовир \"Белмекен\".\r\n\r\n13,5 км ще е дълъг водопрoводът, изграждането на трасето се очаква да продължи около месец и половина, ще се подават по 300 литра вода в секунда. \r\n\r\nЗа момента обаче водният режим за Перник остава в сила в часовете, които бяха въведени.\r\n\r\n ", "date": "2020.02.01", "title": "Удължиха бедственото положение в Перник с 30 дни"}
{"url": "https://www.dnes.bg/index/2020/02/01/margo-robi-s-dryzka-viziia-na-cherveniia-kilim.437743", "text": "Марго Роби определено знае как да привлича вниманието върху себе си и го доказа за пореден път по време на премиерата на новия си филм – „Birds of Prey“. \r\nСъбитието се състоя в Лондон, а актрисата спечели сърцата на модните и бюти критици с визията, с която заблестя на червения килим.\r\n \r\nМарго Роби избра топ с пера на Dries Van Noten, черна пола и дръзки ръкавици. Оказва се, че не само аксесоарите са дръзки – клепачите на актрисата бяха покрити с блестящи златни сенки, които само подчертаваха сияйната ѝ кожа и платинена коса.\r\n \r\nГримът ѝ ни напомня за придържане към Харли Куин и извън екрана, като определено ни вдъхва малко кураж и ние да захвърлим класическите черни очни линии и да заложим на много, много блясък и пигменти по клепачите.\r\n \r\n\r\n ", "date": "2020.02.01", "title": "Марго Роби с дръзка визия на червения килим"}
{"url": "https://www.dnes.bg/obshtestvo/2020/02/01/bivshiiat-shef-na-komisiiata-po-hazarta-v-aresta-segashniiat-pod-garanciia.437790", "text": "Парична гаранция от 40 000 лева е наложена на председателя на Държавната комисия по хазарта Александър Георгиев.\r\nТой беше сред отведените за разпит при прокурорската акция в Комисията във връзка с хазартния бизнес на Васил Божков.\nГлавният прокурор Иван Гешев съобщи, че Георгиев е направил пълни самопризнания при разпитите, като е съдействал на прокуратурата, както и че му е повдигнато обвинение, без да посочва какво.\r\nНаблюдаващият прокурор по делото Венцислав Фердинандов обяви, че обвинения са повдигнати не само на Александър Георгиев, а и на още две длъжностни лица от Държавната комисия по хазарта. Предстои да се анализират събраните до момента доказателства, предаде БНР.\r\n                    \n                    \n                \n                \n                \n                \"Аз съм сигурен, че следващите седмици ще има още привлечени към наказателна отговорност лица от тази комисия\", каза Фердинандов.\r\nСпоред обвинението щетите за бюджета в размер на 500 милиона лева са нанесени от действията на задържания бивш председател на Комисията по хазарта Огнемир Митев, който, по думите на прокурора, не е упражнявал контрол върху приходите от хазарт на Божков.\n\r\n\"10 000 лева. Това е прословутата сума, която е обещавана и предлагана като подкуп. Тя е предлагана и е давана и по отношение на това обвиняемо лице. Той е осъществявал контрол, негови са били решенията. Той е имал правомощия да определи хора, които да проверяват, които да сигнализират, ако има нещо нередно, а той е бездействал през целия период, в който е изпълнявал тази длъжност\".\n\r\nСпециализираният наказателен съд реши Огнемир Митев да бъде оставен за постоянно в ареста. \r\nМеждувременно на летището във Виена беше арестуван бизнесменът Борис Бекяров, който беше обявен за издирване заедно с Васил Божков, потвърди главният прокурор.\n\r\n\"Това е лице, на което е повдигнато задочно обвинение. Има европейска заповед за арест, общодържавно издирване, обявен е за международно издирване. Той е участник в организираната престъпна група\", обяви Гешев.", "date": "2020.02.01", "title": "Бившият шеф на Комисията по хазарта в ареста, сегашният - под гаранция "}
{"url": "https://www.dnes.bg/notifikacii/2020/02/01/abas-obiavi-skysvaneto-na-otnosheniiata-s-izrael-i-sasht.437791", "text": "Палестинският президент Махмуд Абас обяви днес скъсването на всички отношения, включително в областта на сигурността, между Палестинската власт, от една страна, и Израел и САЩ от друга, съобщи Франс прес.\r\nАбас направи това изявление на извънредна среща на Арабската лига в Кайро, посветена на американския план за уреждане на израелско-палестинския конфликт.\r\nТози план е \"нарушение на споразуменията от Осло\", подписани с Израел през 1993 г., заяви палестинският президент. Той уточни, че е изпратил послания на американската и израелската страна за скъсването на отношенията.\r\nВ изказването си на срещата палестинският президент заяви също, че отхвърля възможността за водене на преговори с Израел на основата на мирния план на американския президент Доналд Тръмп, оповестен на 28 януари във Вашингтон.\r\n                \n                \n                \"На масата за преговори няма място дори за част от американската сделка\", заяви Абас, цитиран от ТАСС. Той добави, че палестинците изцяло и категорично отхвърлят \"сделката на века\", но все още вярват в мира. (БТА)", "date": "2020.02.01", "title": "Абас обяви скъсването на отношенията с Израел и САЩ"}
{"url": "https://www.dnes.bg/zvezdi/2020/02/01/otnovo-zaedno-djei-lo-i-shakira-na-superboul.437746", "text": "Най-голямото спортно събитие в САЩ наближава с огромна сила. Супербоулът ще се проведе на 2 февруари, а една от най-чаканите появи е тази на звездите Дженифър Лопес и Шакира. \r\nДвете дами ще забавляват публиката по време на почивката на мача между шампионите на Националната футболна конференция и Американската футболна конференция. \r\nИзпълнителките дадоха общо интервю дни преди събитието и обещаха на публиката, че ще направят едно незабравимо шоу. Шакира сподели за времето, когато е живяла в град Баранкиля, Колумбия и само е мечтаела за такава чест.\r\n \r\n\r\n \r\nДвете звезди говориха и за процеса, през който са преминали, за да могат да слеят двата стила, в които пеят. Лопес признава, че е било трудно стиковането, тъй като става въпрос за огромна отговорност. Според нея музиката и спортът са двете неща, които могат да сближат хората, независимо къде се намират по света. \r\n \r\nЕдна от темите, които бяха засегнати по време на интервюто, беше тази за Коби Брайънт и трагичният инцидент, в който той, 13-годишната му дъщеря и още седем души изгубиха живота си. И Шакира, и Лопес разкриха, че новината им е била съобщена от половинките им. \r\n \r\n", "date": "2020.02.01", "title": "Отново заедно - Джей Ло и Шакира на \"Супербоул\""}
{"url": "https://www.dnes.bg/stranata/2020/02/01/peshehodec-zagina-pometen-ot-kola-v-kaspichan.437793", "text": "41-годишен мъж почина при пътен инцидент в кв. \"Калугерица\" на град Каспичан, съобщиха от пресцентъра на ОДМВР-Шумен.\r\nСигналът за произшествието е получен малко след 20:40 часа на 31 януари. Към мястото на инцидента са насочени екипи на полиция и спешна помощ. \r\nСлед пристигане било установено, че 28-годишна жена от Шумен, която била зад волана на лек автомобил БМВ с шуменска регистрация, е блъснала пешеходец, който се движил по пътното платно.\r\n41-годишният мъж, жител на кв. \"Калугерица\", починал на място. Жената, която е била зад волана на автомобила, е правоспособна, тествана е за употреба на алкохол и наркотични вещества, като и двете проби са отрицателни. \r\nОбразувано е досъдебно производство.", "date": "2020.02.01", "title": "Пешеходец загина, пометен от кола в Каспичан"}
{"url": "https://www.dnes.bg/index/2020/02/01/germanski-samolet-prevozi-evakuirani-ot-kitai-sred-koito-i-bylgarin.437794", "text": "Самолет на германските военновъздушни сили, превозващ евакуирани от китайския град Ухан германски граждани и чужденци заради епидемията от новия коронавирус, кацна на летището във Франкфурт, съобщиха Франс прес и БТА.\r\n\r\nПътниците, 102-ма германци и 26 чуждестранни граждани, ще бъдат прегледани в спортна зала на летището, пригодена за случая. Сред тях има и българин.\n\nПо-рано днес германският министър на отбраната Анегрет Крамп-Каренбауер  заяви, цитирана от ТАСС, че самолетът прелетял над руска територия, но  не получил разрешение за междинно кацане в Москва за презареждане с  гориво и трябвало да се приземи в Хелзинки.\r\nСпоред Крамп-Каренбауер руската страна обяснила невъзможността за кацане на самолета с \"недостатъчната пропускателна способност на летището в Москва\".\r\n\r\n\r\n\r\n\r\n\r\n ", "date": "2020.02.01", "title": "Германски самолет превози евакуирани от Китай, сред които и българин"}
{"url": "https://www.dnes.bg/notifikacii/2020/02/01/levski-obyrna-avstriiski-grand-v-turciia.437795", "text": "„Левски“ победи „Рапид“ (Виена) с 2:1 след нов обрат по време на контролите си в Турция. След успеха над „Пюник“ с 3:2, днес „сините“ стигнаха до победата с попадение в 90-ата мин. Фунтас откри за австрийците в 33-ата минута, а Нашименто в 78-ата и Райнов в края на мача реализираха за „Левски“.\r\n\r\nНай-добрата възможност пред \"сините\" за първата част бе в 28-ата минута, когато удар на Костов беше избит. Австрийците пък имаха две-три възможности в първите 30 минути.\r\n\r\nЛудогорец загуби с 0:1 от Цървена звезда в четвъртата си контрола на лагера в Турция. Сръбският гранд стигна до победата с гол на Гобелич в 28-ата минута. Пазилият през второто полувреме Владислав Стоянов спаси дузпа в края и не позволи на съперника да вкара втори гол.\r\n\r\nБившият страж на Лудогорец Милан Борян пазеше вратата на Цървена звезда.\r\n\r\nПодробности четете на Gol.bg\r\n\r\n\r\n ", "date": "2020.02.01", "title": "Левски обърна австрийски гранд в Турция"}
{"url": "https://www.dnes.bg/stranata/2020/02/01/helpbook-signali-strana-prevyrnata-v-smetishte.437696", "text": "\nЕкипът на Helpbook.info продължава да работи активно по сигналите, постъпили от потребителите на платформата.\r\nМного от сигналите се отнасят за в различни точки на страната. Голяма част от тях са разчистени, но, за съжаление, сигналите по темата не свършват. Представяме ви част от новите, постъпили за няколко дни, като първият се отнася за Варна: \"В карето между бул. \"Сливница\", бул. \"Ян Хунияди\", ул. \"Атанас Москов\" и бул. \"Владислав Варненчик\" в терените зад \"М Кар Варна\" и \"Валерий СМ\" има множество нерегламентирани сметища. Отпадъци като стъкло, техника, автомобилни части, строителни отпадъци са насипани буквално покрай черния път. Тъй като ми се е налага да използвам маршрута на няколко пъти за няколко месеца, мога да кажа, че количеството отпадъци прогресивно расте. Моля за предприемането на мерки във връзка с възстановяването на нормалния вид на терена, доколкото това е в правомощията на Общината.\"\n                    \n                    \n                \n                \n                \n                \r\nПолучихме и  в красива гора в друга част на страната: \"Старият път за село Баните, община Нова Загора, е покрит с незаконно изсипани отпадъци. Покрай пътя също на много места има изхвърлени боклуци. Наблизо се намират вилите на Мечия Камък, невъзможно е дотам да не се придвижва сметосъбирачна машина.\"\r\nПодобно е положението в междублоковото пространство в район Слатина в столицата: \"Моля, някой да помогне т захвърлени обувки и други боклуци насред изсъхналия храсталак. Има и издънки на бодливи джанки, които са израснали почти върху тротоара, както и изсъхнала голяма топола\", пише авторът на сигнала.\r\nВ случай, че забележите около мястото, където живеете или преминавате нередности от всякакъв характер, можете да подадете сигнал в платформата на Helpbook.info. Ще е от полза да направите снимки и да отбележете точното местоположение или района на нарушението.\n\r\nНе се колебайте да подадете сигнал - направете го онлайн в HelpBook.info. Платформата на Investor Media Group ще ви даде възможност не само да придадете гласност на проблема, но и да изпратите сигнал до отговорните институции.", "date": "2020.02.01", "title": "Helpbook сигнали: Страна, превърната в сметище"}
{"url": "https://www.dnes.bg/obshtestvo/2020/02/01/ubiec-i-bludstvasht-poiska-1-mln-lv-ot-prokuraturata.437778", "text": "1 млн. лв поиска от прокуратурата  излежаващият присъда за брутално убийство на старица 22-годишен  Румен Славов от гълъбовското село Медникарово. \r\nОгромната сума е за претърпени неимуществени, морални , психически, физически и материални вреди в резултат на бездействие на магистратите, в резултат на което е бил осъден за смъртта на 85-годишната самотница Каля Добрикова, предава \"Монитор\". \n\r\nСтарицата бе намерена мъртва на 4 март 2016 година в жилището й, патоанатомите установиха че тя е загинала в резултат на задушаване, като преди това извергът е блудставал с нея.Извършителят, ученик от местен техникум е открит на 11март с.г., той се оказал съсед на бабата и добре я познавал.\n                    \n                    \n                \n                \n                \n                \r\nНа 17 ноември с.г. в условията на съкратен процес старозагорският окръжен съд е произнесъл присъда от 10 години и 8 месеца , която трябва да бъде изтърпяна в общежитие от закрит тип при първоначален строг режим.Славов е осъден и на 30 000 лв крпъвнина към роднините на жертвата.\n\r\nПрез годините Славов многократно е искал да бъде възобновено делото с претекста, че е бил принуден да даде уличаващи го показания. Всички тези негови искания са получили откази, включително и от ВКС през м.г. В новата си иска до Окръжен съд Стара Загора затворникът настоява „прокуратурата да бъде осъдена да понесе наказателна отговорност за извършеното от тях умишлено престъпление за това, че укриват извършителя на убийство.“.\n\r\nВ закрито заседание от 30 януари състав на съда е отвърлил мераците на убиеца, като изрично напомня на Славов, че „ наказателна отговорност носят само физическите лица, но не и юридическите такива, какъвто се явява и сочения ответник-прокуратурата“. Съдията напомня, още че според закона съдът е този , който може да възобнови делото  и подчертава:\" В случай, че ищецът не е доволен от постановен отказ за възобновяване на наказателно дело, то претенцията следва да бъде насочена срещу други лица, а не срещу Прокуратурата на РБ!“.Определението може да бъде обжалвано пред апелативния съд в Пловдив в едноседмичен срок.\r\n ", "date": "2020.02.01", "title": "Убиец и блудстващ поиска 1 млн. лв от прокуратурата"}
{"url": "https://www.dnes.bg/football/2020/02/01/real-bi-atletiko-s-gol-na-benzema.437796", "text": "Реал Мадрид победи с 1:0 Атлетико Мадрид в столичното дерби от 22-ия кръг на Ла Лига.\n\r\nЕдинственият гол отбеляза Карим Бензема в 56-ата минута, а успехът на \"белите\" беше напълно заслужен с оглед играта на двата отбора през второто полувреме, съобщава \n\r\nИнтересното е, че това е първа победа за Реал над \"дюшекчиите\" на \"Сантяго Бернабеу\" в мач от Ла Лига от 2012 г. насам. От тогава бяха изминали седем двубоя, четири от които завършиха наравно, а гостите бяха спечелили три.\n\r\nРеал увеличи аванса си на върха пред Барселона на 6 точки. Каталунците обаче са с мач по-малко – утре посрещат Леванте на \"Камп Ноу\". \n                    \n                    \n                \n                \n                \n                \r\nОт своя страна Атлетико записа трети пореден сблъсък без победа в първенството и остава на 5-та позиция, която може да отстъпи.\n\r\nВсичко за \r\n ", "date": "2020.02.01", "title": "Реал би Атлетико с гол на Бензема"}
{"url": "https://www.dnes.bg/notifikacii/2020/02/01/blumbyrg-ne-se-sheguva-izharchi-188-mln-za-3-meseca.437797", "text": "Майкъл Блумбърг не жали средства в опитите си да свали Доналд Тръмп от президентския пост на САЩ. Той е изразходвал рекордните 188 млн. долара за кандидат-президентската си кампания през четвъртото тримесечие на миналата година, съобщава .\n\r\nТази сума включва 132 милиона долара за телевизионна реклама, 8.2 милиона долара за дигитални реклами, 3.3 милиона долара за проучвания, 1.5 милиона долара за наем и 757 хил. долара за самолетни билети, включително 646 хил. долара за частен самолет, сочат данни на доклад, подаден във Федералната избирателна комисия.\n\r\nОбщите разходи за реклама на Блумбърг възлизат на 300 млн. долара. За сравнение Доналд Тръмп и неговите комитети през четвъртото тримесечие са разполага за кампанията със 154 млн. долара.\n                \n                \n                \r\nРазходите на Блумбърг за по-малко от година са повече от два пъти от рекорда, поставен от Мит Ромни през 2007 г., когато той влезе в надпреварата за президент през април същата година и изразходва 87.6 млн. долара в неуспешното си предложение за републиканска номинация за 2008 г. Ромни, вече сенатор от Юта, вложи 35.4 млн. долара от собствени средства в тези усилия.\n\r\nОсвен разходите за реклама Блумбърг е похарчил много средства и за наемане на персонал и отваряне на офиси. Той вече има на разположение над 1000 души, включително над 700 в 35 щата.\r\n", "date": "2020.02.01", "title": "Блумбърг не се шегува, изхарчи $188 млн. за 3 месеца"}
{"url": "https://www.dnes.bg/football/2020/02/01/cska-sofiia-padna-i-ot-iablonec-zanuliha-v-ispaniia.437799", "text": "ЦСКА-София продължава с неубедителното си представяне в контролите на испанска земя и допусна нова загуба - с 0:2 от чешкия Яблонец, .\n\r\nПо-лошата новина за тима на Милош Крушчич е, че възпитаниците му не успяха да вкарат гол в пети пореден пореден мач. Преди това \"червените\" загубиха с 0:5 от Нюрнберг, направиха 0:0 с корейския Чонбук и загубиха с 0:1 от японския Шонан и с 0:3 от Виктория Пилзен.\n\r\nЧехите поведоха в резултата още в 6-та минута, когато Войчех Кубиста засече с глава центриране от ъглов удар и прати топката в далечния ъгъл. \n\r\n\"Червените\" опитаха да върнат бързо гола, като след опасно центриране на Белтраме топката стигна до Чорбаджийски, но той бе в засада.\n                    \n                    \n                \n                \n                \n                \r\nАли Соу и Евандро имаха възможности да изравнят, но ударите им бяха неточни.\n\r\nЧехите оформиха крайния резултат в 35-та минута, след като Йовович се възползва от няколко рикошета в наказателното поле на ЦСКА и отблизо вкара за 2:0. До края на първата част Белтраме и Джеси опитаха да намалят, но без успех.\r\n", "date": "2020.02.01", "title": "ЦСКА-София падна и от Яблонец, занулиха в Испания"}
{"url": "https://www.dnes.bg/notifikacii/2020/02/01/arest-za-dvama-kupili-energiini-napitki-s-falshivi-100-lv.437798", "text": "Двама мъже са арестувани в Нови пазар, след като пробвали да пазаруват с фалшива столевка. Полицията ги е закопчала за разпространение на фалшиви банкноти, съобщава Нова тв. Сигналът е бил подаден от продавачка в града.\r\n\r\nИзмамниците купили енергийни напитки с фалшивата банкнота и потеглили с кола. Жената запомнила номера и го предала на полицията. Те били задържани, а в колата им били намерени още 4 фалшиви банкноти от 100 лева.", "date": "2020.02.01", "title": "Арест за двама, купили енергийни напитки с фалшиви 100 лв."}
{"url": "https://www.dnes.bg/stranata/2020/02/01/obezliudenata-bylgariia-a-niakoga-tam-kipeshe-jivot.437776", "text": "\r\nВ никоя друга държава по света населението не се топи толкова бързо, колкото в България. Това е особено очевидно в северозападния край, който се обезлюдява бързо. \"А по-рано тук кипеше живот.\", съобщава.\n\r\nНяколко немскоезични медии обръщат внимание на обезлюдяването на България. Предлагаме ви пасажи от публикации на швейцарския \"Нойe Цюрхер Цайтунг\" и германското радио \"Дойчландфунк\":\n\r\n\"В почти никоя друга държава населението не се топи толкова бързо, колкото в България. В северозападния край на страната се обезлюдяват цели райони\", констатира журналистът от \"Нойе Цюрхер Цайтунг\" Фолкер Пабст в репортаж от района на Белоградчик.\n                    \n                    \n                \n                \n                \n                \r\nПабст обяснява как през есента може да се установи дали някоя къща в село Пролазница е още обитаема или не - по това дали по нея са закачени низи с червени чушки. В Пролазница обаче чушки вече почти не се виждат- но пък все повече некролози, пише авторът и посочва, че в селото са останали само петима постоянни жители. Линка и Борис Тошеви са двама от тях. \"Засега имаме сили, справяме се\", разказва Борис пред журналиста от \"Нойе Цюрхер Цайтунг\". \"В градината растат зеленчуци и грозде, в гората има дивеч\", добавя възрастният мъж. Макар да е на 80 години, Борис още ходи на лов. \n\r\nПо-трудно става, когато на двамата им потрябва нещо от града. Транспортна връзка с намиращия се на около 10 км Белоградчик няма. За щастие едната от дъщерите на Линка и Борис живее в града и им носи нужните лекарства. А през зимата по три пъти в седмицата идва социален работник и носи хляб. Двамата пенсионери признават, че се чувстват самотни.\r\n\n\r\nПо сходен начин стоят нещата и на редица други места в региона, а и в други източноевропейски страни. Наред с Литва, България е страната с най-бързо топящо се население в световен мащаб. Според прогнозите на ООН, от сегашните 7,1 милиона души до 2050-та ще останат около 5,2 милиона. Това означава спад с над 25%. За Литва прогнозираният спад за същия период е около 22%. На трето място по бързотопящо се население е Латвия, а на четвърто - Украйна.\n\r\nВ България и днес цели области са обезлюдени, а най-засегнат е северозападният край на страната - на границата със Сърбия. Това е най-бедният регион в най-бедната държава-членка на ЕС, посочва \"Нойе Цюрхер Цайтунг\". Изданието отбелязва и това: че България е единствената страна, в която най-голямата възрастова група (при жените) са хората в пенсионна възраст. И средната възраст расте по-бързо, отколкото където и да било другаде по света. При това, колкото и да е парадоксално, при най-ниската продължителност на живота в рамките на ЕС - 75 години.\n\r\nФолкер Пабст цитира проучване на фондация \"Фридрих Еберт\" в София, съгласно което в селските региони на северозападна България на 1000 души се падат до 30 смъртни случая годишно - показатели, каквито иначе се срещат само в развиващите се страни и в зоните на военни действия. Раждаемостта от своя страна е около средната за Европа - жените раждат по 1,4 деца. А това, че демографското развитие е толкова неблагоприятно, има една основна причина - емиграцията, посочва авторът.\n\r\nВ село Пролазница емиграцията започва още по време на социализма - тогава все още като вътрешна миграция. При откриването на телефонния завод в Белоградчик през 1960-те години, мнозина се насочили натам. \"Тогава Белоградчик бе заводът и заводът бе Белоградчик\", спомня си Будьони Тодоров, последният директор на закритото през 1999 година предприятие. Той разказва как към завода преди имало професионално училище, кино, хор. Предлагали се и изгодни пътувания до морето през лятото. Освен това благодарение на завода се строяли и нови блокове. След затварянето му не бил построен нито един.\n\r\nКакто казва пред \"Дойчландфунк\" кметът на Белоградчик Борис Николов: \"От 30 години живеем в парадоксална ситуация - не идват никакви инвеститори, тъй като вече няма работна ръка, дори и за дейностите, които не изискват квалификация. А заради липсващите инвестиции хората масово напускат региона. Това е дяволски кръговрат\".\n\r\n\n\r\nПо-рано в Белоградчик са живеели 10 000 души, днес жителите на градчето са по-малко от 7000. Броят на децата в училищна възраст е намалял наполовина. Но пък е нараснала безработицата - до 30 процента. Този, който има работа, рядко печели повече от минималната заплата, която е в размер на 560 лева. А тези пари за нищо не стигат. Помощите за безработни, възлизащи на 40 лева, така и така са символични, бедността в този край е често срещана. Единствената перспектива е тази: напускането на района през софийското летище към чужбина.\n\r\nВнуците на Богдана Тодорова, пенсионерка от Пролазница, отдавна живеят във Великобритания. \"И да се върнат някой ден, ще отидат в София - никой не иска да се връща тук\", казва възрастната жена. Преди да се пенсионира тя години наред е работила в телефонния завод в Белоградчик.\n\r\nФолкер Пабст е разговарял и с Геновева Петрова от социологическата агенция \"Алфа Рисърч\".  Тя казва: \"Българското правителство познава проблема. Но няма стратегия как да се справи с него\". По нейните думи целта би трябвало да бъде предлагането на перспективи на хората в страната и дори подтикването към завръщане на части от диаспората, което би могло да се постигне чрез повишаване на качеството на живота. \"Това обаче изисква дългосрочни инвестиции. Те ще донесат политически дивиденти едва след няколко години или няколко десетилетия. А силата на нашето правителство не е тази\", смята социоложката.\n\r\n\n\r\nЛинка и Борис Тошеви биха искали да останат в Пролазница до края на живота си. Но не вярват, че селото им има бъдеще. \"Ние сме последните\", казват двамата. \"Когато бях млада, във всяка къща живееха по шест-седем души. Когато в селото имаше празник, идваха хора от целия регион. Представете си само - имахме дори футболен клуб. Наричаше се \"Гигант\" - Пролазница! По-рано тук кипеше живот\", спомня си с тъга Линка Тошева от село Пролазница в най-бедния регион на ЕС.\r\n \r\n   ", "date": "2020.02.01", "title": "Обезлюдената България... А някога там кипеше живот!"}
{"url": "https://www.dnes.bg/index/2020/02/01/putin-i-kato-pevec-izpylniava-blueberry-hill-pred-monika-beluchi.437596", "text": "\r\nПо случай 20-годишнината на Владимир Путин като лидер на Русия в интернет се появи още едно архивно видео, разпространено от Кремъл. След като потанцува с Буш, в новия клип президентът изпълнява Blueberry Hill.\r\nИзпълнението на Путин е по време на благотворителен концерт в Санкт Петербург през 2010 година в подкрепа на децата с тежки заболявания. По това време той е премиер на Русия. \n\r\nНе било лесно да убедят лидера да се качи на сцената и да изпее нещо за публиката, припомнят от \"Риа Новости\".\n                \n                \n                \r\n\"Да предположим, че сме в семейна среда и можем да експериментираме. Но нека се съгласим, че всичко това ще си остане между нас. Подобно на повечето хора, аз не умея нито да пея, нито да свиря, но обичам да го правя, затова ще трябва да ме изтърпите\", казал тогава Путин.\n\r\nСлед което руският държавен глава излиза на сцената, засвирва на пианото мелодията на песента \"Където започва родината\", а след това започва да изпълнява песента на Fats Domino \"Blueberry Hill\".\n\r\nНа концерта са присъствали още Шарън Стоун, Кевин Костнър, Моника Белучи, Венсан Касел, Голди Хоун, Кърт Ръсел, Пол Анка, Мики Рурк, Ален Делон, Орнела Мути, Джерард Депардийо. ", "date": "2020.02.01", "title": "Путин и като певец – изпълнява Blueberry Hill пред Моника Белучи "}
{"url": "https://www.dnes.bg/sofia/2020/02/01/geshev-zaplatata-mi-e-goliama-idva-ot-grajdanite.437783", "text": "\nОбещах държавата да свърши това, което отдавна трябваше да свърши по отношение на битовата престъпност. Обявяваме война на битовата престъпност.\n\r\nТова заяви главният прокурор Иван Гешев, който пристигна на място в столичния квартал „Христо Ботев”, където се извършва специализирана операция по линия на битовата престъпност. Там е установен член на престъпната група, която е извършвала въоръжени грабежи на бензиностанции в столицата, предаде репортер на БГНЕС.\n\r\nТези, които убиват, изнасилват, тормозят възрастни граждани по селата, крадат, грабят, трябва да преосмислят поведението си, заяви Гешев и съобщи, че случващото се не е инцидентна акция, това е кампания. Започват регулярни акции срещу битовата престъпност в цялата страна, заяви още Гешев.\n                    \n                    \n                \n                \n                \n                \r\nЗадържано е едно лице, издирват се още четири, съобщи от своя страна главният секретар на МВР главен комисар Ивайло Иванов.\n\r\n Главният прокурор съобщи, че разкритата група, освен с обири на бензиностанции, се занимавала с грабежи, кражби и отнемане на моторни превозни средства.\n\n\r\nВъпросната група е извършвала престъпления не само в София, и на територията на СДВР, но и извън страната. Бандитите са се опитали да оберат магазин за цигари миналата вечер.\n\r\nИван Гешев добави, че в целия квартал \"Христо Ботев\" се извършва специализирана операция по отношение на битова престъпност, проверява се контингентът с повече от едно висящи дела, досъдебни производства и др.\n\r\nВсе още няма официално потвърждение за Васил Божков. Никой не е недосегаем за закона, ако е имало такъв период в българската история след 89-та година, той е в миналото. България се променя, време е преходът да свърши, заяви главният прокурор Иван Гешев по водещата от дни тема и отсече, че заплатат му е голяма. Идва от българските граждани.\n\r\nИван Гешев потвърди за ареста във Виена на Борис Бекяров. Лицето, задържано в Австрия е част от организираната престъпна група на Божков.\n\r\nЗад обвиняемият Божков седят милиарди, зад обвиняемият Цветан Василев стоят милиарди. Зад Баневи стоят стотици милиони. Зад Арабаджиеви, които са изправени пред съда, стоят стотици милиони. Това достатъчно основание ли е да бъдем атакувани, според вас, обърна се Гешев към медиите.\n\r\nЗнам, че на настоящия председател на Комисията по хазарта Александър Георгиев са му повдигнати обвинения, каза още Гешев. Той е направил пълни самопризнания, пълно е съдействал на разследването, прокуратурата ще съобрази тези доказателства, но каква точно ще му е мярката, ще разберете в зала, каза още главният прокурор.\r\n \r\n ", "date": "2020.02.01", "title": "Гешев: Заплатата ми е голяма, идва от гражданите!"}
{"url": "https://www.dnes.bg/crime/2020/02/01/vmesto-zelenchuk-kokain-otkriha-go-na-borsata-v-slatina.437769", "text": "Огромно количество кокаин беше заловено в зеленчуковата борса в Слатина. Кашоните са напоени с наркотичното вещество. Количеството на заловената пратка в ТИР е огромно. Най-вероятно е за милиони левове. Това обяви главният прокурор Иван Гешев, предаде БГНЕС.\r\n\r\n Пратката е пристигнала у нас от страна извън Европейския съюз. Заловеният кокаин е с много високо качество и е около стотина килограма, според предварителната информация.\r\n\r\nГлавният секретар на МВР Ивайло Иванов съобщи, че при акцията са заловени трима души, между които е и бивш директор на Митниците. В момента служители на полицията продължават с огледа на място. Операцията се осъществява под надзора на Прокуратурата.", "date": "2020.02.01", "title": "Вместо зеленчук - кокаин: Откриха го на борсата в Слатина"}
{"url": "https://www.dnes.bg/zvezdi/2020/02/01/sharapova-se-gotvi-za-svatba.437733", "text": "Мария Шарапова даде повод за слухове, че скоро ще мине под венчило. Но няма да е с Григор Димитров, с когото си размениха доста закачки по време на участието им на демонстративен турнир в Австралия по-рано през месеца.\r\n \r\nРуската тенисистка пусна кадър с пръстен в социалните мрежи, което даде старт на клюките за предстояща сватба.\r\n \r\nСпоред „Hello“ бъдещият съпруг е британският президент на компания Александър Гилкс, който е близък приятел с принц Хари.\r\n \r\nКъде и кога ще се проведе сватбата на влюбените – човек може само да гадае, но връзката между спортистката и бизнесмена изглежда е много близка.\r\n \r\nПапараците ги снимаха заедно на почивка, а на един от кадрите Гилкс целуваше нежно задните части на Шарапова.\r\n \r\n\r\n ", "date": "2020.02.01", "title": "Шарапова се готви за сватба?!"}
{"url": "https://www.dnes.bg/eu/2020/02/01/vse-poveche-se-razrastva-koronavirusyt-stigna-i-do-ispaniia.437772", "text": "Испания потвърди първия случай в страната на заразен с опасния коронавирус, след като мъж на Канарските острови беше диагноститциран като носител на зарзата, предава Reuters.\n\n\n\r\nПациентът е бил част от група от петима души, поставени под наблюдение и карантина след като е станало ясно, че те са били в контакт с мъж от Германия, диагноститициран с вируса, по данни на здравното министерство в Мадрид.\n\r\nПървият случай на вируса в Испания беше регистриран малко след като самолет, превозващ 27 европейски граждани от епицентъра на вируса – китайския град Ухан – кацна в Мадрид. Никой от евакуираните от Китай испанци не е проявил симптоми на вируса, но въпреки това те ще останат под карантина и наблюдение в продължение на следващите 14 дни, твърдят от министерството на здравеопазването, съобщава \"Фокус\".\n                    \n                    \n                \n                \n                \n                \r\nСветовната здравна организация обяви епидемията за проблем от международно значение по-рано, след като бяха регистрирани случаи на вируса в над 20 държави, включително Германия, Великобритания и Франция. По последни данни има регистрирани случаи и във Италия, Финландия и Швеция, както и в Русия. Според последните данни от ранните часове на 1 февруари, броят на починалите от вируса е 259 души. Броят на регистрираните заразени с вируса е 11,791 души, като за последното денонощие се е покачил с повече от 2 хил. души.", "date": "2020.02.01", "title": "Все повече се разраства: Коронавирусът стигна и до Испания"}
{"url": "https://www.dnes.bg/zvezdi/2020/02/01/jena-s-porazitelna-prilika-na-megan-markyl.437736", "text": "Меган Маркъл из улиците на Мисури. Възможно ли е?! Това написаха много медии, публикувайки снимки в социалните мрежи. Оказа се фалшива тревога – тя си е в Канада, а жената от кадрите прилича много на нея.\r\n \r\nЧовек може да живее с години и да не знае, че има свой двойник. Е, в този случай Меган Маркъл няма близначка, просто Акейша Ленд – блогърка от Мисури, която е почти на нейните години, има много сходни черти на лицето и често я бъркат.\r\n \r\nОт няколко дни красавицата стана още по-известна след като публикува колаж, в който съпоставя лицето си с това на бившата херцогиня на Съсекс. \r\n \r\nЖената има малко момиченце – 3-годишната Грейсън, която е модел и често се снима в най-различни реклами за деца. За целта ѝ е направила профил в Instagram. \r\n \r\nЛенд бива бъркана с Меган, защото притежава същия цвят на косата като нейния, почти еднакви скули, само носът ѝ е по-остър и няма лунички по бузите. \r\n \r\n\r\n ", "date": "2020.02.01", "title": "Жена с поразителна прилика на Меган Маркъл"}
{"url": "https://www.dnes.bg/stranata/2020/02/01/ivan-geshev-zad-obviniaemite-bojkov-i-vasilev-stoiat-miliardi.437785", "text": "Хибридните атаки срещу прокуратурата идват от олигарсите, които се разследват и се изправят пред съда, и зад които седят милиарди. Това заяви главният прокурор Иван Гешев пред журналистите по време на спецакцията в столичния квартал \"Христо Ботев\".\n\r\n\"То е ясно, че зад обвиняемия Божков стоят милиарди, зад обвиняемия Цветан Василев стоят милиадри. Зад Арабаджиеви - които са изправени пред съда, стоят стотици милиони, те са запорирани. Зад Баневи седят също стотици милиони - запорирани са 200 млн. Цветан Всилев - запорирани са 2 млрд. от антикорупционната комисия. Миню Стайков - запорирани са 150 млн. Това достатъчно основание ли е да бъдем атакувани, според вас?\", попита риторично главният прокурор.\n\n\n\n                    \n                    \n                \n                \n                \n                \r\nИ заключи: \"Време е преходът да свърши. Ние казваме стига и ще видите, че ще го направим\". \"Никой не е недосегаем пред закона. Ако е имало такъв перирод в българската история след 1989 г., той е в миналото. България се променя. Който не го е видял и него е разбрал, ако наруши закона, ще носи последствията и ще бъде изправен пред българския съд\", закани се Гешев, цитиран от \"Дарик\".\n\r\nГлавният прокурор посочи, че става дума, както за социално слаби, и за хора с милиарди. \"Знаем срещу какво се изправяме, знаем, че ще бъдем атакувани, знаем защо сме атакувани, знаем от кого сме атакувани, но ще продължим, защото го дължим на българските граждани. Прокуратурата и държавата го дължат на българските граждани\", обеща той.\n\r\nИ допълни, че това се прави, за да не бъдат обирани хората в домовете си, предвид битовата престъпност, но на прицела са и богатите, които не спазват правилата. Дължим им това тези богати хора, които задържаме да си плащат данъците, защото тези данъци са техните пари. Те са откраднати от българските граждани и не достигат до тях под форма на пенсии, социални придобивки и пътища, подчерта Иван Гешев.", "date": "2020.02.01", "title": "Иван Гешев: Зад обвиняемите Божков и Василев стоят милиарди"}
{"url": "https://www.dnes.bg/stranata/2020/02/01/otkriha-myrtva-mlada-jena-v-shumen.437786", "text": "Млада жена бе открита мъртва в квартира в Шумен. От полицията съобщиха, че около 21.20 часа на 31 януари в квартира на седми етаж в жилищен блок на бул. \"Ришки проход\" в Шумен от приятеля си е намерена починала 28-годишна жена от град Каолиново, предава \"Дарик\".\r\n\r\nДанни за насилствена смърт не са установени, има съмнения, че е починала след удар от ток. Намерена е в непосредствена близост до пералня в жилището.\r\n\r\nДнес се извършва повторен оглед на местопроизшествието. Образувано е досъдебно производство.", "date": "2020.02.01", "title": "Откриха мъртва млада жена в Шумен"}
{"url": "https://www.dnes.bg/sofia/2020/02/01/poklon-pred-jertvite-na-komunizma-stotici-svedoha-glava.437784", "text": "\nДенят на почит към жертвите на комунистическия режим бе отбелязан днес с панихида пред мемориала на жертвите до Националния дворец на културата. На тази дата се навършват 75 години от най-масовото произнасяне на смъртни присъди над политици, наречено \"Народен съд\". \n\n\r\nЗа да почетат паметта на загиналите пред мемориалната плоча на жертвите на комунизма се събраха десетки граждани – близки на потърпевшите, както и хора, непримирими с масовото избиване на българи заради различната им политическа позиция.\n\r\nВ тяхна памет бяха поднесени венци и цветя.\n\r\nРоднини на попадналите в безкрайния списък на безследно изчезналите сведоха глава пред спомена за тях и изразиха надежда никога повече българи да не се изправят срещу свои сънародници.\n                    \n                    \n                \n                \n                \n                \r\n\"Била съм най-потърпевша, защото, въпреки че татко е спасил евреите и помагал на всички, минава Добри Терпешев и разпорежда да ги разстрелят наред. И е обидно за това, че ние сме деца на родолюбиви българи, а в действителност изплащаме невинни грехове\", каза участничка в церемонията пред БНР.\n\r\n\"Тези хора са загинали с надежда да има друга България. Освен това аз помня чувството, липса на свобода\", каза присъстващ мъж.\n\r\n\"Всички тези жертви са от българи. И аз мисля, че още всъщност няма осъзнаване на това, което се е случило и затова не може да има истинска прошка\", добави друг.\n\r\nНа церемонията присъства и председателят на Народното събрание Цвета Караянчева. Тя призова да помним историята и изрази задоволство, че вече учениците в 10-и клас учат за комунистическия режим.\n\r\n\"И днес има хора, и то сравнително млади хора, които мислят, че Народният съд е бил необходим за времето си. Затова е необходимо, даже жизнено важно, на тази дата тук винаги да се събират хора. Да помнят, да не спират да разясняват. Вечна памет на жертвите\", каза тя в речта си.\n\r\nДенят за почит на жертвите на комунизма - 1 февруари, се отбелязва в България за 10-а поредна година, след като бе учредена по инициатива на президентите Желю Желев и Петър Стоянов.", "date": "2020.02.01", "title": "Поклон пред жертвите на комунизма! Стотици сведоха глава"}
{"url": "https://www.dnes.bg/health/2020/02/01/kak-da-se-preborite-sys-stresa-bez-lekarstva.437656", "text": "Силният стрес ни заобикаля навсякъде в ежедневието. Под неговото влияние много хора развиват тревожност и безпокойство, които ако не бъдат контролирани и овладени, могат да прераснат в депресия и други емоционални разстройства. Едно от най-важните неща, които трябва да направим, за да намалим тревожността, е да открием източниците, които ни причиняват стрес и да ги неутрализираме. Невинаги обаче това е възможно, защото стресът е навсякъде около нас.\r\nМожем обаче да се опитваме да въздействаме на тревожността по няколко натурални начина без да включваме успокоителни медикаменти. Необходима ни е силна воля и позитивна нагласа.\r\n\r\nКогато сте разтревожени, дълбокото дишане може да ви помогне да се успокоите. Фокусирането върху нещо друго, различно от моментно настъпващия тревожен пристъп, помага да се откъснете от безпокойството и да насочите вниманието си към релаксираща практика, каквато е поемането на дълбоки глътки въздух през равни интервали от време. Правете това поне 10 пъти, докато се почувствате отпуснати и по-спокойни.\r\n                    \n                    \n                \n                \n                \n                \r\nГоворенето сами на себе си от мнозинството хора се смята за признак на лудост и разклатени нерви. Това не е така, защото този механизъм помага на мозъка да реши дадена задача или да се измъкне от кризисна ситуация. Именно този механизъм помага на децата да се справят с поставена задача. Забележете, че те си говорят сами, докато търсят решението. Говоренето на себе си е като задвижващ механизъм, който ви дава възможност да контролирате ситуацията.\r\n\r\n ", "date": "2020.02.01", "title": "Как да се преборите със стреса без лекарства "}
{"url": "https://www.dnes.bg/stranata/2020/02/01/evakuiraha-chast-ot-umbal-sveti-georgi-v-plovdiv-zaradi-zadimiavane.437787", "text": "Евакуирани са всички хора от два етажа в УМБАЛ \"Свети Георги\" в Пловдив заради силно задимяване вследствие на пожар, съобщиха от пресцентъра на пожарната.\r\nОбщо пет екипа на РДПБЗН-Пловдив са изпратени на сигнал за пожар в здравното заведение.\r\nПо първоначални данни възникнало e запалване в болнична стая на 5-ия етаж. Огънят е потушен незабавно, без да успее да се разпространи. Няма пострадали.\r\nПоради силното задимяване обаче всички хора от 5 и 6 етаж на болничното заведение са евакуирани.\r\nПредстои да бъде изяснена причината за пожара.", "date": "2020.02.01", "title": "Евакуираха част от УМБАЛ \"Свети Георги\" в Пловдив заради задимяване "}
{"url": "https://www.dnes.bg/index/2020/02/01/bliznaci-rak-koi-zodii-umeiat-da-vdyhnoviavat.437745", "text": "Дори и да не вярвате, всеки от нас вдъхновява останалите по определен начин. Неговите действия или бездействие може да са причина за постъпките на някой друг. \r\nСпоред астрологията представителите на определени зодии са по-отворени към чуждите проблеми и имат способността да бъдат духовни водачи за онези, които не могат да открият правия път.\r\n \r\n\r\n \r\n\r\n \r\nТе винаги се усмихват, дори и да ги боли. С миролюбивия си тон печелят симпатиите на всички. Близнаците държат на приятелството. Най-близките им хора знаят, че винаги могат да разчитат на тях. Родените под този знак вдъхновяват най-вече с това, че приемат живота от положителната му страна и никога не позволяват да им развалят настроението с лоши помисли.\r\n \r\n\r\n \r\nТе имат голямо сърце и това е едно от най-добрите им качества. При всяка една ситуация имат силна интуиция, но понякога се лутат между това как е по-правилно да постъпят и какво им диктува сърцето.\r\n \r\n\r\n ", "date": "2020.02.01", "title": "Близнаци, Рак... Кои зодии умеят да вдъхновяват?"}
{"url": "https://www.dnes.bg/obshtestvo/2020/02/01/chetvyrta-stepen-na-risk-obiaviha-u-nas-ne-pytuvaite-do-kitai.437788", "text": "Четвърта степен за риск е обявена като предупреждение към българските граждани да не пътуват до Китай. Това съобщи министърът на външните работи Екатерина Захариева след съвещание при премиера Бойко Борисов.\n\nНяма как да забраним на българските граждани да пътуват до Китай.  Молим ги обаче да осъзнаят високата опасност от разпространение на  коронавируса и да не пътуват дотам поне в следващите няколко седмици,  докато светът не намери решение на проблема, написа премиерът Бойко Борисов в профила си във Facebook.\r\nOще  днес ще затегнем мерките за контрол, така че хората да са сигурни, че  правим всичко възможно. Рискът в момента е много голям, обяви премиерът.\r\n                    \n                    \n                \n                \n                \n                В съвещанието при него участваха още министърът на здравеопазването Кирил Ананиев, на вътрешните работи Младен Маринов, както и представители на компетентните органи, които следят ситуацията с коронавируса.\r\nУчастниците в съвещанието са набелязали редица мерки за опазване на здравето на българските граждани.\r\nИма готовност за обявяване на пета степен на риск другата седмица, която означава забрана за пътуване до Китай.\r\n \r\n ", "date": "2020.02.01", "title": "Четвърта степен на риск обявиха у нас: Не пътувайте до Китай!"}
{"url": "https://www.dnes.bg/stranata/2020/02/01/prolet-posred-zima-rekordi-v-haskovo-i-silistra.437792", "text": "Абсолютен температурен рекорд е отчетен днес в Хасково, съобщиха от местната хидрометеорологична обсерватория. Живакът се е качил до 18,5 градуса, казаха дежурните.\r\nНай-високата измерена стойност досега е била през 1948 година, когато скалата е достигнала 17,4 градуса.\r\nФевруари започна с температурен рекорд в Силистра, показва справка от метеорологичната обсерватория. Измерена е температура 17.4 градуса. Досега на датата 1 февруари най-топло е било през 1948 година - 16.5 градуса.", "date": "2020.02.01", "title": "Пролет посред зима: Рекорди в Хасково и Силистра"}
{"url": "https://www.dnes.bg/notifikacii/2020/02/01/diriat-chetirima-za-obiri-na-benzinostancii.437801", "text": "Въоръжена група, която се е занимавала с обири на бензиностанции, беше установена при спецоперация срещу битовата престъпност в столичния квартал \"Христо Ботев\".\r\nЗадържан е един човек, още четирима се издирват. Полицията разпространи техни снимки с молба всеки, който има информация, да сигнализира на 112. \r\nРазкритата група, освен с обири на бензиностанции, се занимавала с грабежи, кражби и отнемане на моторни превозни средства. Тя е извършвала престъпления не само в София, но и извън страната.", "date": "2020.02.01", "title": "Дирят четирима за обири на бензиностанции"}
{"url": "https://www.dnes.bg/eu/2020/02/01/kolite-na-pregled-na-vseki-dve-godini-a-zashto-shofiorite-ne.437781", "text": "Зад волана нерядко седят хора с крайно отслабнало зрение или епилептици, които прикриват болестта си - в Германия това съвсем не са единични случаи. Лекари апелират за задължителен преглед на шофьорите на всеки 5 години, съобщава .\r\nНай-големият рисков фактор в движението по пътищата не са автомобилите. Най-голямата опасност създават хората зад волана. В това е категоричен Матиас Бибербах - лекар, който от близо 20 години провежда медицинските прегледи на шофьори. След навършване на 50-годишна възраст повечето от водачите на автобуси, таксиметрови и товарни автомобили в Германия са длъжни на всеки 5 години да се явяват на медицински преглед за пригодност за шофиране, а болните от диабет - на всеки 3 години.\n                    \n                    \n                \n                \n                \n                \r\nБибербах е провел стотици хиляди подобни прегледи, равносметката от които е изключително тревожна: \"При всеки осми проверен установяваме здравословни проблеми, които поставят под въпрос годността му да управлява МПС - например високо кръвно налягане, проблеми със зрението или диабет\", казва експертът пред вестник \"Ди Цайт\".\n\r\nИ понеже Бибербах не вярва, че шофьорите на таксита, автобуси или камиони са по-болни от средностатистическия водач на личен автомобил, експертът призовава за въвеждането на редовни прегледи за всички шофьори след навършване на 50 години.\n\r\n\"Това не е дискриминация на по-възрастните шофьори\"\n\r\n„Всеки автомобил в Германия е длъжен да минава на технически преглед на всеки две години - т.нар. ТÜV. Защо това не се отнася също и за шофьорите?“, пита риторично Бибербах. Пред „Ди Цайт“ той уточнява, че това не трябва да се разглежда като дискриминация на по-възрастните шофьори. По-скоро става въпрос за това как да бъде намален броят на пътно-транспортните произшествия.  Според германския лекар, човешкият фактор си остава най-големият риск на пътя, особено ако шофьорът има сериозни заболявания. А както е известно, този риск нараства с напредването на възрастта, припомня Бибербах.\r\nРедакцията препоръчва\r\nКакво трябва да знаете за шофирането с българска книжка в Германия\n\r\nВ Германия теоретичният изпит за книжка може да се провежда на 12 чужди езика, но не и на български. Ако искате това да се промени, подпишете петицията на адвокат Антон Йозов. Тя би помогнала на много българи в Германия. (27.06.2019)\r\nКакво е да си тираджийка? Срещаме ви с Кати\r\nПенсионерът: най-опасният на пътя?\r\nЗащо толкова много хора се провалят на шофьорските изпити в Германия\n\r\nТака ли е наистина? Представляват ли по-възрастните шофьори и по-висок риск на пътя? - пита в своя онлайн-публикация германската обществена телевизия ARD.  Изданието припомня, че правото за управление на МПС в Германия е безсрочно валидно, а законът не изисква повторна на шофьорите с напредването на възрастта. Хората над 65-годишна възраст днес са значително по-подвижни от едно време и карат автомобил или колело до дълбока старост. А заради демографското развитие тяхната роля в уличното движение постоянно нараства. Над 40 милиона души в днешна Германия имат шофьорски книжки, от които 20% са на хора над 65 години. \n\r\nСпоред официалната статистика, през 2017 година близо 75 000 по-възрастни участници в движението по пътищата са били замесени в пътно-транспортни произшествия с причинени наранявания. Но те представляват едва 13% от всички участници в катастрофи. В тази връзка се посочва, че най-големият риск на пътя продължават да представляват начинаещите шофьори, а не възрастните водачи.\n\n\n\n\n\r\nНо друга информация на Статистическата служба сочи недвусмислено, че последните все пак представляват голям рисков фактор: в 74% от катастрофите, в които са замесени и шофьори над 75 години, основни причинители са именно възрастните водачи. Застрахователните компании също виждат у по-възрастните шофьори по-висок риск. Затова и техните автомобилни застраховки излизат по-скъпо - понякога те са двойно по-високи.\n\r\n\"Много от шофьорите, които минават при мен на преглед, са с високо кръвно налягане\", казва Матиас Бибербах и допълва, че това увеличава риска от инсулти или инфаркти по време на шофиране. Всеки десети пък страда от захарна болест, а всеки осми проверен е с нарушено зрение. „При мен идват професионални шофьори, които знаят, че вече не виждат така добре, както преди, и въпреки това не носят очила“, казва експертът. Затова той задава следния въпрос: как е възможно хора, чието зрение е било проверено преди да вземат шофьорския изпит, впоследствие да карат в продължение на десетилетия без никакъв последващ контрол? Има и шофьори, които от 50 години притежават шофьорска книжка, без нито веднъж да са се явявали на повторна проверка. \r\n\n\r\nЗатова Бибербах предлага всички шофьори от 50-годишна възраст нагоре да минават на медицински преглед, започвайки с над 70-годишните. Всеки от по-възрастните шофьори би трябвало да бъде проверяван поне веднъж на 10 години, казва още експертът пред \"Ди Цайт\".   \n\r\nОт началото на тази година в една германска община стартира пилотен проект, който може да се окаже добро решение: от 1 януари 2020 в окръг Оденвалд, провинция  Хесен, всеки водач на МПС, навършил 65-годишна възраст, който доброволно върне шофьорската си книжка, получава 3-годишна пенсионерска карта за обществения транспорт за цялата провинция. По информация на местното радио FFH, до този момент от предложението са се възползвали 90 шофьори.\r\n   ", "date": "2020.02.01", "title": "Колите - на преглед на всеки две години: А защо шофьорите - не?"}
{"url": "https://www.dnes.bg/eu/2020/02/01/sluchi-se-velikobritaniia-izleze-ot-evropeiskiia-syiuz.437592", "text": "Великобритания напусна Европейския съюз след 47-годишно членство!\r\nТова се случи в на 31 януари в 23 часа по Гринуич  (полунощ брюкселско време, съответно 01 часа на 1 февруари бълг. време).\n\r\nТри години и половина след референдума от юни 2016 г., на който британците решиха да излязат от блока на 28-те, ЕС за пръв път загуби държава-членка.\n\r\nТака Великобритания вече е чужда страна за ЕС. Одобреното през последните дни споразумение за оттеглянето й от Евросъюза урежда условията на раздялата и обхваща правата на гражданите, задълженията на Лондон към бюджета на ЕС, преходния срок за договаряне на бъдещите отношения, протоколите за Ирландия/Северна Ирландия, Кипър и Гибралтар.\n\n\r\n                    \n                    \n                \n                \n                \n                Влизането в сила на споразумението поставя началото на преходния срок до 31 декември, с който се дава време на гражданите и дружествата да се съобразят с настъпилите промени.\n\r\nДо края на годината Великобритания ще продължи да прилага правото на ЕС, без да участва при неговото обсъждане и приемане. Преходът може да бъде удължен веднъж за срок до две години, ако двете страни постигнат съгласие за това преди 1 юли 2020 година.\n\r\nДоговарянето на бъдещите отношения между ЕС и Лондон ще започне, след като Европейският съвет утвърди преговорните насоки, предложени от Европейската комисия.\n\r\nНякои практически промени обаче ще се случат още преди края на преходния период. С напускането на 66 милиона британци населението на ЕС ще стане около 446 милиона, а територията му ще намалее с 5,5 на сто. Ако някога Обединеното кралство реши да се върне, ще трябва да премине през обичайната процедура за присъединяване.\n\r\nВ Брюксел свалянето на британското знаме пред Европейския парламент символизира една реална промяна: Великобритания напуска ЕС и се превръща в една от \"третите страни\". Великобритания вече няма да има евродепутати и еврокомисар, британският премиер вече няма да бъде канен на европейските срещи на високо равнище и членовете на правителството няма да участват в министерските срещи. Но Лондон, който е вторият по големина нетен вносител в бюджета на ЕС след Германия, ще продължи да плаща вноски до края на преходния период.\n\r\nПо силата на споразумението за напускане, сключено между британския премиер Борис Джонсън и лидерите на 27-те държави членки, емигрантите, живеещи от двете страни на Ламанша, ще запазят всички права за пребиваване и работа в приелите ги държави до края на преходния период. Живеещите във Великобритания европейски граждани трябва да се регистрират, за да се възползват от тези права. За британците, живеещи в ЕС, процедурите варират в различните страни. Правото на свободно движение ще се прилага до края на декември тази година. Подробностите за реципрочните права ще бъдат договорени след Brexit.\r\n ", "date": "2020.02.01", "title": "Случи се! Великобритания излезе от Европейския съюз"}
{"url": "https://www.dnes.bg/eu/2020/02/01/boris-djonsyn-brexit-ne-e-kraiat-a-nachaloto.437767", "text": "\"Brexit не е краят, а началото на нова страница в британската история. Каквито и да са препятствията по пътя, знам, че ще успеем. Това заяви британският премиер Борис Джонсън към сънародниците си час преди страната му да напусне ЕС.\n\n\n\r\nПо думите му, случващото се е начало на нова ера на приятелско сътрудничество с ЕС\n\r\n \"Тази вечер напускаме Европейския съюз. За мнозина това е удивителен момент на надежда, момент, който те мислеха, че никога няма да настъпи. Много хора, разбира се, изпитват тревога и загуба, а има и трета група хора, вероятно най-голямата, които се безпокояха, че цялата тази политическа препирня никога няма да приключи\", каза премиерът, цитиран от \"Ройтерс\" и БТА.\n                    \n                    \n                \n                \n                \n                \r\n\"Разбирам всички тези чувства и нашата работа като правителство, моята работа, е да обединим тази страна сега и да я поведем напред\", добави той.\n\r\n\"Най-важното, което трябва да се каже тази вечер е, че това не е краят, а началото, мигът, когато пуква зората и завесата се вдига за ново действие в нашата славна национална драма\", отбеляза поетично Джонсън.\n\r\n\"Каквито и да са препятствията по пътя, знам, че ще успеем\", каза премиерът в изявлението си преди излизането на Великобритания от ЕС.", "date": "2020.02.01", "title": "Борис Джонсън: Brexit не е краят, а началото ..."}
{"url": "https://www.dnes.bg/stranata/2020/02/01/bolnici-vryshtat-okolo-30-mln-lv-narushavali-zakona-za-zdravno-osiguriavane.437757", "text": "\r\nБолници ще трябва да върнат близо 30 млн. лева. Това стана ясно от изказване на здравният министър Кирил Ананиев по време на седмичиня парламентарен контрол, предава \"Монитор\".\n\r\nТе са нарушавали Закона за здравното осигуряване и Закона за лечебните заведения в периода 1 януари 2017 – 30 септември 2019 година чрез сключени договори с медицински центрове за дейност на тяхната територия, която покрива изцяло или отчасти тяхната собсвена дейност.\n\r\nОбщата сума на наложени санкции и суми за възстановяване от лечебните заведения е в размер на 29 414 374 лева, каза министър Ананиев.\n\n\r\nЗа 2017-ра те трябва да върнат на Националната здравноосигурителна каса (НЗОК) 9 608 638 лева. Наложената им санкция за 2018 г. е 11 715 399 лева, а към 30 септември м.г. те са в размер на 8 090 337 лева.\n                    \n                    \n                \n                \n                \n                \r\nЗаповедта на касата за глобите е издадена след проверка на бившата Изпълнителна агенция \"Медицински одит\", която вече прерастна в Изпълнителна агенция \"Медицински надзор\". По случаите е работила Върховната касационна прокуратура и Главната дирекция \"Национална полиция\". По случаите са проведени 4- тома от копия на договори. Те се отнасят до 25 лечебни заведения в 14 области на страната\n\r\nНЗОК ще спести 57 млн. лева от първия електронен търг за онколекарствата за болниците, който е завършил в четвъртък, съобщи още здравният министър Кирил Ананиев, като заяви, че процедурата е преминала успешно.\n\r\nПо първоначалните спецификации, стойността на лекарствата щеше да достигне на базата на този търг около 1, 280 млрд. След провеждането на търга бяха намалени тези средства с 57 млн. лева. Това е икономия за бюджета на касата.\n\r\nТова правителство създаде и проведе електронен търг, една мечта на доста други правителства, заяви министър Ананиев.\n\r\nТой уточни, че в търга са се включили от държавните болници, общинските и тези със смесено участие. Ананиев изрази надежда, че скоро ще могат да се включват и частните болници и припомни за законодателната инициатива, която самият той лансира след скандала с лекарствата, заплащани на различни цени в частните и държавните болници. По думите му именно участието и на частните болници в такива търгове ще ограничи тези случаи.", "date": "2020.02.01", "title": "Болници връщат около 30 млн. лв. Нарушавали закона за здравно осигуряване"}
{"url": "https://www.dnes.bg/snimka-na-denia/2020/02/01/slynchevo-i-toplo-temperaturite-stigat-do-18-gradusa.437758", "text": "Днес вятърът ще се ориентира от запад-северозапад, ще е до умерен, в Дунавската равнина и западната част на Горнотракийската низина - временно силен. Минимални температури между 2° и 7°, на места в районите защитени от вятъра – около и малко под нулата. Това съобщи за Агенция \"Фокус\" Георги Цеков, дежурен синоптик в Националния институт по метеорология и хидрология (НИМХ).\r\nВ първия ден на месец февруари ще е предимно слънчево, с повече облаци преди обяд над планините и Източна България. Запад-северозападният вятър постепенно ще отслабва и до вечерта в повечето райони ще стихне. Дневните температури ще се повишат и максималните ще са между 13° и 18°. Атмосферното налягане ще се задържи малко по-ниско от средното за месеца.\n                \n                \n                \r\nНад Черноморието ще преобладава слънчево време, с временни увеличения на облачността в часовете преди обяд. Ще духа слаб до умерен западен вятър. Максималните температури ще са между 12° и 16°. Температурата на морската вода е около 8°. Вълнението на морето ще е 2 бала.\n\r\nНад планините ще е предимно слънчево с повече облаци в сутрешните часове. Преди обяд ще духа умерен, по високите и открити части и временно силен северозападен вятър, който след обяд ще отслабва и ще се ориентира от запад. Максимална температура на 1200 метра – около 10°, на 2000 метра – около 3°.\n\r\nВ неделя за кратко вятърът ще се ориентира от северозапад и температурите относително ще се понижат. Облачността ще е променлива, по-често значителна и на изолирани места ще превали дъжд. Минималните температури ще бъдат между 2° и 7°, а максималните – между 13° и 18°. През първите дни от следващата седмица от запад-югозапад ще се пренасят топли въздушни маси и температурите значително ще се повишат – във вторник на места ще достигнат 20-22°. Ще бъде предимно слънчево.", "date": "2020.02.01", "title": "Слънчево и топло: Температурите стигат до 18 градуса"}
{"url": "https://www.dnes.bg/stranata/2020/02/01/chovek-zagina-sled-kato-vlak-go-blysna-do-gara-strumiani.437771", "text": "Трагичен инцидент е станал снощи в близост до гара Струмяни. Човек е загинал на място след като е бил блъснат от влак пътуващ в посока Петрич, съобщава \"Фокус\".\r\nТрагедията е станала около 20.55 часа на 31 януар, съобщават от МВР - Благоевград. Все още се изяснява самоличността на жертвата. Установява се дали е мъж или жена.\r\n ", "date": "2020.02.01", "title": "Човек загина, след като влак го блъсна до гара Струмяни"}
{"url": "https://www.dnes.bg/politika/2020/02/01/valutniiat-bord-da-padne-komunikacionen-gaf-zaguba-na-obshtestvena-energiia.437751", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Дадена ли беше достатъчна гаранция, че няма да влезем в еврозоната с друг курс, освен със сегашния - 1.95 лева за 1 евро? Защо се появи страх, че валутният борд ще падне, ще има девалвация на лева и \"изяждане\" на спестяванията на българите?\n\r\nБившият вицепремиер и финансист Николай Василев коментира в предаването \"Брюксел 1\", че никой, нито в България, било то правителство или друга институция, нито в Европа, било то ЕК, централна банка или друга институция, дори за миг не е споменавал или си е помислял, че може да променя валутния курс.\n\n\n\n\r\nСпоред бившия вицепремиер, това, което се случи, е нещо като комуникационен гаф. \"Просто начинът, по който беше направен, доведе до неяснота и загуба на обществена енергия\".\n                    \n                    \n                \n                \n                \n                \r\nНиколай Василев вижда в споровете и позитивни страни. \"Изведнъж всички политици в България, от целия политически спектър, за пръв път от 23 г. насам станаха големи фенове на валутния борд, на фиксирания валутен курс. В никакъв случай не биха искали да девалвират лева, във всички случаи искат да влезем в еврозоната с този валутен курс. За мен това е небивал консенсус за последните 23 г.“, коментира бившият вицепремиер.\n\r\nБългария беше в криза 1997 г. и само за 8 г. две правителства от най-голямата криза в новата история на страната вкараха държавата в ЕС.\r\n\"А сега в момента 100 г. ще коментираме една еврозона. Разбирате ли, какво разочарование е това за нашето поколение, хората, които участваха, виждат как в момента има едно безвремие\", допълни Николай Василев.\n\r\nЦялото интервю по темата и още – гледайте в предаването \"Брюксел 1\" в събота, 17.30 часа, по !", "date": "2020.02.01", "title": "Валутният борд да падне? Комуникационен гаф, загуба на обществена енергия"}
{"url": "https://www.dnes.bg/stranata/2020/02/01/ochakvame-dnes-trimata-bylgari-ot-kitai.437774", "text": "Близо 600 европейски граждани в Китай искат да бъдат репатрирани заради коронавирусната епидемия. Очаква се в днес да бъдат у нас и трите българки, които се намират в Китай. Министерство на външните работи и Министерство на здравеопазването са предприели всички мерки да бъде осигурен карантинен период и да бъдат изолирани тримата български граждани в Китай, когато се приберат в България, за да не допускаме по никакъв начин евентуално разпространяване на заразата.\n\n\n\r\n\"И тримата са в добро здравословно състояние и няма никакви данни да бъдат заразени. Единият от тях е жена с двойно гражданство и ще бъде включена по нейно желание в самолет, изпращан от Германия, а другите двама български граждани са в списъка за самолет, който излита от Франция, но всъщност това е европейска мисия\", обясни министърът на външните работи Екатерина Захариева, цитирана от \"Фокус\".\n                    \n                    \n                \n                \n                \n                \r\nМинистърът на здравеопазването Кирил Ананиев поясни, че в самолета, който още отлети до мястото, където ще кацнат във Франция и Германия, ще има медицински екипи, които ще ги придружават до България. \"След като пристигнат вече сме разговаряли и са осигурени всички необходими условия за тяхното приемане и наблюдение във ВМА\", каза Ананиев.\n\r\nБългарските граждани ще бъдат настанени в Катедрата по инфекциозни болести на Военномедицинска академия (ВМА) в стаи със специален достъп. Осигурени са – както за тях, така и за специалистите, които ще ги наблюдават, изолационни костюми, защитни маски и очила. Няма да се допуска контакт със странични лица, докато не премине карантинният период. Информация за състоянието им ще бъде подавана своевременно на средствата за масова информация.\r\nОт петък лабораторията на ВМА разполага и с китовете за генетична диагностика на новия коронавирус 2019-nCoV. Ситуацията с разпространението на вируса се следи непрекъснато. Разработени са планове за реакция и действия, свикан е Кризисен щаб, включващ и военномедицинско разузнаване.", "date": "2020.02.01", "title": "Очакваме днес тримата българи от Китай"}
{"url": "https://www.dnes.bg/stranata/2020/02/01/trifon-zarezan-praznik-na-lozarite-sokolarite-gradinarite-krychmarite.437773", "text": "Трифоновден е православен празник в чест на свети Трифон, който се отбелязва от Българската православна църква на 1 февруари (по Юлианския календар). Традицията пази Трифон Зарезан и на 14 февруари.\n\r\nПразникът е включен към цикъл от три последователни дни, наречени Трифунци — 1, 2, 3 февруари. Те се празнуват както следва: 1 февруари — Трифоновден; 2 февруари — Сретение Господне и 3 февруари — Свети Симеон.\n\r\nНародният празник Трифон Зарезан се почита от лозарите, соколарите, градинарите и кръчмарите. В България е запазено и отбелязването на празника Трифон Зарезан на 14 февруари, предава Нова тв.\n\r\nСвети мъченик Трифон се родил около 225 г. в с. Комсада, близо до гр. Апамия, в малоазийската област Фригия, Римската империя. Родителите на св. Трифон били дълбоко вярващи християни и отрано се потрудили над своето чедо да разгорят в сърцето му любов и преданост към Бога. Трудът на родителите скоро дал своя плод. Свети Трифон бил още дете, когато по негова молитва Бог вършел чудеса.\n                    \n                    \n                \n                \n                \n                \r\nРимският император Гордиан (238-244) не бил християнин, но не преследвал последователите на Иисус. И Бог му сторил милост за това. Той имал дъщеря Гордиана - умна и хубава. За нея идвали видни и прославени момци. Но в това време тя тежко заболяла душевно. Мъченица и терзана, тя се хвърляла в огън, хвърляла се и във вода от мъка. Идвали най-способни лечители, но накрай родителите й се убедили, че за болестта й няма лек. Тя обаче непрестанно повтаряла едно и също: \"Никой не може да ме излекува, освен Трифон.\" Тия думи отдавали на душевното й страдание и ги отминавали без внимание. Но когато нямало вече какво да правят, императорът наредил да се провери навсякъде из империята има ли такъв човек Трифон, който лекува болни, и да го доведат.\n\r\nСв. Трифон тогава бил 17-годишен. Довели го в Рим. И понеже Бог тъкмо чрез него дал изцеление на Гордиана от тая болест, истинността на обясненията му, че живият и истинският Бог, в когото вярват християните, е излекувал девойката, била очевидна за всички. Мнозина повярвали и се кръстили. Императорският дом се изпълнил с радост. Благоволението на императора към християните станало толкова явно, че вече го смятали за таен християнин. Той дарил богато свети Трифон и с благодарност го изпратил у дома му. Но сърцето на юношата било чуждо за богатството, затова той раздал из пътя си всичко на нуждаещите се.\n\r\nСвети Трифон се счита за пазач на лозята и празникът е в негова чест. Имен ден имат: Трифон, Трифона.", "date": "2020.02.01", "title": "Трифон Зарезан - празник на лозарите, соколарите, градинарите, кръчмарите"}
{"url": "https://www.dnes.bg/world/2020/02/01/erdogan-zaplashi-che-turciia-moje-da-zapochne-nova-voenna-operaciia-v-siriia.437760", "text": "Турският президент Реджеп Тайип Ердоган предупреди, че Турция може да започне нова военна операция в Сирия, ако ситуацията в Идлиб не получи скорошно разрешение. По думите му Турция няма да стои като безучастен наблюдател на случващото се в Сирия.\n\r\nТурция не признава и не приема плана на Доналд Тръмп, който ще унищожи Палестина и ще отнеме Ерусалим, категоричен беше Ердоган, пише БНР.\n\r\nТурският държавен глава отново подчерта, че \"Ерусалим е червена линия“ за Турция и допълни:\n\r\n\"Изоставянето на Ерусалим изцяло в израелските кървави лапи ще бъде най-голямо зло не само за живеещите там мюсюлмани и християни, но и за цялото човечество“.\n\n\n                    \n                    \n                \n                \n                \n                \r\nРеджеп Ердоган заяви, че „да бъдат счупени ръцете, протягащи се към джамията „Ал Акса“ в Ерусалим (третото най-свещено място за мюсюлманите) е изискване на вярата и добави, че ако днес тя не бъде защитена, то утре няма да е възможно да се спре посегателство срещу Каабата в Мека (най-свещеното за мюсюлманите място) и срещу Медина. Той призова и християнският свят също да поеме отговорност по въпроса за статута на свещения град, тъй като християните също имат права там.\n\r\nТурският лидер разкритикува редица арабски държави като Саудитска Арабия, Бахрейн, Оман и Обединените арабски емирства за мълчанието им по въпроса за предложения от американския президент план.\n\r\nТурция няма проблем с Израел, но възразява срещу израелските действия против правото и справедливостта, допълни Ердоган. Турският президент прибави, че „разбойническа и терористична държава не може да бъде уважавана.“\n\r\nРеджеп Ердоган съобщи, че по-късно ще разговаря с палестинския президент Махмуд Аббас и с председателя на политическото бюро на радикалното движение \"Хамас“ Исмаил Хания.", "date": "2020.02.01", "title": "Ердоган заплаши, че Турция може да започне нова военна операция в Сирия"}
{"url": "https://www.dnes.bg/za-da-se-razbirame/2020/02/01/kakvo-triabva-da-znaete-za-onlain-vryzkite.437649", "text": "Всяка връзка ни учи на различни неща. Онлайн срещите, чатовете и всички виртуални моменти, които по някакъв начин са довели до връзка наяве, също могат да ви научат на много важни уроци, които да ви помогнат впоследствие да откриете щастието, ако все още не сте. Ето 5 от тях.\r\n\r\nКолкото и да е болезнено, дори да е неприятно и понякога ужасяващо, отхвърлянето всъщност е полезно. Ще ви е нужно малко повече време да го осъзнаете, но наистина е така. Отхвърлянето ви калява. Учи ви на твърдост, на уважение към себе си и на повече взискателност. Кара ви да сте по-придирчиви, което е добре за вас, защото ще избирате по-щателно партньорите си. Освен това отхвърлянето ще ви накара да погледнете по друг начин на себе си, да се анализирате по-дълбоко и да разберете повече за вас самите. Това ще ви е от полза в следващите връзки, защото когато човек познава добре себе си знае точно какво иска и от какво има нужда.\r\n                    \n                    \n                \n                \n                \n                \r\nВ началото след отхвърлянето нормалната реакция, която се проявява при повечето хора е самообвинение. Чудите се къде сте сгрешили и защо е станало така, че не се е получило. Нормално е да си задавате тези въпроси. След като преминете през това, ще стигнете до момента, в който ще осъзнаете, че не всичко е по ваша вина, даже далеч не всичко. Новият начин на мислене, който ще ви връхлети, ще ви отрезви и ще ви помогне да преодолеете това изпитание, излизайки по-силни от него.\r\n", "date": "2020.02.01", "title": "Какво трябва да знаете за онлайн връзките "}
{"url": "https://www.dnes.bg/stranata/2020/02/01/bylgarite-nedovolni-v-ofisa-chesto-smeniat-rabotnoto-miasto.437755", "text": "Българите са склонни често да си сменят работното място. Движението на персонала в нормалните пазарни икономики е в рамките на 5-10%, докато в България по предварителни данни става дума за 18%, обяви председателят на Българската търговско-промишлена палата (БТПП) Цветан Симеонов пред журналисти.\r\n\"Проблемът е най-често срещан в страни с ниска безработица. Търсенето е по-голямо от предлагането, но текучество има и в страни с висока безработица, защото работодателите имат по-голям избор, посочи Симеонов.\n\r\nПри новите форми на бизнес у нас - ИТ индустрията и аутсорсинга - има най-голямо текучество на служители, отчита от практиката си изпълнителният директор на Асоциацията за управление на хората Геновева Бакърджива пред \"Монитор\". Най-често младите търсят други възможности за реализация, докато по-възрастните ги е страх.\n                    \n                    \n                \n                \n                \n                \r\n Заплатата вече не е основен фактор за смяна на работата. Важно е преживяването на служителите на работното място, показват HR проучвания. Мисленето на 20+ годишните служители е желанието за свобода - търсят гъвкавост и възможност за работа от вкъщи. Новото поколение възприема високо стартово заплащане като нещо нормално, но за тях по-важно е да имат кауза, докато за навършилите 30 г. заплащането е все още водещо. При тях има и най-голям ентусиазъм за доказване и постижения. По-възрастните служители, над 55 години, все повече са ценени заради ръста в икономиката и ниската безработица, но и демографските проблеми. Но все още тази категория работещи е потискана масово от работодателите.\n\r\nМайчинството е време за смяна на местоработата или за собствен бизнес според Бакърджиева. Често търсят и възможност за гъвкаво работно време, ако или не - напускат, казва експертът.\n\r\nФирмите инвестират в кадрите си и при напускане им често от тези инвестиции се възползват конкурентни фирми. По-изгодното предложение пречи и на спазване на сроковете за уведомление за напускане, което вреди и на производствения процес, коментира проблема на работодателите Симеонов. Затова и от организацията предлагат въвеждане на принцип на коректност между работодателите при подбора на кадри, за да се намали \"кражбата\" на служители.\r\nРаботодателите са решили да изследват проблема през тяхната призма с 1,4 млн. лева средства от еврофондовете през следващите почти три години. Ще проведат национално проучване на причините за текучеството на работната сила, което ще обхване 6500 респондента. На база данните ще се извърши анализ на факторите, влияещи върху динамиката и трендовете на текучеството по сектори и региони. \"Индекс на риска\" ще измерва честата смяна на работата, който ще бъде достъпен през мобилно приложение. \"Търсят се иновативни инструменти и подходи в страната и в чужбина. Новият инструментариум пилотно ще се тества в най-малко 100 предприятия“, обяви ръководителят на проекта Беата Папазова.", "date": "2020.02.01", "title": "Българите - недоволни в офиса: Често сменят работното място"}
{"url": "https://www.dnes.bg/eu/2020/02/01/svaliha-britanskiia-flag-ot-sgradata-na-es.437770", "text": "Флагът на Великобритания бе снет от сградата на Европейския съвет, където протичат срещите на върха на страните-членки, предава Нова тв. \n\n\r\n\r\nВидеото със снемането на флага е публикувано на страницата на Съвета в Twitter. \"Флагът на Великобритания е махнат от сградата на Европейския съвет, защото страната напуска Евросъюза\", гласи надписа към видеото.\r\nНа него се вижда как служители на институцията снемат британския флаг, а останалите 27 флага остават на мястото си.", "date": "2020.02.01", "title": "Свалиха британския флаг от сградата на ЕС"}
{"url": "https://www.dnes.bg/zvezdi/2020/02/01/ilon-mysk-se-probva-i-v-muzikata-zapisa-pyrvi-dens-singyl.437765", "text": "Американският милиардер Илон Мъск записа първи денс сингъл, съобщи \"Лента\".\r\n\r\nПесента \" Don't Doubt Your Vibe\" е в жанра електронна денс музика и вече може да се слуша в Саундклауд.\r\n\r\nДръзкият предприемач се похвали в Twitter, че е автор на текста и изпълнител на песента. Той публикува в социалната мрежа и снимки от творческия процес в звукозаписното студио на \"Емо Джи рекърдс\", която основа миналата година.\r\n\r\nВ композицията от над 4 минути посланието се изчерпва с две фрази - \"don’t doubt your vibe\" и \"because it's true\".\r\n\r\nНа 1 април 2019 г. основателят на SpaceX и Tesla пусна рап композиция, посветена на горилата Харамбе, убита погрешка в зоопарк в Синсинати, информира БНР.", "date": "2020.02.01", "title": "Илон Мъск се пробва и в музиката: Записа първи денс сингъл"}
{"url": "https://www.dnes.bg/eu/2020/02/01/sled-brexit-kakvo-ochakva-bylgarite-na-ostrova.437768", "text": "На 31 януари 2020 г. в 23 ч. (01 ч. на 1 февруари, българско време) Великобритания напусна Европейския съюз – решение, за което България съжалява, но уважава. Въпреки това връзките на страните-членки от ЕС, включително на България, с Великобритания няма да бъдат нарушени, съобщиха от министерството на външните работи.\n\n\n\n\r\nОт ведомството разпространиха и отговори на най-често задаваните въпроси от българските граждани по повод  Brexit:\n\r\n\n\r\nНа 1 февруари 2020 г. започва т.нар. Преходен период, по време на който трябва да бъдат договорени съдържанието и параметрите на бъдещите отношения с Лондон. Той трябва да приключи на 31 декември 2020 г., но може да бъде удължен с до две години, ако за това има общо съгласие между ЕС и Великобритания.\n                    \n                    \n                \n                \n                \n                \r\n\n\r\nПравилата за пътуване остават непроменени в рамките на Преходния период. Гражданите на ЕС ще могат да влизат във Великобритания с лична карта или със задграничен паспорт.\n\r\nСъветваме сънародниците ни да се снабдят с международен паспорт с биометрични данни, ако планират пътуване до Обединеното кралство след 1 януари 2021 г., тъй като тогава правилата може да бъдат променени.\n\r\n\n\r\nСрокът за подаване на документи за Статут на уседналост във Великобритания е до 30 юни 2021 г. Според последната официална статистика на МВР на Великобритания общият брой на подадените заявления от български граждани за получаване на Статут на уседналост/Временен статут на уседналост е 139 000. България е на първо място по брой кандидатствали по схемата спрямо размера на българската общност в Обединеното кралство.\n\r\nБългария зае тези предни позиции още в самото начало на процеса, благодарение на интензивна разяснителна кампания, осъществена от МВнР и посолството ни в Лондон от края на 2018 г. и през цялата 2019 г. Мисията ни проведе срещи в над 30 града в Обединеното кралство, като поддържаше непрекъснат контакт с гражданите и им оказваше съдействие.\n\r\n\n\r\nДо края на Преходния период няма да има промени в правата на българските граждани във Великобритания, както и на британските граждани у нас. Условията и правилата за работа, търговия, бизнес, обучение, туризъм и др. до неговия край остават непроменени.\n\r\n\n\r\nЕвропейските здравни карти ще продължат да бъдат валидни до края на Преходния период.\n\r\n\n\r\nДействащата в момента схема, позната като \"Roam like at home\", може да продължи да бъде прилагана само, ако има сключени споразумения между българските и британските мобилни оператори.\n\r\n\n\r\nВ рамките на Преходния период правилата за банкиране ще останат същите, както досега. По въпроса за таксите съветваме сънародниците ни да се обърнат към банката, с която работят, тъй като условията за теглене могат да се различават в зависимост от сключения договор.", "date": "2020.02.01", "title": "След Brexit: Какво очаква българите на Острова"}
{"url": "https://www.dnes.bg/index/2020/02/01/receptata-dnes-bialata-ludost-na-pier-diukan.437741", "text": "Според Пиер Дюкан диетата не трябва да е синоним на страдание и строги ограничения. И като доказателство е неговото лично кулинарно изобретение. Десертът носи ексцентричното име „Бяла лудост“ – невероятно сладък, но в същото време нискокалоричен.\r\n\r\n\r\n\r\n\r\n\r\n\r\n\r\n\r\n\r\nИзстискайте сока от четири лимона и настържете кората на един от тях.\r\n                \n                \n                Поставете листата желатин в купа със студена вода за няколко минути, за да набъбне. След това махнете водата.\r\nЗагрейте лимонов сок в малка тенджера, добавете желатина, изварата и стевията. Разбийте белтъците на сняг, добавяйки щипка сол и внимателно комбинирайте двете смеси.\r\nИзсипете сместа в силиконова форма и поставете в хладилник поне два часа.\r\n\r\n", "date": "2020.02.01", "title": "Рецептата Dnes: \"Бялата лудост\" на Пиер Дюкан"}
{"url": "https://www.dnes.bg/stranata/2020/02/01/zapochnaha-s-izgrajdaneto-na-vodoprovoda-kym-pernik.437764", "text": "До средата на февруари се ограничава движението по 1,2-километров участък от третокласния път III-1801 Големо Бучино – Перник, поради изграждането на водопровода на Перник.\n\r\nЗа извършване на необходимите строителни работи се спира движението в участъка от разклона за с. Люлин до отбивката за регионалното депо за битови отпадъци, съобщиха от Агенция \"Пътна инфраструктура\".\n\r\nОбходният маршрут е АМ \"Струма\" – общински път до с. Люлин – път III-802 Дивотино – Перник, предава БГНЕС.\n\r\nНа 28 януари с 56 гласа \"за\" и един въздържал се в лицето на Волен Сидеров, Столичният общински съвет прие спасителния план на държавата за преодоляване на водната криза в Перник.\n                    \n                    \n                \n                \n                \n                \r\nПредложението на правителството бе градът да се снабди с вода от язовир \"Белмекен\", през \"Бели Искър\" и водопреносната мрежа на столицата. Така бедстващият миньорски град ще получи вода за питейни нужди с изграждането на 13.5 км трасе от Мало Бучино до квартал \"Мошино\".\n\r\nПерничани са на воден режим от 18 ноември 2019 г. Първоначално вода беше пускана за 10 часа през деня, след това по 8 часа, а в момента Перник е на режим, при който се пуска вода до гражданите само по 7 часа на ден.\r\n ", "date": "2020.02.01", "title": "Започнаха с изграждането на водопровода към Перник"}
{"url": "https://www.dnes.bg/obshtestvo/2020/02/01/shefyt-na-komisiiata-po-hazart-progovori-napravil-pylni-samopriznaniia.437780", "text": "Настоящият шеф на комисията по хазарт Александър Георгиев е обвинен за длъжностно престъпление, съобщава . По неофициална информация се твърди, че е направил пълни самопризнания и е разкрил престъпни схеми, за които е разследван и бизнесменът Васил Божков.\r\nСъщо така стана ясно, че в Австрия е задържан и един от издирваните по разследването срещу Божков - Борис Бекяров, който е собственик на \"Нове холдинг\".\r\nМеждувременно Специализираната прокуратура внесе в Специализирания наказателен съд искане за определяне на мярка за неотклонение \"Задържане под стража\" на бившия председател на Държавната комисия по хазарта Огнемир Митев. Очаква се насрочване на делото, съобщиха от спецпрокуратурата.\n                    \n                    \n                \n                \n                \n                \r\nСлед операциите от сряда за хазартната сага са повдигнати обвинения на петима души. Четирима от тях били извън страната. Петият обвиняем е бившият шеф на Комисията по хазарта Огнемир Митев, припомня БГНЕС.\r\nДнес се очаква прокуратурата да потвърди информацията, че бизнесменът Васил Божков е заловен в Обединените арабски емирства, предава БНТ. За задържането му стана ясно от думите на главния прокурор Иван Гешев миналата вечер по време на акция в столицата.\n\n\n\r\nЗаедно с Васил Божков са задържани още двама души, като самоличността им не е потвърдена. Главният прокурор съобщи още, че е възможно единият от тях да е от обвиняемите, които се издирват от Интерпол.\n\r\nБизнесменът Васил Божков е с повдигнати седем обвинения и беше обявен за издирване с червена бюлетина на ИНТЕРПОЛ след акция на спецпрокуратурата. Най-сериозното обвинение е за ръководене на престъпна група.\r\n\"Без да е категорично, към момента писмено, имаме информация, че преди няколко часа Васил Божков е задържан на територията на Обединените арабски емирства.\r\nЩе направим всичко възможно да приберем поредния български олигарх, избягал от България. Но трябва да кажа, че това зависи и от съответната държава, където е задържано лицето, той да бъде изправен пред българския съд\", отбеляза главният прокурор Иван Гешев.\n\r\n\r\n ", "date": "2020.02.01", "title": "Шефът на комисията по хазарт проговори: Направил пълни самопризнания"}
{"url": "https://www.dnes.bg/kino/2020/02/01/mejdu-choveshtinata-i-parite-s-momicheto-ot-brest.436514", "text": " Икономически задоволеното общество е заспало за несправедливостите. Това ще ни докаже и режисьорът Еманюел Берко във френската драма \"Момичето от Брест\".\r\nСюжетът се основава на действителен случай, който  добива широк обществен и медиен отзвук през 2007 година. Доктор Ирен  Фрашон констатира, че при пациенти, лекувани с медикамента \"Медиатор\",  се наблюдават различни кардиологични проблеми, редица от които завършили  със смърт.\r\nФрашон започва изследване заедно със свои колеги. С помощта  на получените резултати започва битка срещу фармацевтичен гигант, зад  когото седят и здравните институции. Въпреки това Ирен Фрашон не се  отказва от целите си - проблемният медикамент да бъде изтеглен от  пазара, а засегнатите пациенти да получат обезщетение.\r\n                    \n                    \n                \n                \n                \n                Еманюел Берко създава сурова драма, в която не са ни спестени твърде реалистични сцени, които само допълват документалността в разказаната история. Филмът показва, че светът не се е променил, а битката между съвременния Давид и Голиат е продължена от обикновения човек в борбата му с фармацевтичната мафия.\r\nГлавната роля е поверена на датската актриса Сидсе Бабет Кнудсен. Във филма ще видим още Беноа Мажимел, Шарлот Ламел. Гледайте \"Момичето от Брест\" на 1 февруари от 22.45 часа по телевизия ", "date": "2020.02.01", "title": "Между човещината и парите с \"Момичето от Брест\" "}
{"url": "https://www.dnes.bg/obshtestvo/2020/02/01/borisov-pochete-jertvite-na-komunisticheskiia-rejim.437775", "text": "Винаги съм казвал, че демокрацията и мирът са най-ценните неща в днешния свят, написа в профила си във Facebook премиерът Бойко Борисов.\n\r\nДнес в България почитаме паметта на жертвите на комунистическия режим. Точно на 1 февруари преди 75 години са произнесени присъдите на Първи и Втори състав на престъпния Народен съд.\n\r\n“Радостен съм, че сега българите живеят в разбирателство и взаимно уважение, но това не означава, че не трябва да помним подобни режими в човешката история и поуките от тях”, казва още Борисов и продължава: “Ето защо благодарение на усилията на правителството в новите програми за десетокласниците вече влиза изучаване на комунизма в България”.\n                    \n                    \n                \n                \n                \n                \r\n“Важно е да се знае цялата историческа истина за тоталитарните режими, но още по-важно е никога повече да не ги допускаме и остро да осъждаме всяко посегателство върху достойнството на човека”, посочва министър-председателят и се прекланя пред паметта на жертвите на комунистическия режим.\r\nНа 1 февруари 1945 г. Народният съд осъжда на смърт трима регенти, 67 депутати, министри, генерали и полковници.\r\nПрисъдите са изпълнени на същия ден, припомня БГНЕС. Много от близките на подсъдимите са изселени преди или по време на процеса. Според доклад на Държавна сигурност за девет месеца в страната са изселени 28 131 души и хиляди са убити.\r\nДенят на признателност и почит към жертвите на комунистическия режим се чества на 1 февруари по предложение на президентите на България Желю Желев (1990-1997) и Петър Стоянов (1997-2002).\r\n ", "date": "2020.02.01", "title": "Борисов почете жертвите на комунистическия режим"}
{"url": "https://www.dnes.bg/kino/2020/02/01/seks-scenite-v-kinoto-veche-niama-da-sa-syshtite.437766", "text": "При новите условия, на мястото на снимките ще има специален координатор, който ще взаимодейства с актьорите по въпроси, свързани с интимните сцени. Експертът ще обсъжда с тях какво са съгласни да направят пред камерата и какво не.\n\r\nКоординаторът също ще контактува по тези въпроси с продуценти, режисьори и сценаристи. Той ще говори с тях за всички разголени сцени в предстоящ филм и степента на „разголване“. Освен това експертът ще присъства на репетиции и снимки, за да следи изпълнението на договореното.\n\r\nНововъдението е документирано и публикувано от Гилдията на актьорите в САЩ. Тези правила се въвеждат с цел да се ограничи вероятността от тормоз, както и да се изключват епизоди с неподходящо поведение на актьорите и режисьорите на снимачната площадка, предава БГНЕС.\n                    \n                    \n                \n                \n                \n                \r\nСиндикатът на актьорите е уверен, че новите правила ще направят заснемането на деликатни сцени по-комфортно както за самите звезди, така и за режисьорите.\n\r\nТези мерки са в отговор на скандалите, избухнали поради сексуален тормоз в областта на американското филмово производство. За създаването на такъв регламент започна да се говори с появата на движението #MeToo.", "date": "2020.02.01", "title": "Секс сцените в киното вече няма да са същите"}
{"url": "https://www.dnes.bg/stranata/2020/02/01/borisov-svikva-speshna-sreshta-zaradi-koronavirusa.437782", "text": "Министър-председателят Бойко Борисов ще проведе съвещание във връзка с мерките за ограничаване и разпространение на коронавируса в България, предава БГНЕС.\n\r\nНа срещата ще присъстват вицепремиерът и министър на външните работи Екатерина Захариева, министърът на здравеопазването Кирил Ананиев и министърът на вътрешните работи Младен Маринов.\n\n\r\nОбщият брой на заболелите от пневмония, предизвикана от новия тип коронавирус в Китай, достигна 11 791 души, а починалите станаха 259 души. След като Великобритания, Русия и Швеция вече потвърдиха първите случаи на коронавирус, заразата вече е пламнала във всеки контитент на Земята.\n\r\nДнес се очаква да бъдат евакуирани нашите сънародници, които бяха блокирани в Ухан. Вероятно двама от тях ще пристигнат в България. Трима са пожелали да напуснат Китай, единият от тях обаче е с двойно гражданство и вероятно ще остане в Германия. Веднага след завръщането си в България, те ще бъдат настанени във Военномедицинска академия (ВМА), където ще останат за наблюдение в помещения със специален достъп. ", "date": "2020.02.01", "title": "Борисов свиква спешна среща, заради коронавируса"}
{"url": "https://www.dnes.bg/index/2020/02/01/koronavirusyt-nauchen-eksperiment-ujasiavashto-napomnia-za-nego.437754", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Все повече спекулации за произхода на коронавируса и мащаба на разпространението му в Китай. Каква е реалната ситуация в най-засегнатия град Ухан? \n\r\nОт близо седмица китайският адвокат по човешките права Чен Чиуши е в смъртоносния капан на Ухан. В любителски видеа, които публикува в интернет, той споделя своите впечатления от ситуацията в града. Чиуши обикаля местните болници и разговаря с пациенти, очакващи медицинска помощ. Адвокатът твърди, че хора със симптоми не могат да получат нужната помощ, защото болниците нямат достатъчно бързи тестове за диагностика. \n\n\n\n\r\n\"Прочетох, че са дали на Ухан 10 000 теста. Та тук има десет милиона души! Всяка болница обслужва по 10 000 пациенти\", отбелязва Чиушиу цитиран от .\n                \n                \n                \r\nТранспортната мрежа в Ухан се задъхва, а линейките са само около 120. Чен Чиуши заявява, че китайското правителство го е блокирало от местната социална мрежа WeChat, тъй като разпространява неудобна за властта информация. А медицинският персонал е получил официална забрана за изявления. Самият Чиуши се опасява, че вече може да е заразен със смъртоносния коронавирус. \n\r\n“Страх ме е. Коронавирусът е пред мен. А зад мен - китайските органи за сигурност. Но аз ще се съвзема. Ако все още съм жив в този град, ще продължа да докладвам. Не се страхувам от смъртта. Как мислите - дали се страхувам от Комунистическата партия?”, коментира Чиуши.\n\r\nВниманието привлече и научен експеримент, проведен от института “Джон Хопкинс”, Световната търговска организация и фондацията на Бил Гейтс. През октомври 2019, два месеца преди първия регистриран случай на коронавирус в Китай, се разиграва сценарий, наречен “Ситуация 201”. В него група учени разработват хипотетична епидемия на смъртоносен коронавирус. Паралелите между фикцията и действителността са смущаващи. При симулацията на учените вирусът изчезва след 18-месечна епидемия, като взима над 65 милиона жертви. Финалът остава отворен.", "date": "2020.02.01", "title": "Коронавирусът: Научен експеримент ужасяващо напомня за него..."}
{"url": "https://www.dnes.bg/health/2020/02/01/9-malki-stypki-za-po-zdravi-kosti.437654", "text": "Нашите всекидневни навици могат да навредят или да подобрят здравето ни. Това се отнася и за състоянието на костите ни. Добавянето на листни зеленчуци към менюто, поддържането на здравословно тегло, отказването от тютюнопушенето, са само част от навиците, които ни помагат да подобрим състоянието на костите. Вижте още 9 навика, които имат положително влияние върху тях.\r\nБягането не само се грижи да поддържаме здравословно тегло, но е тренировка с висока интензивност, която подобрява състоянието на костите, тяхната плътност.\r\nУпражненията с леки тежести ще поддържат мускулите ви, но имат благоприятен ефект и върху здравето на костната система.\r\n                    \n                    \n                \n                \n                \n                 Бадеми, кашу, лешници, са добри източници на магнезий, минерал, който подобрява структурата на костите и подпомага усвояването на калций от организма.\r\nТой е важен, за да може организмът ви да усвоява по-добре и калция. Добавете към менюто си повече риба. Тя е богата на витамин D и омега-3, които са важни за костите.\r\n Според някои проучвания, захарта в тези напитки, както и другите нездравословни съставки, които съдържат, могат да повлияят върху нивата на калций в организма.\r\n Ако искате да поддържате здрави костите си, хранете се разнообразно и с повече свежи плодове и зеленчуци, пълнозърнести храни, ядки, млечни продукти и морски дарове. Те могат да подобрят костната плътност, но ще ви осигурят и фосфор, витамин К, витамин В6 и В12 и магнезий.\r\n\r\n ", "date": "2020.02.01", "title": "9 малки стъпки за по-здрави кости "}
{"url": "https://www.dnes.bg/obrazovanie/2020/02/01/vypreki-nedovolstvoto-mon-prashta-audiozapisi-na-chetvyrtoklasnicite.437759", "text": "\r\nВ началото на втория срок до училищата ще бъдат изпратени аудиозаписи с диктовка и примерни бланки за отбелязване на отговорите, за да могат четвъртокласниците да се упражняват за предстоящото им в края на май месец националното външно оценяване. Това обясни образователният министър Красимир Вълчев в отговор на депутатски въпрос относно промените във формата на изпита, които предизвикаха притеснения у част от учителите.\n\r\nВълчев уточни, че ползване на аудиозапис при диктовката и нанасянето на отговорите на отделна бланка цели всички ученици да бъдат равнопоставени, за покажат уменията си при еднакви условия и да бъдат оценени обективно. \"По този начин се избягват говорни проблеми, неточна комуникация и неподходяща сила на гласа при отделни учители и се създават условия диктовката да е прочетена при изпълнение на съответните методически изисквания за четене и диктовка и с темп, съобразен с възможностите на учениците в четвърти клас\", заяви Вълчев.\n\n\n                    \n                    \n                \n                \n                \n                \r\nТой уточни, че диктовката ще се чете по всички правила – първо цялостно, а след това и на смислени части, като се акцентира и върху пунктуацията, тъй като децата все още не са я учили. Сред притесненията на учителите са, че може да настъпи проблем с техниката, но от МОН са предприели мерки и за тези случаи. Ако поради непредвидени обстоятелства се наложи диктовката да се чете от учител, във всяко училище ще бъдат определени хора, които да диктуват на децата. Вълчев допълни, че има многообразие от възможности за възпроизвеждането на звуков файл чрез различни технически устройства. Освен това, от пет години вече училищата получават, размножават и пускат файлове за залите по време на изпитите след седми клас.\n\r\nОтбелязването на отговорите на учениците върху бланка за отговори пък е свързано с начина на оценяване, обясни министърът. Тази година въпросите с избираем отговор от изпита на четвъртокласниците ще се проверяват електронно, за да се оптимизира процесът на работа ще се намали административната тежест на училищата, обясни министърът. „Оценяването на задачите с отворен отговор ще се осъществява дистанционно в електронна среда от учители в цялата страна.“, уточни Вълчев. За целта в началото на втория срок ще бъдат обучени 1500 начални учители, които да знаят как да в електронна среда.", "date": "2020.02.01", "title": "Въпреки недоволството: МОН праща аудиозаписи на четвъртокласниците"}
{"url": "https://www.dnes.bg/knigi/2020/02/01/pochina-izvestnata-avtorka-na-kriminaleta-meri-higins-klark.437779", "text": "На 92 години почина американската авторка на криминални романи Мери Хигинс Кларк.Известната писателка, наричана от мнозина \"кралицата на съспенса4 си е отишла в Нейпълс, щата Флорида, предаде Асошиейтед прес, като се позова на нейния издател.\r\n\r\nМери Хигинс Кларк е родена на 24 декември 1927 г. в Бронкс, Ню Йорк. В биографията й има повече от 50 криминални романа, като голяма част от тях се превръщат в бестселъри и се разпространяват не само в САЩ, но и в Европа. \r\nРаботила е като стюардеса, до момента, в който не сключва брак с Уорън Кларк, от когото има пет деца. Отдавайки се на семейството, тя напуска работа и започва да издава кратки разкази. Става сценарист и постепенно започва да пише и романи.\r\n\r\nСред най-полулярните й са \"Момиченцето на татко\", \"Къщата на спомените\", \"Някои дебне в нощта\", \"Нежни убийства\" и др. Дъщеря й Керъл също е пише криминални романи.\r\n\r\n ", "date": "2020.02.01", "title": "Почина известната авторка на криминалета Мери Хигинс Кларк"}
