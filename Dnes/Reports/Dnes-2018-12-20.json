{"url": "https://www.dnes.bg/notifikacii/2018/12/20/za-10-meseca-chujdite-turisti-prysnali-u-nas-3-4-mlrd.397194", "text": "Над 3,4 млрд. евро са приходите от международен туризъм у нас за периода януари-октомври 2018 г. Те нарастват с 6,8% спрямо същите месеци година по-рано, сочат последните данни на Българската народна банка.\n\r\nСамо за октомври 2018 г. постъпленията от международен туризъм възлизат на над 200 млн. евро, като отчетеното увеличение в сравнение с октомври 2017 г. е 3,6 на сто.\r\n\"Резултатите са много добри и доказват, че вървим в правилната посока. България предлага качествен и разнообразен туристически продукт, което ни позиционира като предпочитана дестинация\", заяви министърът на туризма Николина Ангелкова, цитирана от пресцентъра й.\r\nСпоред нея данните от БНБ за ръст на приходите са били очаквани, тъй като в края на ноември Националният статистически институт съобщи, че повече от 8,423 млн. са чуждестранните туристически посещения в България за периода януари-октомври тази година, а увеличението е с 4,9%.\r\n ", "date": "2018.12.20", "title": "За 10 месеца: Чуждите туристи пръснали у нас €3,4 млрд."}
{"url": "https://www.dnes.bg/akoshtete-vqrvaite/2018/12/20/flirtuvashtata-jena-snishava-glasa-si-s-do-dve-oktavi.397182", "text": "Флиртуващите жени често говорят с по-нисък глас, който може да спадне с до две октави, съобщи в. \"Дейли мейл\".\n\n\n\r\nДрезгавият глас сигнализира сексуален интерес и помага на жената да се открои от околните.\r\nТова подсъзнателно поведение обаче се проявява само когато има голямо съперничество за вниманието на мъжа. Ако той е интересен, но повече от половината дами наоколо не му обръщат внимание, жената говори с по-тънък глас.\n\r\nУчените от университета на Съсекс са наблюдавали 30 души, участващи в бързи срещи.\r\nПо-нежният женски глас е признак за младост и плодовитост. По-ниският обаче, освен интерес и интимност, внушава компетентност, доверие и лидерски качества.\n                    \n                    \n                \r\nМъжете също говорят с по-нисък глас, когато са заинтригувани, пише БТА. \n\r\nИзследването показа също, че жените са по-придирчиви, защото са харесали само една трета от участвалите в срещите, докато мъжете са били заинтригувани от половината дами.", "date": "2018.12.20", "title": "Флиртуващата жена снишава гласа си... с до две октави!?"}
{"url": "https://www.dnes.bg/temida/2018/12/20/specsydyt-alkoholniiat-bos-miniu-staikov-v-aresta.397203", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Алкохолният бос Миню Стайков остава в ареста, това реши Специализираният апелативен съд.\r\nНа предишното заседание Стайков беше докаран в залата в помощна количка. Междувременно, медицинска експертиза трябваше да установи дали състоянието му позволява да остане зад решетките, съобщава \r\nИ днес Стайков пристигна в съда в помощна количка. Според медицинската експертиза обвиняемият е получил инсулт на 31 октомври. Това е предизвикало значителното му влошаване.\r\nСпоред вещото лице и според защитата той трябва да прекара своето лечение под домашен арест и да се съсредоточи върху своята рехабилитация.\r\nСпоред прокуратурата не се налага промяна на неговата мярка за неотклонение. Вместо това той трябва да бъде преместен в болницата в МВР.\r\n ", "date": "2018.12.20", "title": "Спецсъдът: Алкохолният бос Миню Стайков – в ареста"}
{"url": "https://www.dnes.bg/stranata/2018/12/20/bdj-puska-15-400-dopylnitelni-mesta-za-praznicite.397167", "text": "БДЖ ще осигури 15 400 допълнителни места за предстоящите Коледни и Новогодишни празници, съобщават от дружеството.\n\n\r\nЗа тази цел ще бъдат увеличени с допълнителни вагони съставите на някои влакове, които пътуват по основните направления в страната. По този начин националният железопътен превозвач се стреми да гарантира удобното придвижване на своите клиенти по време на празничните дни.\r\nОт утре (21-и декември) до 2-и януари включително, с увеличени състави ще пътуват някои влаковете по основните маршрути в страната.\r\nБДЖ напомня на своите клиенти, че при закупуване на билети за отиване и връщане, могат да ползват от 10% до 30 на сто намаление от редовната цена в зависимост от различните търговски оферти на дружеството.\r\n                    \n                    \n                Клиентите на националния железопътен превозвач могат да получат подробна информация за разписанията на влаковете от служителите на гишетата \"Информация\" и билетните каси в железопътните гари и бюра в страната или на националния информационен телефон 0700 10 200.", "date": "2018.12.20", "title": "БДЖ пуска 15 400 допълнителни места за празниците"}
{"url": "https://www.dnes.bg/index/2018/12/20/ogyn-i-jupel-voinata-mejdu-ceca-i-dragana-s-nova-sila.397132", "text": " \r\nТлеещата война между двете прими на сръбския попфолк Цеца Величкович и Драгана Миркович се разгоря с пълна сила тези дни, след като те се засякоха на снимките на новогодишната програма на Радио телевизия на Сърбия /РТС/. \n\r\nДвете се срещнаха за пръв път от много години насам. \"Опа, добър вечер! Познаваме ли се или не се познаваме? Не знам, ти реши! Аз реших и казах: Добър вечер!, а ти както искаш. Аз нямам подобен проблем\", гласи провокативният разговор между певиците. \n                \n                \r\nСрещата между Драгана Миркович и Цеца Величкович, които въпреки многото предпазни мерки налетяха една на друга по време на снимките, оправда очакванията на феновете, пише сръбското издание \"Ало!\". Тези, които следят отблизо събитията от попфолк сцената, са запознати с факта, че двете не се понасят от дълго време, припомня изданието. \n\r\nМалцина обаче знаят предисторията и защо при срещата си двете певици  говорят изобщо дали се познават или не. \n\r\nВсичко е започнало с Желко Ражнатович Аркан и неговата мисия да направи от тогавашната си приятелка най-голямата сръбска звезда, пише \"Ало!\", позовавайки се на източник, който през 90-те години е бил отлично запознат със случващото се в сръбската попфолк музика. \n\r\n\"Когато Цеца и Аркан започват да излизат, той веднага си намислил да направи от нея най-голямата звезда в Сърбия. Това се е превърнало в негова мисия. На пътя му в онзи момент стояла Драгана Миркович. Лепа Брена и Весна Змиянац по онова време отдавна бяха излезли извън рамките на страната, бяха смятани не само за югославски, но и за балкански звезди. Драгана тогава беше човекът, който трябваше да бъде прескочен, що се отнася до Сърбия\", разказва източникът, разкривайки как се е стигнало до изчезването на Драгана от сцената и шеметния успех на Цеца. \n\r\n\"Аркан е забранил да канят Драгана в предавания. Всички говореха, че наградите на всички конкурси и фестивали са били предварително резервирани. Това се говореше на всяко събитие, но Драгана първоначално не вярваше. Тя мислеше, че не е възможно колежката й да участва в подобни игрички. Мислеше, че ако продължи да работи по същия начин, всичко ще е наред, но времето минаваше и тя разбра, че нещо не е наред и всички я отбягват\", казва източникът на изданието и допълва, че на Драгана й е било много тежко. \n\r\n\"С помощта на съпруга си и на неговите връзки Цеца изплува на върха, а Драгата постепенно изчезваше от сцената. Не се знаеше какво щеше да стане, ако Драгана не се беше запознала с Тони, не се беше омъжила скоро след това не беше занимала да живее във Виена. Когато напусна Сърбия, за нея не беше важно какво се случва, най-важното за нея беше, че публиката, макар и да нямаше подкрепата на медиите, никога не спря да я обича. Тя запази верните си фенове, а имайки прекрасния си съпруг и децата си, подлагането на крак от страна на колежката й нямаше никаква тежест\", казва още източникът на изданието. Според него най-голямото доказателство, че Драгана не е имала лоши мисли, е фактът, че точно тя предложи на Цеца да гостува в нейната телевизия в момента, в който Цеца беше забранена по телевизия \"Пинк\". \n\r\n\"Цеца направи кариерата си точно в тази телевизия. Така беше дълги години, тя имаше специален статут, но всичко се промени след даването на свидетелски показания от страна на Деян Миленкович  Багзи пред Специалния съд, в които той заяви, че Цеца е предложила на Земунския клан да отвлекат Желко Митрович /собственик на \"Пинк\"/. Когато той чул това, забранил Цеца да се появява в неговата телевизия. Тъкмо в този труден за Цеца момент Драгана я покани да гостува по нейната телевизия. Те заедно гостуваха в емисията и това беше най-добрият знак, че Драгана не желае в никакъв случай да си отмъщава за всичко, сторено й от нея. Очевидно обаче Цеца е забравила този жест, когато този труден период в нейния живот приключи\", заключава източникът на изданието.\r\nЦеца Целичкович не остана длъжна и обясни какво се е случило при срещата й с Драгана Миркович. „На записа се чувам по-слабо, защото минавах. Връщах се от снимки, а Драгана седеше до моята гримьорна. Трябваше да мина оттам. Когато някой години наред индиректно коментира негативно и обижда по грозен, перфиден начин, обвинявайки и моето семейство, и мен, и кариерата ми, изобщо не очаквате да ви заговори. Тя направи това, видяхте с какъв тон, със същия тон й беше отговорено. От друга страна, прочетох някои първи страници... Никой на никого не може да подари кариера, нито да бъде виновен на някого за краха на кариерата. Желая на въпросната колежка всичко най-добро, да запише хит и да открие спокойствието през 2019 година“, каза Цеца Величкович. \r\n ", "date": "2018.12.20", "title": "Огън и жупел: Войната между Цеца и Драгана с нова сила"}
{"url": "https://www.dnes.bg/rusia/2018/12/20/putin-se-nasochva-kym-iztoka-trygna-priroden-gaz-ot-arktika.397111", "text": "Новатек, близкият до Кремъл руски газов концерн, започна производството на втечнен природен газ в руската част на Арктика. Сигнал за отдавна пропагандираното пренасочване към Азия.\n\r\nНа един час път със самолет преди Сабета слънцето изчезва от хоризонта. За няколко минути заревото на залеза се отразява в облаците и след това настава тъмнина. Самолетът на Аерофлот каца в най-северната част на Сибир, на полуостров Ямал, в 2 часа следобед, но малко по-късно вече цари непрогледен мрак.\n\r\n\"За последен път видях слънцето преди месец и половина\", разказва сервитьорът Евгений, който работи в столовата на промишленото градче. Слънцето ще се появи отново в края на януари.\n                    \n                    \n                \r\n\"На 25-26 януари празнуваме слънцестоенето\", обяснява геологът Василий. Той е стара \"полярна мечка\", пристигнал на Ямал за първи път през 1982 година. \"Тогава живеехме в палатки при температури 46 градуса под нулата\", спомня си мъжът.\n\r\nНавремето, в съветската ера, геолозите открили газовото поле Южно-Тамбейское, което с оценените си резерви от 1,4 трилиона кубични метра газ става суровинната база за огромния проект за втечнен природен газ Ямал СПГ. Експлоатация на залежите обаче започва едва сега.\n\r\nДори за разбиранията на Ямалския полуостров Южно-Тамбейское е разположено далеч на север - над 71 градуса северна географска ширина. Там, където река Об се влива в арктическото Карско море, а по брега от време на време се появяват полярни мечки, пише  Андре Балин, в. \"Стандарт\", Австрия.\n\r\nТук вече никой не живее в палатки. За седем години Новатек, вторият по големина руски газов концерн след Газпром, издигна върху замръзналата земя завод за втечнен природен газ, построи пристанище, летище и селище за хиляди работници. В градчето, наречено Сабета и разположено по-северно дори от норвежкия Хамерфест, има дори православна църква. Тук има всичко, от което човек се нуждае - ток, топлина, изобилна храна, фитнес зала, интернет. Въпреки това Сабета почти няма постоянни жители. Жилищните сгради са частично населени. Работниците остават за около 30 до 45 дни, след което се връщат \"на континента\" за още толкова време.\n\r\nТук обаче се строи, сондира и товари дори през зимата, или поне докато температурата не падне под минус 32 градуса.\n\r\nТака че при минус 10 градуса за Сабета е сравнително мек декемврийски ден, когато, греещ като коледна елха в мрака, започна работа трети терминал на завода за втечнен природен газ* и заводът заработи с пълния си капацитет. Това се отразява в грохота, с който започват да се пълнят газовите хранилища на ледоразбивача Christophe de Margerie. \n\r\nВИП гостите, сред които премиерът Дмитрий Медведев, основният акционер на Новатек Леонид Михелсон, шефът на Total Патрик Пуяне и икономически делегации от Китай и Япония, проследиха церемонията в общата зала. Има причина за аплодисменти - Ямал СПГ е готов година по-рано от планираното въпреки екстремните условия.\n\r\nМедведев отбеляза насочването към Азия, подчертавайки стратегическата важност на проекта.\n\r\n\"Вече половин век страната ни работи успешно със западните ни съседи, сега влизаме и на азиатския пазар\", каза той.\n\r\nТочно това е стратегическата цел на завода за втечнен природен газ, който струва 27 милиарда долара. Азиатският пазар се оценява като особено доходоносен, тъй като азиатските потребители плащат повече заради отдалечеността си от източниците на суровини.\n\r\nЯмал СПГ може да втечнява 16,5 милиона тона газ годишно. Това се равнява на 23 милиарда кубични метра. За сравнение, по газопровода Ямал-Европа постъпват 33 милиарда кубични метра. Тръбопроводите обаче са неподвижни, а танкерите за втечнен природен газ могат да пътуват по целия свят - благодарение на затоплянето на климата вече е възможно по Северния морски път да се стига още по-далеч, до Китай и Югоизточна Азия.\n\r\nМакар Пуяне да подчерта, че част от газа ще стига и до Европа, а неговият концерн Total държи 20 % от Ямал СПГ, делът на китайците е по-голям. CNPC има 20 %, а фондът на инициативата \"Път на коприната\" - 9,9 %.\r\nОсвен това чрез кредити за основния акционер Новатек китайците си осигуриха дългосрочни договори за огромни количества газ.\n\r\nТова е първият голям проект на Русия, който наистина превръща в действителност реториката на Кремъл за отдавна желаното диверсифициране на енергийните доставки. Построеният от Газпром тръбопровод \"Силата на Сибир\" ще заработи едва през 2019 година.\r\nПочти символичен е фактът, че Новатек излезе пред Газпром и в надпреварата към изтока. По дисциплината \"втечнен природен газ\" концернът, в който акции има и довереникът на Путин Генадий Тимченко, вече е далеч пред трудноподвижния държавен конгломерат Газпром. Михелсон планира да увеличи още капацитета на Ямал СПГ. Освен него мултимилиардерът развива и друг многомилиарден проект - Арктик СПГ-2, на източния бряг на река Об, на Гиданския полуостров. До 2030 година Новатек планира да увеличи производството на втечнен природен газ до 70 милиона тона, посочва Михелсон. Това се равнява на близо 100 милиарда кубични метра - почти два пъти повече от количествата, които газопроводът \"Северен поток\" пренася до Германия.\n\r\nКъм този момент се очаква да бъде увеличена и флотилията от танкери ледоразбивачи. Кремъл иска да построи терминали в Мурманск и на Камчатка, за да могат скъпите ледоразбивачи да се движат само по Северния морски път, след което синьото гориво да бъде прехвърляно на обикновени танкери за пазарите, където е най-скъпо.\n\r\nЩе бъдат необходими още няколко години, докато Русия постигне окончателно диверсификацията на енергийните си доставки. Началото обаче вече е поставено. \n\r\n\r\n/БТА/", "date": "2018.12.20", "title": "Путин се насочва към изтока – тръгна природен газ от Арктика"}
{"url": "https://www.dnes.bg/notifikacii/2018/12/20/desetki-blokirani-letishte-getuik-e-zatvoreno-za-poleti.397205", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Десетки хиляди пътници останаха блокирани над 12 часа, след като летище \"Гетуик\" остана затворено за полети, а причината за това бяха дронове, които бяха забелязани да прелитат над пистата. Засегнати са също полети от и до София.\n\r\nОколо 21:00 часа местно време снощи два дрона са забелязани да прелитат в района на летище \"Гетуик\".\n\r\nЗаради опасения от координирана атака срещу второто най-натоварено летище във Великобритания, властите решават да го затворят. Хиляди пътници остават блокирани точно преди коледните празници след като полетите бяха анулирани. Те прекараха нощта на летището, съобщава \n                \n                \r\nМалко след 03:00 часа тази сутрин работата на летището е възобновена, но само за 45 минути, когато отново дроновете се появяват.\n\r\nСпоред властите прелитането на дроновете е преднамерен акт за нарушаване дейността на летището. Днес по обяд е забелязан още един дрон да преминава през въздушното пространство на \"Гетуик\".\n\r\nДесетки полицаи са мобилизирани да претърсват района, а във въздуха прелита хеликоптер. Авиокомпаниите работят, за да осигурят на засегнатите пътници хотелско настаняване или транспорт за тези, чиито полети са били отклонени.\n\r\nСпоред британското законодателство незаконно е да се летят самолети в рамките на 1 км от границата на летището. Престъплението се наказва с до пет години затвор.\r\n ", "date": "2018.12.20", "title": "Десетки блокирани, летище \"Гетуик\" е затворено за полети"}
{"url": "https://www.dnes.bg/index/2018/12/20/mihaela-fileva-podkrepia-divna-i-zavryshtaneto-i.397146", "text": "Михаела Филева показа, че подкрепя Дивна и решението на младата певицата да се завърне към музиката, чрез публикация в социалните мрежи.\r\nДивна се беше скрила от света в последните 9-10 месеца, тъй като през март катастрофира с автомобила си край Българене.\r\nТогава близката ѝ приятелка, моделът Кристин Илиева, едва не изгуби крака си и впоследствие претърпя много операции.\r\nМихаела Филева написа в Instagram: \"Дивна винаги е била един от малкото положителни примери сред младите български музикални артисти! От талантливо дете, пред очите ни тя се превърна в интелигентна, борбена дама, която преди няколко дни демонстрира на всички ни, точно колко е силна, и се изправи след като целият ѝ свят се бе сгромолясал! Достойна за уважение си, бъди здрава, най-доброто предстои и за двете ви!\".\r\n \r\n", "date": "2018.12.20", "title": "Михаела Филева подкрепя Дивна и завръщането й"}
{"url": "https://www.dnes.bg/zvezdi/2018/12/20/elizabet-vtora-s-novi-otgovornosti-za-megan.397075", "text": "Кралица Елизабет Втора планира да предаде някои от своите задължения на жената на внука си Хари – Меган Маркъл. По този начин тя ще стане по-отговорна кралска особа. \r\nВъпреки че са женени едва от май, Меган вече умело командва Хари, дори го е променила до такава степен, че той и брат му имат противоречия заради нея. Според британските медии, ангажирайки я с повече работа, кралицата цели да \"обуздае\" свободолюбивия ѝ нрав.\r\n \r\nОчаква се графикът на херцогинята на Съсекс да бъде променен през февруари 2019 г., само месец преди тя да роди.\r\n \r\nПо информация на Daily Mail кралица Елизабет Втора се опитва да се сближи с Меган, но и да облекчи ежедневието си. Затова миналата седмица тя се е срещнала с внука си и бременната му съпруга на по чаша чай в Бъкингамския дворец, за да обсъдят заедно с какво Меган може да ѝ помогне. Най-вероятно тя ще подкрепи работата на някои благотворителни организации.\r\n \r\nОсвен Маркъл, с нови отговорности ще се сдобият още Уилям и Кейт.\r\n \r\nМеждувременно бащата на херцогинята продължава да обикаля из медиите и да разказва, че многократно се е опитвал да се свърже с Меган, дори ѝ пишел непрестанни есемеси, но тя не му отговорила нито веднъж.\r\n \r\n\r\n\r\n\r\n \r\n                    \n                    \n                 ", "date": "2018.12.20", "title": "Елизабет Втора с нови отговорности за Меган"}
{"url": "https://www.dnes.bg/akoshtete-vqrvaite/2018/12/20/zodiia-oven-kakvo-gi-chaka-prez-2019-g.397173", "text": "\n\r\nДамите от тази зодия може още отсега да планират почивки и пътешествия. Тези без партньор ги очакват замайващи романи, поне така гласи звездната прогноза. Но пък няма гаранция, че ще има силна и дълга връзка. Във всеки случай натрупването на адреналин е гарантирано!\n\r\nАстролозите съветват да се претеглят плюсовете и минусите и да разберете какво наистина искате да получите от живота. Планетите ще бъдат разположени по такъв начин, че в любовния хороскоп за 2019-а на жената Овен предстоят повече победи, отколкото поражения на интимния фронт. Чарът ви ще бъде толкова силен, че мнозина няма да могат да ви устоят.\n\r\nАко получите предложение да се изкачите в кариерата, трябва веднага да се съгласите. Всяка жена Овен е компетентен, адекватен мениджър с трезвен поглед върху живота. В някои случаи може да имате чувството, че близки или колеги ви лъжат, като съветът тук е да се доверявате на интуицията. Силният ви вътрешен глас ще ви предпазва от грешки.\n                    \n                    \n                \r\nКакво трябва да направи Овенът през 2019 г., за да поддържа здравето си? По правило този зодиакален знак е устойчив на всякакви заболявания, но предпазливостта никога не боли. Според прогнозите на астролозите през второто тримесечие ще бъдете най-уязвими. Ходенето на чист въздух има много добър превантивен ефект.\r\nВижте за Мъже Овен в \r\n ", "date": "2018.12.20", "title": "Зодия Овен: Какво ги чака през 2019 г.? "}
{"url": "https://www.dnes.bg/usa/2018/12/20/kak-amerika-na-pyrvo-miasto-se-prevyrna-v-trymp-na-pyrvo-miasto.397022", "text": "\"Чудесно е, че цените на петрола падат (благодарности, президент Т) - туитна на 25 ноември президентът на САЩ Доналд Тръмп.\n\r\nПо този повод в. \"Вашингтон пост\" цитира Бил Гейтс, който си спомня реплика на Тръмп: \"Тръмп чува, че не Ви харесва какво прави Тръмп\". Според писателката Джоан Роулинг начинът, по който Тръмп говори за Тръмп, \"е ярък пример за трето Тръмплице\". А може би това е знак, че след две години в Белия дом Тръмп се чувства по-комфортно в президентската си идентичност, допуска вестникът.\n\r\nСлед като се поздрави в трето лице за поевтиняването на петрола, Тръмп смъмри централната банка за лихвената й политика. После и страните от Централна Америка, които се опитвали да \"се отърват от някои хора и да ги изхвърлят\" в САЩ, но вината всъщност била на демократите, пише Калина Любомирова от БТА.\n                    \n                    \n                \r\nВ Деня на благодарността, когато източните щати бяха обхванати от силен студ, Тръмп възкликна: \"Бруталният и продължителен взрив на студ може да счупи ВСИЧКИ РЕКОРДИ - а какво стана с глобалното затопляне?\" Асошиейтед прес обясни: Тръмп не прави разлика между времето и климата. Времето е като настроението, което се мени всеки ден. Климатът е като личността, която е дългосрочна.\n\r\nВ кулминацията на протестите на \"жълтите жилетки\" във Франция президентът на САЩ написа в Тwitter: \"Парижкото споразумение (за климата) не работи добре за Париж. Хората не искат да плащат големи суми пари, главно на страни от Третия свят (със съмнително управление), може би за опазване на околната среда. Протести и бунтове в цяла Франция. Те скандират: \"Искаме Тръмп!\" Обичам Франция\".\n\r\nФренският външен министър Жан-Ив Льо Дриан прикани американския президент да не се бърка в делата на Франция и добави: \"Жълтите жилетки не протестират на английски, доколкото знам\". Видеозаписите, публикувани в САЩ, на които хора скандират \"We want Trump\", са били направени месеци по-рано в Лондон, а не в Париж, установи отделът на Франс прес за проверка на фактите.\n\r\nЗа първите две години от мандата си президентът на САЩ успя да разбие установените след Студената война международни отношения - нарече НАТО отживелица и разклати трансатлантическата връзка, поведе търговски войни по всички фронтове, изтегли САЩ от Парижкото споразумение за климата и от ядрената сделка с Иран и готви същото за Договора за ликвидиране на ракетите със среден и малък обсег. \n\r\nДемонстрира пренебрежение към десетилетни съюзници и одобрение към противници като севернокорейския лидер Ким Чен Ун (след като го нарече \"Човекът ракета\"), както и към руския президент Владимир Путин въпреки единодушната оценка на американските разузнавателни служби, че Русия се е намесила в предизборната кампания в САЩ за президентските избори през 2016 г.\n\r\nНа вътрешнополитическата сцена Тръмп си позволи атаки срещу съдебната власт, като нарече \"Обама съдия\" член на районен съд в Сан Франциско, блокирал президентска заповед за забрана на имиграцията, а самия съд нарече \"позор\". В необичайна публична реакция на неспирните нападки на президента срещу федералните съдилища председателят на Върховния съд Джон Робъртс заяви: \"Ние нямаме Обама съдии или Тръмп съдии, Буш съдии или Клинтън съдии. Имаме великолепна група съдии, които дават най-доброто от себе си, за да въздават еднаква справедливост на всички, явили се пред тях. Тази независима съдебна система е нещо, за което трябва всички да сме благодарни\".\n\r\nЕдин от стълбовете на американската конституция е разделението на властите, при което управлението на държавата е поделено между различните видове власт - изпълнителна, законодателна и съдебна - и наред с това всяка от тези власти може да упражнява контрол над другите. Това е т. нар. система на проверки и баланси (checks and balances). Например президентите номинират съдиите в 9-членния Върховен съд, а Сенатът ги утвърждава. Системата се задейства, когато има съмнения дали някоя от видовете власт злоупотребява с правомощията си.\n\r\nДосега законодателната власт - Конгресът, гласно или мълчаливо, подкрепяше президента Тръмп и не прибягваше до проверки и баланси, тъй като неговата Републиканска партия имаше мнозинство и в двете камари - Сената и Камарата на представителите. От началото на 2019 г. това ще се промени, след като на междинните парламентарни избори през ноември 2018 г. Демократическата партия спечели мнозинство в Камарата, а републиканците увеличиха мнозинството си в Сената.\n\r\nСъдебната власт обаче затяга обръча около президента с разследването на специалния прокурор Робърт Мълър за руска намеса в изборния процес през 2018 г. в полза на Тръмп и за евентуален сговор с предизборния му екип. \"Лов на вещици\" и \"Няма сговор\", повтаря Тръмп неуморно в Тwitter за разследването на Мълър.\n\r\nДосега Мълър е предявил обвинения на около 30 души. Най-сериозният случай е с бившия адвокат на Тръмп - Майкъл Коен, който призна, че в предизборната кампания е платил, по нареждане на Тръмп, на две жени в замяна на мълчанието им за интимни връзки, които твърдят, че са имали с тогавашния кандидат за президент. Коен е осъден на три години затвор за нарушаване на закона за финансиране на предизборните кампании. След като бе произнесена присъдата, Тръмп заяви, че никога не е нареждал на Коен подобно нещо.\r\nНо по-застрашителна за президента и обкръжението му е другата линия в разследването на Мълър - дали Тръмп, наричан в съдебните документи \"Individual-1\", е възпрепятствал правосъдието.\n\r\nАко специалният прокурор направи такова заключение, има възможност Конгресът да започне процес за импийчмънт или отстраняване от власт. Процедурата се задейства от Камарата на представителите, а самият съдебен процес протича в Сената. Друга възможност е да се изчака краят на мандата и след като загуби съдебния си имунитет, президентът да бъде изправен пред съда.\n\r\nВ книгата си \"Фашизъм: предупреждение\" бившият държавен секретар на САЩ Мадлин Олбрайт нарича Тръмп \"първият антидемократичен президент\" на модерна Америка. В страна с по-малко защитена демокрация той би се класирал за диктатор, защото натам го тласкат инстинктите му, смята Олбрайт. В други времена тя би била уверена, че такива импулси биват възпирани от американските институции: \"Никога не бих помислила, че на 80-годишни възраст ще започна да се съмнявам в това\", пише тя.\r\n ", "date": "2018.12.20", "title": "Как \"Америка на първо място\" се превърна в \"Тръмп на първо място\""}
{"url": "https://www.dnes.bg/cars/2018/12/20/tova-li-e-nai-bezumniiat-tuning-na-mercedes-s-class.397169", "text": "Има ателиета, които впечатляват с тунинга на Mercedes S-Class, но има и доста шокиращи екземпляри. Например, американското ателие Eurowise превърна стар модел в безумен и нисък хот-род.\r\nЗа основа на това \"творение\" е взет Mercedes-Benz 280 S W108 от 1969 г.  Майсторите от Eurowise не само намалиха клирънса на автмомобила, но снизиха и покрива му. Най-оригиналната част обаче е отварянето на задните врати срещу посоката на движение.\n\r\nИзползваните в салона материали са кожа, велур и карбон. Воланът с три лъча е заимстван от съвременния Mercedes C63 AMG. Освен това се появви централно заключване, електрически стъкла, мощна аудио система и Bluetooth.\r\nСтандартният 2.8-литров \"шестак\" не осигури желаната динамика, така че под капака бе монтиран 5.3-литров Chevrolet V8 двигател Инсталиран и 6-степенна ръчна скоростна кутия Tremec T56, като тази при Corvette и Mustang.\n                    \n                    \n                \r\n", "date": "2018.12.20", "title": "Това ли е най-безумният тунинг на Mercedes S-Class?"}
{"url": "https://www.dnes.bg/temida/2018/12/20/blizkite-na-ubit-koloezdach-v-tyrsene-na-spravedlivost.397187", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nБургаският окръжен съд даде ход на делото за прегазения от пиян шофьор колоездач Евелин Дуков от Царево.\r\nБлизки на 33-годишния мъж се събраха на мирен протест пред Съдебната палата в града с искане за по-тежки наказания на пияни и дрогирани шофьори.\r\nОбвиненият за убийството 60-годишният Владимир Колев от София е карал колата с  2,7 промила алкохол.\r\nСлед като блъска колоездача на изхода на Приморско, той бяга и е задържан по-късно, припомня .\r\nПо време на досъдебното производство той е освободен от ареста и пуснат срещу подписка. Съдът отказа да промени днес мярката му със задържане под стража и постанови \"домашен арест\".\r\nВладимир Колев отказва да се признае за виновен и твърди, че не е бил зад волана.\r\n ", "date": "2018.12.20", "title": "Близките на убит колоездач... В търсене на справедливост"}
{"url": "https://www.dnes.bg/zvezdi/2018/12/20/iznenada-profilyt-na-megan-v-instagram-aktiviran.397170", "text": "Фенове на Меган Маркъл и британското кралско семейство, ползващи Instagram, бяха приятно изненадани във вторник. Рано сутринта, акаунтът на херцогинята бе активиран и хиляди потребители на социалната мрежа влязоха да го разглеждат.\n\r\nЗа съжаление, хората установиха, че Маркъл не е качвала нищо от месеци.\n\r\nВсички снимки и клипове на съпругата на принц Хари можеха да бъдат разгледани за няколко минути. През това време много хора си припомниха как е изглеждала херцогинята преди да стане кралска особа и какво е споделяла в профила си.\n\r\nПо обяд профилът на Меган бе премахнат и на екрана на всеки, който го търсеше, се изписваше надпис, че той е недостъпен поради технически причини.\n                    \n                    \n                \r\nСлед като Меган Маркъл и принц Хари обявиха официално, че са сгодени, тя трябваше да се запознае с кралския етикет и да спре да използва социалните мрежи. В момента нейни снимки се появяват в Twitter, Instagram и Facebook, но те са в официалните профили на британския кралски двор.\r\nВижте още за звездите в \r\n ", "date": "2018.12.20", "title": "Изненада: Профилът на Меган в Instagram – активиран"}
{"url": "https://www.dnes.bg/football/2018/12/20/pogba-izlia-dushata-si-mourinio-me-misleshe-za-glupak.397180", "text": "Халфът на Манчестър Юнайтед Пол Погба изля душата си на първата тренировка след уволнение на Жозе Моуриньо.\r\nНе е тайна, че двамата бяха в много обтегнати отношения през последните месеци. Това породи спекулации, че световният шампион ще напусне \"Олд Трафорд\" още през януари. Името му беше спрягано със завръщане в италианския хегемон Ювентус, както и с Барселона. \r\nРаздялата със Специалния обаче може да промени плановете на Погба за трансфер. \"Моуриньо мислеше, че ще ме накара да изглеждам като глупак и феновете ще се обърнат срещу мен. Но не попадна на подходящия човек\", казал Погба на първата тренировка след раздялата с португалеца, цитиран от The Sun.\r\n \r\nСлед тези думи халфът е бил предупреден от помощник треньора Майкъл Карик, че клубът е по-голям и по-важен от всеки един футболист. Очаква се Погба да бъде глобен, защото веднага след новината за освобождаването на Моуриньо, пусна своя снимка в социалните мрежи със саркастично изражение.\r\n \r\nПубликацията бързо беше изтрита, но не убягна от бдителните погледи. Това накара легендата на Юнайтед Гари Невил да разкритикува френския национал.\r\n \r\n\"Факт е, че двамата бяха в лоши отношения в последните шест месеца, но да танцуваш върху гроба на току-що уволнения мениджър е недопустимо. Жозе загуби работата си, а Погба и обкръжението му не крият емоциите си. Проблемите помежду им са заради егото и липсата на доверие. Погба не смята Моуриньо за добър специалист, докато Жозе пък не вижда в него изключителен играч\", заяви Невил.\r\n \r\n\r\n                    \n                    \n                 ", "date": "2018.12.20", "title": "Погба изля душата си: Моуриньо ме мислеше за глупак"}
{"url": "https://www.dnes.bg/stranata/2018/12/20/babh-proveriava-pazarite-190-kg-hrani-za-unishtojavane.397192", "text": "Общо 762 проверки на пазарите в страната извърши дирекция \"Контрол на храните\" към Българска агенция по безопасност на храните /БАБХ/. \n\r\nТематичната проверка /извън текущия официален контрол/ включва и \"фермерските пазари\", както и обекти за търговия на дребно, предлагащи храни, плодове и зеленчуци, директно от производител до краен потребител, съобщиха от БАБХ.\n\r\nСъставени са 17 акта за установяване на административно нарушение /АУАН/. Четири са издадените предписания за отстраняване на установени нарушения в обекти за търговия на дребно и пазарите на територията на областите в страната.\n\r\nВъзбранени и насочени за унищожаване са над 190 кг храни от животински произход - млечни продукти, месни заготовки и разфасовки и 178 броя яйца неправилно съхранявани и без идентификационна маркировка и придружаващи документи за произход.\n                    \n                    \n                \r\nКонстатираните най-чести нарушения са свързани с предлагане на плодове и зеленчуци без документи за произход и регистрационни карти за земеделски производители, продажба на пресни плодове /ябълки и грозде/ без обозначения за произход и клас на качество, търговия на млечни продукти без идентификационна маркировка, липса на лични здравни книжки на продавачите на щандовете, непълна информация на етикета на пресните плодове и зеленчуци и търговия на храни от животински произход без идентификационна маркировка и без придружаващи документи, доказващи произхода им.\n\r\nПроверките се правят с цел установяване спазването на законодателството за храните, в това число доказателства за произход на продуктите, прилагането на добри практики по време на съхранението, както и проверки за съответствие с изискванията за етикетирането на храните.", "date": "2018.12.20", "title": "БАБХ проверява пазарите – 190 кг храни за унищожаване"}
{"url": "https://www.dnes.bg/temida/2018/12/20/streliaha-uplashih-se-i-izbiagah-zashto-zahari-blysna-policai.397184", "text": "\"Полицаите стреляха по мен много пъти. Бях под стрес, уплаших се и избягах\", каза в Софийския градски съд 23-годишният Захари, който прегази с автомобила си полицай на столичен булевард при опит да бъде проверен, а след това избяга.\r\nИнцидентът стана малко преди полунощ на 15 декември на бул. \"Александър Малинов\" в \"Младост\".\r\nЗахари бил спрян от униформените, защото им се сторил съмнителен. 23-годишният мъж потеглил назад, изминал разстояние от около 2 метра, а след това ударил паркирано \"Рено\".\n\n\r\nСлед това рязко тръгнал напред в посока към тревните площи, а през това време двамата полицаи от патрула се намирали в близост до превозното средство.\r\n                    \n                    \n                Захари се насочил към единия от тях и вместо да спре, директно блъснал с колата си служителя на МВР. От удара полицаят има 5 счупени ребра, таз и десен крак.\r\nПолицаят беше настанен почти незабавно в УМБАЛ \"Света Анна\", където му беше оказана лекарска помощ. Състоянието му бързо беше стабилизирано, но въпреки това дълго време бе с опасност за живота.\r\nВеднага след инцидента Захари зарязал колата си на паркинг в Студентски град и се укрива в продължение на два дни при свой приятел.\r\nВ превозното средство бяха намерени брадви, секири, мачете и други приспособления, както увериха от \"Криминална полиция\" в СДВР. В колата имало и наркотици.\r\nВ хода на делото стана ясно, че Захари е успял да се оттърве и от два пистолета, единият от които газов. Стана ясно също така, че през януари 2016-та мъжът е бил осъждан за разпространение на наркотици.\r\n23-годишният Захари беше заловен в понеделник. По делото в момента работи съдия Доротея Кехайова, която посочи, че няма никакво доказателство след инцидента с блъснатия полицай, по колата на Захари да е била открита стрелба. Нито по автовобила, нито около него са били открити следи от куршуми.\r\nМагистратът определи мярка за неотклонение на 23-годишния обвиняем, който засега остава в... ареста, съобщи , .", "date": "2018.12.20", "title": "Стреляха, уплаших се и избягах... Защо Захари блъсна полицай? "}
{"url": "https://www.dnes.bg/usa/2018/12/20/trymp-vreme-e-nai-posle-drugi-da-se-biiat-v-blizkiia-iztok.397175", "text": "Президентът на САЩ Доналд Тръмп защити решението си да обяви победа над \"Ислямска държава\" и изцяло да изтегли американските войски от Сирия, като каза, че изпълнява свое предизборно обещание, предадоха Ройтерс и ТАСС.\n\n\r\n\"Напускането на Сирия не беше изненада. Водил съм кампания за това години наред, а преди шест месеца, когато съвсем публично заявих, че искам да го направя, се съгласих да остана още известно време. Русия, Иран, Сирия и други са местният враг на ИД. Ние вършехме тяхната работа. Време е да се върнем у дома и да се възстановим. Да направим Америка отново велика\", написа Тръмп в Тwitter.\r\nТой добави, че \"е време най-после други да се бият в Близкия изток\" и че САЩ не държат да са \"жандарма на Близкия изток\".\r\n/БТА/", "date": "2018.12.20", "title": "Тръмп: Време е най-после други да се бият в Близкия изток!"}
{"url": "https://www.dnes.bg/obshtestvo/2018/12/20/malko-no-ot-syrce-deputatska-zaplata-ot-bsp-za-otec-ivan.397185", "text": "5000 лева. Толкова събраха депутатите от БСП за дарение за приюта на отец Иван в Нови хан.  \r\nТрадиционно партиите правят дарения по Коледа, но това на социалистите е една депутатска заплата.\n\r\nОт ноември депутат се разписва срещу 3519 лв. Това обаче е основната заплата на избраниците, а отделно те получават още 10 на сто пари за участие в постоянна комисия. За всяка година трудов стаж те взимат и по 1,6%, т.е. най-възрастните ще се разписват за по над 5000 лв. - точно толкова, колкото дадоха червените за децата сираци от приюта на отец Иван. \r\nИначе от пресцентъра на БСП съобщиха, че дарените средства са за закупуване на храна, дрехи и книги. \r\nИнициативата на депутатите е традиционна, като много от тях помагат на дома и през годината, допълват от партията. \r\nЧервената шефка Корнелия Нинова пък е пожела на децата да бъдат здрави и да се чувстват обичани, а на отец Иван - да има сили да продължава да се грижи за тях. ", "date": "2018.12.20", "title": "Малко, но от сърце! Депутатска заплата от БСП за отец Иван "}
{"url": "https://www.dnes.bg/index/2018/12/20/godinata-v-snimki-ianuari-2018.396750", "text": "\n\r\nПо станала традиция, в края на всяка година екипът на Dnes.bg събира за вас най-интересните и любопитни снимки от отминаващата си година месец по месец.\r\nКакво ни е вълнувало, радвало и ни е карало да се засмеем?\r\nОт днес, до 31-ви декември, всеки ден ще ви представяме избраните кадри за отделните месеци. Започваме с първия месец на 2018-та – януари. \r\nА ако искате да си припомните най-добрите снимки от отминали години може да го .", "date": "2018.12.20", "title": "Годината в снимки: Януари 2018"}
{"url": "https://www.dnes.bg/obshtestvo/2018/12/20/trikyt-na-kupondjiite-kislorodna-voda-po-narkotesta-i.397130", "text": "Кислородна вода - това е трикът на купонджии или наркозависими, които се жабурят, след като са употребили наркотици и са седнали зад волана. Служители на КАТ се сблъсквали с опитите за измама на наркотеста, а с наближаването на празниците и банкетите, случаите зачестявали.\r\n\"Хората, които карат след употреба на наркотици, смятат, че след като се изжабурят с кислородна вода, ще се дезинфекцират или ще си окислят слюнката така, че да излъжат наркотеста. Това обаче не се получава, тъй като уредите ни са достатъчно съвременни и подобни трикове не минават. За нас е важно просто да вземем проба. Могат да пият и бензин, но отново няма да измамят устройството\", категорични са служители от Пътна полиция пред \"Монитор\".\r\n                    \n                    \n                От там напомниха и че вече се водят преговори и се оформят поръчки за 648 хил. лева, които ще отидат за еднократно полеви тестове за дрога. При добро стечение на обстоятелствата ще се доставят и седемвалентни тест-касети за други уреди за дрога, които ще са малко над 1 млн. лева.\r\n\"Подобни модерни устройства и тестове не могат да се излъжат с нищо. Имали сме случаи, когато спираме водачи, които са бледи и почти заспиват зад волана. Оказва се, че не са пили алкохол. Тестовете за дрога обаче излизат положителни. В повечето случаи става въпрос за амфетамини и метамфетамини, които би следвало да превъзбуждат шофьорите. Вместо това обаче те едвам седят зад волана. Впоследствие разбрахме, че пият хапчета за високо кръвно, тъй като по този начин смятали, че ще заблудят теста. Било им обяснено, че ще ходят по-често по малка нужда и така едва ли не ще изпикаят наркотика. Той обаче остава в организма със седмици и е абсурдно да се смята, че с няколко посещения на тоалетната въздействието и следите му в организма ще отминат\", обясниха още експерти.\r\nВъв форуми, които са създадени с цел самопомощ срещу употребата на наркотици, пък показва, че там има още по-налудничави идеи. Потребители се съветват един друг как да заобиколят положителните резултати, когато са зад волана, и така да не влязат в затвора.\r\nВсички се обединяват около идеята, че амониевата силитра, пусната в пробата с урина, ще я разреди до толкова, че да не се хванат следите от употребата на наркотици.\r\n\"Взимаш няколко зрънца от силитрата, която е за наторяване на растенията, и я пускаш без никой да те види в пробата. Гарантирам, че тогава няма как да те заловят\", обяснява един от потребителите във форума за зависими.\r\nДруг пък съветва изпиването на огромни количества прясно мляко, които са от порядъка на 8-9 литра минимум.", "date": "2018.12.20", "title": "Трикът на купонджиите: Кислородна вода по наркотеста... И?"}
{"url": "https://www.dnes.bg/balkani/2018/12/20/rumynskoto-pravitelstvo-ocelia-sled-vot-na-nedoverie.397196", "text": "Левоцентристкото правителство на Румъния оцеля днес след вот на недоверие в парламента, предаде агенция Аджерпрес, цитирана от БТА. \n\n\r\nТри опозиционни партии внесоха вот на недоверие срещу правителството на Виорика Дънчила, който бе озаглавен \"Стига! Правителството Драгня-Дънчила - срам за Румъния!\".\n\r\nЛидерът на парламентарната група на управляващата Социалдемократическа партия (СДП) Даниел Сучу съобщи, че вотът на недоверие е бил подкрепен от 161 парламентаристи.\n\r\nЗа да падне правителството от власт, предложението трябваше да бъде подкрепено от 233 народни представители. Трима парламентаристи гласуваха против вота на недоверие.\n                    \n                    \n                \r\nДепутатите и сенаторите от управляващата коалиция Социалдемократическа партия, Алианс на либералите и демократите и Демократичен съюз на унгарците в Румъния бяха в залата, но не гласуваха, отбелязва Аджерпрес.\n\r\nВотът бе внесен с подписите на 163 народни представители от опозиционните Национално-либерална партия, Съюз за спасение на Румъния и партия Народно движение. Те обвиняваха правителството в недостатъчно финансиране на ключови сектори на икономиката, в провеждане на съдебна реформа, навредила на имиджа на Румъния в чужбина, и в неизпълнение на предизборните обещания.", "date": "2018.12.20", "title": "Румънското правителство оцеля след вот на недоверие "}
{"url": "https://www.dnes.bg/zvezdi/2018/12/20/geri-nikol-na-ski-po-kys-rykav-v-snega.397171", "text": "Докато държавата се тресе кой е концесионер на пистите в Банско, Гери-Никол реши да си направи секси фотосесия в снега.\r\nТя откри ски сезона и не пропусна да се похвали с няколко кадъра в Instagram. Тя позира на бялата писта в цикламен екип, с който привлече вниманието.\r\nПрикова погледите на останалите скиори и с факта, че клинът ѝ е без ръкави, но пък в името на снимката всичко е позволено.\r\nВижте още за звездите в \r\n ", "date": "2018.12.20", "title": "Гери-Никол на ски – по къс ръкав в снега!?"}
{"url": "https://www.dnes.bg/sofia/2018/12/20/utre-otnovo-opasno-mrysen-vyzduh-nad-sofiia.397197", "text": "На 20 и 21 декември директорите на институциите от системата на предучилищното и училищното образование в София трябва да предприемат действия за намаляване на риска от вредните последици за здравето на децата и учениците във връзка с прогнозните критични стойности на емисиите от вредни вещества във въздуха над допустимите норми по данни на НИМХ за територията на София-град.\n Това се казва в заповед от министъра на образованието и науката Красимир Вълчев, публикувана в сайта на Регионалното управление на образованието в София.\n\r\nДиректорите на детските градини и училищата незабавно трябва да уведомят родителите на децата и учениците чрез интернет страниците на детските градини или на училищата, или по друг начин за очакваните прогнозни критични стойности на емисиите във въздуха.\n                    \n                    \n                \r\nПо преценка на родителите децата от задължителното предучилищно образование и учениците, които страдат от доказани хронични белодробни заболявания, може да отсъстват от учебни занятия на 20 и 21 декември по \r\nуважителни причини, се казва в заповедта.\n\r\nВ нея се уточнява, че родителите трябва да уведомят за отсъствията на децата или учениците учителите в детските градини или класните ръководители в телефонен разговор, по имейл или по друг подходящ начин. \n\r\nОтсъствията ще се считат по уважителни причини, ако хроничните белодробни заболявания са вписани в личната амбулаторна карта на детето или ученика, представена в детската градина или в училището. Може да бъде представен и друг медицински документ, доказващ хроничното белодробно заболяване, издаден от общопрактикуващ лекар или от лекар в лечебно заведение.", "date": "2018.12.20", "title": "Утре: Отново опасно мръсен въздух над София"}
{"url": "https://www.dnes.bg/notifikacii/2018/12/20/vodesht-jurnalist-na-shpigel-falshificiral-statii.397164", "text": "Германското списание \"Шпигел\" разкри, че негов многократно награждаван журналист от години е фалшифицирал статиите си, предаде Франс прес.\n\r\nВ началото на месеца 33-годишният Клаас Релотиус е получил наградата \"Репортер на годината\" за статия за млади сирийци, които предизвикали избухналата през 2011 г. гражданска война в Сирия.\n\r\nВ неделя той е подал оставка.\n\r\nРелотиус е бил обвинен от свой колега, с когото е работил по тема при границата на Мексико и САЩ и в крайна сметка признал, че си е измислил цитати и сцени, на които не е присъствал.\n\r\nСмята се, че общо 14 негови статии са били фалшифицирани, включително една за йеменец, който лежал без основание 14 години в Гуантанамо и друга, в която журналистът твърди, че интервюирал родителите на Колин Кеперник, играча на американски футбол, който коленичеше по време на изпълнението на химна на САЩ, за да протестира срещу расовите неравенства.\n                \n                \r\nВ дълга статия по този повод сп. \"Шпигел\" заявява, че е шокирано от тези фалшификации. Според изданието близо 60 статии на Релотиус са публикувани в хартиената му версия или на сайта му.\n\r\n\"Шпигел\" ще проведе разследване, за да установи как тези фалшификации не са били засечени от отдела му по проверка на статиите.\n\r\nМеждувременно Си Ен Ен заяви, че отнема две награди, които е присъдила през 2014 г. на германския журналист Релотиус, предаде Асошиейтед прес.\n\r\nАмериканската телевизия съобщи, че независимата комисия, която преди четири години е присъдила на Клаас Релотиус наградите \"Журналист на годината\" и \"Журналист на годината от печатна медия\", е решила единодушно да го лиши от тях след разкритията за професионалната му неетичност.\r\n ", "date": "2018.12.20", "title": "Водещ журналист на \"Шпигел\" фалшифицирал статии"}
{"url": "https://www.dnes.bg/notifikacii/2018/12/20/deset-raneni-pri-vzriv-na-kola-v-avtobusna-spirka-v-germaniia.397202", "text": "Десет души бяха ранени при врязване на кола в автобусна спирка в Западна Германия днес, предаде Ройтерс, като се позова на полицията.\r\nИнцидентът станал в град Реклингхаузен. Шофьорът на колата и още девет души са ранени. Един от пострадалите е в тежко състояние.\r\nПричината за инцидента засега не е ясна. (БТА)", "date": "2018.12.20", "title": "Десет ранени при взрив на кола в автобусна спирка в Германия"}
{"url": "https://www.dnes.bg/stranata/2018/12/20/84-tvyrdiat-koledata-vkyshti-kyde-shte-sa-drugite-kolko-shte-prysnat.397163", "text": "Осемдесет и четири процента от българите ще празнуват Коледа у дома, а 11 на сто възнамеряват да отидат на гости, показват данни от национално представително изследване на \"Екзакта Рисърч Груп\", проведено в периода 10 - 17 декември сред 1000 души.\n\n\n\n\r\nВ сравнение с миналата година, с 5 на сто намаляват онези, които ще празнуват Коледа в къщи.\n\r\nЕдва 2 процента ще празнуват Коледа в заведение - най-често млади хора на възраст до 30 години. 2,5 на сто отговорят, че няма да празнуват Коледа.\r\nПо домовете си ще прекарат Новогодишните празници 67 на сто от българите, 17 на сто от интервюираните ще отидат на гости, 11% ще посрещат празника в заведение, а 3 на сто ще празнуват на площада.\r\n                    \n                    \n                В сравнение с данните на \"Екзакта\" от декември 2017 г. със 7 на сто намаляват българите, които ще посрещнат Нова година вкъщи.\n\r\nНа Нова година на гости ще ходят предимно хора на възраст между 18 и 40 години, жители на столицата и на останалите градове в страната. В заведение смятат да посрещнат Нова година млади хора на възраст между 18 и 40 години, респонденти с висок жизнен стандарт и жители на столицата.\n\r\n18 процента от участвалите в изследването възнамеряват да пътуват в страната за Коледните празници. Само 2 процента ще отидат в чужбина за Коледа. 80 на сто няма да пътуват - нито в страната, нито в чужбина.\n\r\nНай-често в страната по Коледа ще пътуват хора на възраст между 18 и 50 години, висшисти и жители на градовете извън столицата.\n\r\nВ чужбина за Коледа смятат да пътуват по-често млади хора на възраст между 18 и 30 години, както и българи със стандарт над средния.\n\r\n74 на сто от българите заявяват, че няма да пътуват за Новогодишните празници.\r\nВ сравнение с Коледа, за Нова година с 3 процента нараства делът на българите, които ще пътуват в страната (от 19 на 22 процента). За Нова година в страната ще пътуват предимно млади хора на възраст до 50 години, образовани и заможни респонденти.\n\r\nС 2 процента повече спрямо Коледа са и възнамеряващите да посрещнат Новата 2019 година в чужбина.\n\r\nЕдна пета от анкетираните посочват, че изобщо няма да купуват подаръци за празниците. Също толкова заявяват, че ще вместят подаръците си в сума от 10 до 50 лева. 27 процента отговарят, че са отделили за подаръци сума между 51 и 100 лева. Това е и най-масово посочваната от българите сума за подаръци.\n\r\n9 на сто възнамеряват да отделят за подаръци между 101 и 150 лева, а 12 на сто - между 151 и 200 лева. 10 процента биха дали за подаръци между 201 и 500 лева, а 2 процента - над 500 лева.\n\r\nЖените по-често от мъжете посочват, че могат да отделят не повече от 50 лева за подарък. В малки суми за подаръци се ограничават още най-възрастните респонденти, хората с ниско образование и с ниски доходи, както и жителите на селата.\n\r\nЖителите на градовете на страната (включително и на столицата) най-често посочват, че ще отделят сума между 51 и 100 лева за подарък.\r\nСтоличани са най-често склонни да дават по-високи суми за подаръци - 13 на сто от тях биха заделили от 101 до 150 лева, 14 на сто - от 151 до 200 лева и 15 на сто - от 201 до 500 лева.\n\r\nМъжете твърдят, че ще могат да отделят по-високи суми за подаръци от жените. Най-щедри към своите близки са младите на възраст до 30 години и хората с висок материален стандарт.", "date": "2018.12.20", "title": "84% твърдят: Коледата – вкъщи! Къде ще са другите? Колко ще пръснат?"}
{"url": "https://www.dnes.bg/politika/2018/12/20/dogan-pred-dps-bylgariia-se-nujdae-ot-programen-kabinet.397201", "text": "Форм̀ата за промяна на модела за управление на страната е програмен кабинет за ускорено догонващо развитие на България. Това заявява почетният председател на ДПС Ахмед Доган в словото си пред елита на ДПС на тържеството по случай настъпването на новата 2019 година.\r\nСпоред него от предсрочни избори обаче няма нужда. Нещо повече, дори: \"трябва да направим необходимото управляващите да не претърпят вътрешнопартийна имплозия\".\r\n\r\nПрез последната година и половина релацията управляващи-опозиция, както и  взаимоотношенията между основните институции в лицето на  парламент-правителство-президент имат една обща черта: всички станаха  „майстори на спорта” в печеленето на врагове - лични, партийни и  институционални.\n                    \n                    \n                \r\nНиското равнище на възприемане и разбиране на  политическите реалности избива в пара-политически дебати, които  постоянно се захранват от самопроизвеждащи се скандални ситуации.\n\r\nТвърде  далеч сме от нагласата, че Политиците трябва да продуцират събития, а  не да вървят след тях. Когато Улицата започва да инициира промени в  политическото статукво, значи нещата са изпуснати и е вече твърде късно.\r\n\n\r\nЕдин  от най-тревожните факти в най-ново време е обстоятелството, че ние  изобщо не се трогваме от перманентното ни изоставане от темповете на  развитие на ЕС. Просто го приемаме за даденост, която може да се завещае  на следващите поколения.\n\r\nДалеч сме от разбирането, че  нарастващата бедност е основна причина за увеличаването на престъпността  и корупцията. Бедността води до опасно преструктуриране на обществото,  радикализира недоволството и маргинализира целия елит на държавата.\n\r\nНе  ни е приятно дори да се позамислим, че от началото на прехода милион и  половина български граждани са напуснали страната. И според различни  социологически проучвания още един милион са в очакване да сторят  същото. През последните десет години има драстичен спад на  чуждестранните инвестиции с 85%. Шокиращ е фактът, че не само бедните  търсят препитания в чужбина. И българските бизнесмени бягат от страната и  инвестират в други страни. Защо?\n\r\nОсновна причина за това е  изкривеният ангажимент на държавата към икономиката на страната.  Държавата не може да си позволи лукса да бъде само наблюдател и \"нощен  пазач\" на стопанския живот на страната. Погрешно поднесената  неолиберална концепция за тотална дерегулация на новородената пазарна  икономика я осакати. Сега нямаме нито пазарна икономика, нито свободна  конкуренция, нито сериозен държавен ангажимент в икономиката. Държавата  се оттегли от стопанския живот на страната, но продължава да се вживява в  ретроградната си роля на основен работодател и санкциониращ фактор на  бизнеса.\n\r\nТова състояние на \"разкрачен стоеж\" на държавата към  българската икономика не е от вчера. Тази матрица ѝ се зададе с  приватизацията на основните стопански активи и наложеният валутен надзор  на страната.\n\r\nЛипсва ни утвърдено разбиране, че държавната  администрация не създава блага и икономически растеж, а я прави  икономиката, и най-вече българските работодатели.\n\r\nТъкмо затова  полюсите на зависимост трябва да се променят драстично: бизнесът  определя политиката, а не обратно. Защото държавата като главен  инструмент на политиката е надстройка на икономическата база на  обществото.\r\n\n\r\nОсновната роля на държавата е да създава  законодателни и административни условия за привличане и правене на  реални инвестиции, които увеличават брутния национален продукт.  Данъците, акцизите и таксите са реалните приходи на държавния портфейл.  Държавата не трябва да се прави на вездесъщ бизнесмен. Но държавата  трябва да има пряк ангажимент като основен приоритет да насърчава  инвестициите и да разширява пазарната ниша на българския бизнес, а не да  превръща страната в периферен пазарен сегмент на чужди производители.\n\r\nКрайната  необходимост от повече държавност в икономиката не е протекционизъм.  Правят го всички европейски страни с развити икономики. Това е основен  приоритет на държавата в условията на пазарна икономика и демокрация.  Още по-точно - в условията на изграждане и утвърждаване на реална  пазарна икономика и на пазарна демокрация, плюс социална справедливост  по евростандарти.\n\r\nВ този европейски и национален контекст  стратегически приоритет на България е ускореното догонващо развитие  спрямо средния стандарт на ЕС. Ние трябва да имаме три пъти по-бърз  растеж спрямо средноевропейското нарастване на брутния продукт на глава  от населението. Паднем ли под 6%, е индикация, че нещата не са подредени  както трябва. И най-неприятното е, че с още едно поколение се обричаме  да бъдем най-бедната страна в ЕС.\r\n\n\r\nНито една партия няма  необходимия политически и експертен капацитет за постигането на тази  стратегическа цел. Но българският парламент като цяло има този ресурс.  Защото \"обединението прави силата”!\n\r\nТова обстоятелство ни  определя и източника, и формата за промяна на модела за управление на  страната: Програмен кабинет за ускорено догонващо развитие на България.  Изрично подчертавам, че промяната на „модела” не предполага смяна на  „системата”, която е заложена в Конституцията на страната. Промяната на  модела на управление по нов начин реорганизира властовата система на  държавата, съобразно консенсусно възприетата стратегическа цел за  ускорено развитие на България.\n\r\nПолитическият статус на  парламентарния програмен кабинет няма нищо общо и със служебното  правителство, защото в него се включват всички партии, които са влезли в  Народното събрание с ясно дефинирани цели за десетина и повече години, и  с отчитане на нововъзникващи ситуации и проблеми.\n\r\nПарламентарните  избори определят правото и тежестта на участие на политическите сили в  състава на Програмния кабинет. Явно е, че има необходимост от засилване  на институционалния, експертния и на гражданския контрол. Разбира се, на  първо място е нужно изграждането на сравнително цялостен \"работен”  проект с динамични параметри за ускорено развитие на страната по  приоритети и сектори.\n\r\nПрограмният парламентарен кабинет за  ускорено догонващо развитие е сериозен тест за това - доколко сме узрели  и готови да надмогнем нашето партийно-политическо его и да направим  нещо съществено за стандарта на живот на хората. Да им покажем, че има  светлина в тунела!\n\r\nНа евроизборите, на местните избори и на  следващите парламентарни избори (редовни или предсрочни) всяка партия да  представи проект за ускорено развитие на страната, които да предизвикат  обществен дебат.\n\r\nКъм днешна дата обществото и държавата нямат  нужда от предсрочни парламентарни избори. Нещо повече, дори: трябва да  направим необходимото управляващите да не претърпят вътрешнопартийна  имплозия.\r\n\r\n\r\nМигрантската вълна към Европейския съюз, която \"постави на критично изпитание базовите ценности на европейската културна и мисловна история: разумност, свобода, отговорност, толерантност, стабилност, сигурност, солидарност и социална отговорност.\"\n\r\n\"Мигрантите предизвикаха срив на мултикултурността и криза на толерантността. Стана ясно, че прагът на \"търпимостта и толерантността” пада рязко, ако определено политическо събитие нарушава комфорта на \"гостоприемника”. Последствията от тази ситуация са генериране на недоволство и негативизъм към различието и другостта. За да „бъде в час” с актуалното публично пространство Политиката се превърна в ситуативна игра за търсене временни баланси за потушаване на социалното недоволство и напрежение. Това е обща политическа реалност в ЕС.\"\n\r\nЕС търси изхода от тази ситуация в предпоставянето на гъвкавата разумност за правене на различни политики. Но \"връщането” към политическия Разум, като фундамент на европейската модерност, означава необходимост от обща визия за света плюс продуциране на общоприемлив ред, включително и на световен ред. А готов ли е ЕС за подобен ангажимент към себе си и към света?\n\r\nВ този ред на мисли и Свободата копнее да бъде „разумна свобода”. В противен случай Улицата ѝ зове другото лице на неразумност, ситуативност и емоционалност… Защото Свободата знае от опит, че може да бъде и помитащ всички деструктивен субект на безредието…\r\n\n\r\nОт гледна точка на този актуализиран портал на възприятието през последните 5- 6 години се забелязва тенденция за смяна на визията и модела за развитие на света: от отворен свят и преобладаващо позитивен за мир, добросъседство, просперитет, качество на живот, права и свободи на човека, насърчаване на интеграционните процеси, към затворен свят, борба за надмощие, демонстрация на нови военни технологии, превъоръжаване, териториални претенции, превръщането на ембаргото в геополитически инструмент за натиск, криза на толерантността.\n\r\nСветът става все по-неопределен и непредвидим с очевидно увеличаване на рисковите полета и санитарните зони в планетарен мащаб. И това се случва при занижени опции за конфликтност между обществото и държавата и между отделните съперничещи се държави.\n\r\nТова е видима тенденция не само за нестабилност и несигурност, но и общо внушение за събуждане на духа на Злото в широкия и тесния смисъл на думата. А посветените знаят, че Злото има много по-дълбоки корени в човешката същност от Доброто…\n\r\nТова състояние на глобалната социо-културна среда допълнително подсилва с агресивен негативизъм човешките взаимоотношения, въплътен в завистта, користта, алчността и омразата. Меркантилизмът е на път да погълне хуманизма. Набъбващият евроскептицизъм увеличава недоверието към основните европейски ценности, респективно и към всички политически партии. Поставя се под въпрос „обществения договор” между партии и избиратели, което рефлектира пагубно върху самата същност на представителната демокрация. Политическата субектност на основните институции и на системните партии се тресе, което създава предпоставки за превръщането на Улицата в основен играч в Политиката.\n\r\nТова обстоятелство създава благоприятна почва за посявка и избуяване на популизмите и национализмите, които обезпокоително се ситуират в европейското политическо пространство.\n\r\nОт това най-общо проспектиране на обратите на политическото време без анализ ни става ясно, че България не прави изключение от него.", "date": "2018.12.20", "title": "Доган пред ДПС: България се нуждае от Програмен кабинет!"}
{"url": "https://www.dnes.bg/akoshtete-vqrvaite/2018/12/20/obidite-ovenyt-otvryshta-na-udara-telecyt-misli.397151", "text": "Няма човек, който да не е бил обиждан в живота си поне веднъж. Ето и как всеки от зодиакалните знаци реагира, когато някой каже нещо лошо за него, наскърби го и започне да го напада.\r\n\r\n \r\nКогато някой ги обиди, те отвръщат на удара. Стават много агресивни и ще нападнат човека срещу тях. Не стоят мирно, реагират бурно и ще кажат нещо още по-обидно.\r\n \r\n\r\n \r\nЗависи каква е обидата. Ако е нещо не толкова важно и което не вълнува много Телците, те едва ли ще отвърнат. Ако става въпрос за нещо ценно и важно за тях - ще избухнат.\r\n \r\n\r\n \r\nОбикновено решават, че не си струва времето, енергията и усилията да отвръщат на някого и да започват да спорят. Не се обиждат и продължават напред.\r\n \r\n\r\n \r\nТе приемат всичко много лично и се обиждат от много дребни неща. Ще анализират, ще мислят защо нещо им е казано, ще са наранени, ще плачат. После ще са гневни и ще опитат да отмъстят.\r\n \r\n", "date": "2018.12.20", "title": "Обидите: Овенът отвръща на удара, Телецът мисли..."}
{"url": "https://www.dnes.bg/notifikacii/2018/12/20/gripyt-nastypva-pikyt-se-ochakva-v-kraia-na-ianuari.397193", "text": "Има ръст на острите заразни заболявания през изминалата седцмица, съобщиха от Министерството на здравеопазването.\r\nПрез изминалата, 50-та седмица, са регистрирани 4982 случая срещу 4450 случая за предходната 49-та седмица.\r\nОбщата заболяемост от грип и ОРЗ за страната през 50-та седмица достигна 130.63 на 10 000 души, срещу 116.68  на 10 000 души за 49-та седмица.\r\nОбластите с регистрирана по-висока от средната за страната заболяемост са: Силистра, Стара Загора, София град, Бургас и Видин.\r\nС настъпването на коледно-новогодишните празници, зимната ваканция на учениците и свързаното с тях струпване на много хора на закрити пространства се създава допълнителна възможност за разпространението на грипната инфекция.\r\n                \n                Най-вероятно в края на януари и началото на февруари следващата година в някои от областите ще бъдат достигнати епидемични стойности.\r\nСъгласно данните от изследваните проби в Националната референтна лаборатория \"Грип и ОРЗ\", НЦЗПБ в момента в страната циркулират паралелно два щама на грипния вирус: A(H1N1)pdm09 и A(H3N2).\r\nПрез 2018 г., в изпълнение на ангажиментите по осигуряване на ваксини за задължителни и целеви имунизации и реимунизации за българските граждани и в съответствие с изискванията на Наредба № 15 за имунизациите, Министерство на здравеопазването сключи договори за всички видове биопродукти за двугодишен период на обща стойност 60 млн. лв.\r\nТова гарантира по-голяма предвидимост и стабилност на доставките. Към момента са доставени всички заявени количества по договорите, което създава обезпеченост и сигурност при изпълнение на Националния имунизационен календар. Количества ваксини регулярно се разпределят на Регионалните здравни инспекции или директно на общопрактикуващите лекари за обхващане на подлежащите лица, допълват от министерството.", "date": "2018.12.20", "title": "Грипът настъпва, пикът се очаква в края на януари"}
{"url": "https://www.dnes.bg/snimka-na-denia/2018/12/20/predi-goliamoto-praznichno-pytuvane-gradusite-trygvat-nagore.397152", "text": "Затопляне на времето предстои от утре в дните преди и около Коледа, сочи  на НИМХ-БАН.\n\r\nВ петък, последният работен ден преди празниците, ще има временни увеличения на облачността, но ще остане почти без валежи. По-късно през деня и до вечерта над много райони на страната за кратко ще се изясни. \n\r\nЩе се духа слаб югозападен вятър. Минималните температури ще са предимно между минус 6 и минус 1 градуса, максималните, в по-голямата част от страната, ще са между 3 и 8 градуса, на места покрай Дунав малко по-ниски - около 0 градуса.\n\r\nНад Черноморието облачността ще е променлива, с по-съществени намаления привечер. Ще духа слаб югозападен вятър. Максималните температури ще са 4 - 7 градуса, вълнението на морето ще е 2 бала. Температурата на морската вода е 7 -8 градуса.\n                \n                \r\nНад планините през деня ще има временни увеличения на облачността, но ще е почти без валежи. По-късно облачността ще намалява и вечерта ще е предимно ясно. Ще духа до умерен вятър от запад-югозапад. Максималната температура на височина 1200 метра ще е около 6 градуса, на 2000 метра - 0 градуса.\n\r\nВ събота и неделя ще духа умерен и временно силен вятър от запад-северозапад. Ще има променлива облачност, но само на изолирани места в Северна България ще превали слаб дъжд. \n\r\nЗатоплянето ще продължи и в неделя максималните температури ще бъдат между 8 и 13 градуса, а минималните - между 0 и 5 градуса. В началото на следващата седмица на места градусите ще стигнат дори до 15.\r\n ", "date": "2018.12.20", "title": "Преди голямото празнично пътуване: Градусите тръгват нагоре"}
{"url": "https://www.dnes.bg/index/2018/12/20/do-mramornite-planini-i-zlatniia-most-bez-budilnik-iz-vietnam.397160", "text": "\r\n\r\n\r\nДокато в София снегът и ледът са превзели тротоарите и ежедневието ни, на половин свят от нас, в Дананг, градусите са по-близо до 30-те. \r\nГрадът съчетава най-доброто от два свята - разположен е на брега на Южнокитайско море, но досами града се намират Мраморните планини. \r\n                \n                Живописните върхове са точно пет и са наречени на петте елемента - Thuy Son - вода, Moc Son - дърво, Hoa Son - огън, Kim Son - метал и Tho Son - земя. Естествено, гледката, която се разкрива от върха си струва, но самата планина също крие някои изненади. В мрамора са се образували естествени чудати пещери. \r\nОбиколката продължава с посещение в Cham Museum. Той е посветен на местните хора Чам, чиито начин на живот е много близък с този на индийците. Музеят е построен от френските колонизатори на Виетнам и е събрал най-богатата колекция от скулптури на племето Чам. \r\nИ от природата и историята - към постиженията на съвремието. В края на деня посоката е моста Thuan Phuoc, висящият мост, който минава над река Хан. \r\nВ района се намират и Бана Хилс. До самия връх се стига с въжена линия, а там също има... забавления за туристите. \r\nКулминацията на посещението разбира се е небезизвестният Златен мост в Бана Хилс. Тойт беше открит през юни тази година и със сигурност вече сте виждали негови снимки - две каменни ръце държат тънка златна нишка - мостът. \r\nСредновековният град Хой Ан е поредната забележителност на Виетнам, която не бива да се изпуска. Градът е част от Световното културно наследство на ЮНЕСКО. В миналото е бил село, сгушено край река Ту Бон, а днес е широк търговски и туристически център. Още преди векове тук търговци от Китай, Япония и Виетнам са продавали продукцията си. \r\nХой Ан е успял да запази част от типичната си архитектура, а пазарът на града е буквално замръзнал във времето. Може да се намери всичко - от плодове и подправки, до кошници и посуда. \r\nВече е ясно: ", "date": "2018.12.20", "title": "До Мраморните планини и Златния мост: \"Без будилник\" из Виетнам"}
{"url": "https://www.dnes.bg/usa/2018/12/20/politicheskata-korektnost-omryzna-na-amerikancite.397112", "text": "Мнозинството американци заявяват, че им е омръзнало от политически коректни изказвания, които ограничават свободата на словото, показва допитване, цитирано от Франс прес.\n\r\nСпоред изследването, проведено от института Марист за радио Ен Пи Ар и телевизия Пи Би Ес, 52 процента от анкетираните не искат САЩ да стават по-политически коректни и изразяват недоволство, че не могат да се изказват свободно по множество теми.\n\r\nТова мнение споделят 76 процента от запитаните републиканци и 53 процента от независимите избиратели. За сметка на това мнозинството демократи (55 процента) искат повече тактичност при изразяването на мнения.\n\r\nДиректорът на института Марист Лий Мирингоф заяви, че резултатите от тази анкета са предупреждение към демократите, които от януари поемат контрола на Камарата на представителите, спечелен на междинните избори през ноември с подкрепата на независимите избиратели.\n                    \n                    \n                \r\nТази поддръжка може да отслабне, ако прогресисткото крило на Демократическата партия превърне културната тактичност в основна тема за президентските избори през 2020 г., пише БТА.\n\r\n\"Ако Демократическата партия се вслуша в избирателите си по този въпрос, независимите избиратели може да се разколебаят в подкрепата си за нея\", каза Мирингоф за радио Ен Пи Ар.\n\r\nМнозинството от запитаните - 70 процента - смята, че равнището на учтивост сред управляващите кръгове във Вашингтон е спаднало след избирането на Доналд Тръмп за президент през ноември 2016 г.\n\r\nПовечето демократи (67 процента) обвиняват президента за това влошаване в общуването, докато 58 процента от републиканците обвиняват медиите, както прави и самият Тръмп, който редовно критикува \"фалшивите новини\".\r\nДопитването е проведено сред 1075 души между 28 ноември и 4 декември.", "date": "2018.12.20", "title": "Политическата коректност омръзна на американците "}
{"url": "https://www.dnes.bg/zvezdi/2018/12/20/violeta-sirakova-kaza-da-na-georgi-v-barselona.397073", "text": "Виолета Сиракова и дългогодишният ѝ приятел Георги Коруджиев вдигат сватба през 2019 г.\r\nПо-малката дъщеря на Илиана Раева и Наско Сираков, бе изненадана приятно преди Коледа.\r\n\"И приказката става по-щастлива и красива с всеки изминал ден! Обичам те, мое слънце и звезди!\", написа Виолета преди броени дни и се похвали със снимка, на която е поставила годежния си пръстен.\r\n\"I love you to the moon and back\", \"I said YES\" (\"Обичам те до Луната и обратно\", \"Казах ДА\").\r\n\"Обичам ви. Бъдете щастливи и вечно влюбени\", е написала майката на бъдещата булка под кадъра. \r\nОт снимките на Виолета в социалната мрежа се вижда, че тя е получила бижуто в Барселона, където двамата с Георги са били на почивка.\r\n \r\nИнтересен е фактът, че родителите на красавицата сключват брак на 11 декември, като няколко години по-късно тя получава годежен пръстен около тази дата.\r\n \r\nВиолета Сиракова и Георги Коруджиев станаха родители в края на октомври 2016 г. Момиченцето им носи името Илиана.\r\n \r\n", "date": "2018.12.20", "title": "Виолета Сиракова каза: \"ДА\" на Георги в Барселона"}
{"url": "https://www.dnes.bg/sofia/2018/12/20/centralnata-bania-obekt-na-seriia-ot-krajbi.397140", "text": "\n\r\nНова кражба кражба от Централната баня в София. Този път е изчезнала бронзовата статуя на Аполон Лечител, която се намира до чешмите с минерална вода. \n\r\nСтатуята е дело на Георги Чапкънов, а липсата и е установена в понеделник. Предполага се, че кражбата е станала в неделя вечерта, а извършителят към момента все още е неизвестен.\n\r\nТой е изтръгнал статуята и въпреки засилената охрана е успял да избяга. Инцидентът е добре документиран на видеокамерите, разположени в района и извършителят се издирва. \n\r\nОт Столичната община обявиха пред телевизия , че ако не се разкрие и върне статуята, ще се направи нова, но ще трябва да се плаща отново.\n                    \n                    \n                \r\nТова е втората вандалска проява в рамките на месец на мястото. Преди дни бяха изтръгнати и откраднати месингови чучури от чешмите в музея.\r\n                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        ", "date": "2018.12.20", "title": "Централната баня – обект на серия от кражби"}
{"url": "https://www.dnes.bg/sofia-film-fest/2018/12/20/v-artistichniia-sviat-na-kristo-da-hodish-po-voda.397153", "text": "В света на Христо Явашев - Кристо ни въвежда новият филм на Андрей Паунов \"Да ходиш по вода\". Филмът му проследява процеса по реализирането на един от най-мащабните арт проекти създавани някога.\r\nМоже да го гледаме за първи път у нас на 7 март 2019 г. в зала 1 на НДК. Именно тази продукция открива и София Филм Фест.\r\n\"Да ходиш по вода“ е представен за първи път на фестивала в Локарно и представлява непосредствен поглед към артистичните търсения и личните взаимоотношения на Кристо, прочут със своите мащабни инсталации.\r\nЗа първи път от кончината на Жан-Клод, неговата съпруга и партньор в творческия процес, Кристо решава да реализира проекта, започнат заедно с нея преди много години – \"Плаващите кейове\"...\n                    \n                    \n                \r\nКристо заедно със съпругата си Жан-Клод са автори на множество неповторими художествени проекти като \"Опакования Понт Ньоф\", Париж, 1975-85; \"Опакования Райхстаг\", Берлин, 1977-95; \"Бягащата ограда\", Калифорния 1972-76; \"Портите\", Сентрал Парк, Ню Йорк, 1979-2005; \"Чадърите\", Япония и Калифорния, 1984-91; \"Заградените острови\", Флорида, 1980-83; Лондонската Мастаба 2016-18.\n\r\nАндрей Паунов е режисьор и сценарист, познат в цял свят със своите документални филми. Дебютната му творба \"Георги и пеперудите“ печели наградата \"Сребърен вълк“ на международния фестивал за документално кино в Амстердам IDFA през 2004.\r\nПремиерата на \"Проблемът с комарите и други истории“ е в престижната конкурсна програма „Седмица на критиката“ в Кан през 2007. Следват награди в Барселона, Карлови Вари, Лондон, Мадрид, Мотовун, Сараево, Висбаден.\r\nТретият пълнометражен документален филм на Паунов „Момчето, което беше цар“ беше представен за първи път в програмата на фестивала в Торонто през 2011 година, а на международния фестивал RiverRun през 2012 година спечели Наградата на журито за най-добър документален филм.", "date": "2018.12.20", "title": "В артистичния свят на Кристо: Да ходиш по вода"}
{"url": "https://www.dnes.bg/tenis/2018/12/20/cveti-ne-misli-za-zavryshtane-na-korta-prez-2019-a.397136", "text": "Цвети Пиронкова няма да играе в тенис турнири и през следващия сезон.\r\nТя обяви, че не готви завръщане през 2019-а, като ще се отдаде изцяло на отглеждането на своята рожба Александър, както и на модната си колекция.\r\n\"Аз не планирам да играя следващия сезон, но не съм се отказала от професионалната си кариера. Не съм готова да правя изявления по темата и не бих искала да бъда притискана да го правя. Когато взема окончателното си решение, разбира се, ще го споделя\", каза пред Dir.bg Пиронкова.\r\n", "date": "2018.12.20", "title": "Цвети не мисли за завръщане на корта през 2019-а"}
{"url": "https://www.dnes.bg/stranata/2018/12/20/sinia-zona-stava-bezplatna-po-praznicite-v-plovdiv.397158", "text": "Пловдивчани и гостите на града ще могат да паркират безплатно в \"Синя зона\" по коледните празници - в периода от 23 до 26 декември включително, както и на 1 януари 2019 г., съобщиха от общината.\n\n\r\nРаботното време на \"Синя зона\" в Пловдив е от 8:30 ч. до 17:30 ч. в дните от понеделник до събота включително. Освен в неделя, за престой не се заплаща и в дните на официалните празници и свързаните с тях почивни дни, се посочва още в съобщението.\r\nЦената за един час престой в \"Синя зона\" на Пловдив е 2 лева, таксуването чрез паркинг автоматите, предоставя възможност и за 30-минутен престой в зоната на цена от 1 лев.", "date": "2018.12.20", "title": "\"Синя зона\" става безплатна по празниците в Пловдив "}
{"url": "https://www.dnes.bg/sofia/2018/12/20/0-77-lv-km-dnevna-i-0-88-noshtna-taka-reshi-obshtinata-za-taksitata.397150", "text": "Минимална цена за таксиметрова услуга в София от 0.77  лв./км. дневна тарифа и 0.88 лв./км. нощна тарифа – около това са се обединили общинарите в комисията по транспорт, обяви шефката й Екатерина Йорданова от ГЕРБ.\r\n\"Това е възможно най-доброто и справедливото.  Това решение е обусловано от  това, че огромната част от таксиметровите  услуги в града се извършват  при цени в диапазона 0.77-0.79 лева/км.  Смятаме, че цена от 0.77 е  масова и би могла без проблем да се приеме\", поясни тя.\n\r\n\"Смятам, че направихме  всичко възможно да имаме най-широката дискусия и вярвам, че сме  постигнали една договореност. Ние имаме амбицията и сме длъжни да бъдем  максимално справедливи и към потребителите и към  водачите. Беше трудно да постигнем тази цена, тъй като законът не ни  дава конкретни указания за реда, по който трябва да определим тези  цени\", обясни Йорданова и уточни, че не може да заяви доколко е справедливо  това решение.\r\n                    \n                    \n                Според нея таксиметрови услуги в София се извършват от над 20 вида компании. Паркът, с  който се обслужва услугата в столицага, пък е с автомобили от 2004 до 2007  година. \r\nЗам.-председателят на транспортната комисия Зафир Зарков заяви, че  браншът е искал увеличение от 30%, което не е срещнало подкрепа в  Общинския съвет. Вероятно не би срещнало подкрепа и сред самите  потребители. \r\n\"Приехме решение, което да е в най-долните  граници на ценовия диапазон на услугата. Трябва да продължим да търсим  разумното решение с оглед подобряване на качеството на услугата\",  обясни още той.\r\nОтносно желанията на таксиметровият бранш да използва бус-лентите  за движение, Зарков обясни, че това евентуално би затруднило движението  на градския транспорт, тъй като техния брой е голям - над 6000. \r\n\"Това е  регламентирано в Закона за движение по пътищата.  Много е важно да се изчисли доколко движението на такситата би  затруднило движението на градския транспорт. В един автобус може да има  50-100 пътника, а в едно такси 1-3 пътника. Разбира се темата трябва да  остане отворена и да се обсъжда\", настоя той. \r\nЛидерът на градската опозиция БСП-София Калоян Паргов пък обясни,  че горепосочените минимални прагове, които ще бъдат въведени са  \"Соломоносвко решение в стил Пилат Понтийски\".\r\n\"СОС си измива ръцете,  фиксирайки най-масовата цена, която са определили водещите  таксиметрови компании. Има около 2000 автомобила, които разчитат на  пазарна себестойност, за да могат да покрият разходите си. Това искане е  справедливо, предвид повишаването на цените на стоки и услуги, тъй като  те също хранят семейства. Ние се въздържаме  от подкрепата на тази цена и ще чакаме обсъждането на тази цена  догодина, когато се надявам да се подходи по-сериозно\", обясни Паргов.\r\nСпоред него тази цена няма да изпълни изискванията за качество, комфорт и сигурност.", "date": "2018.12.20", "title": "0,77 лв./км. дневна и 0,88 нощна... Така реши общината за такситата"}
{"url": "https://www.dnes.bg/knigi/2018/12/20/da-prosledish-ekscentrichen-rejisior-taka-zapochva-zloto.397139", "text": "Историята на младия Хуан де Вере, натоварен с необичайна мисия - да следи дългогодишен приятел на своя шеф, ексцентричния филмов режисьор Едуардо Муриел, и да разбули мистериозното му минало е описана в \"Така започва злото\".\r\nРоманът на испанския писател Хавиер Мариас може да намерим у нас от 21-и декември в превод на  Маня Костова.\r\nНадхвърляйки поръчението, мъжът шпионира дори семейството на самия Муриел, по-специално неговата жена Беатрис, грубо отблъсквана и оскърбявана от съпруга си поради загадъчни причини. Хуан е въвлечен в разкрития и преживявания, незаличимо белязали живота му. Тяхна сцена е Мадрид през 1980 г., вихрено отдаден на придобитата от едва пет години свобода след омразната франкистка диктатура.\r\n                    \n                    \n                Преплитайки колективното и индивидуалното, Хавиер Мариас изследва парадоксални страни на човешкото поведение и създава ситуации, в които е трудно да се даде еднозначна морална оценка. Кое е по-голямото зло – да разкажем или да премълчим, да накажем или да простим, да търсим справедливост на всяка цена или да забравим; да признаем лъжата или да поддържаме измамата докрай? Всеки ще потърси отговорите в себе си, след като е прочел този ерудиран, осеян с философски прозрения и подправен с тънък хумор роман.\n\r\nЗа него бостънският \"Глоуб“ пише: \"Най-нюансираният и надарен писател на съвременната испанска литература“. Неслучайно книгите на Хавиер Мариас са преведени на 35 езика в цял свят. Романът му \"За мен спомни си в утрешната битка“ е отличен с наградата \"Фастенрат“ на Испанската кралска академия, наградата на Венесуела за испаноезична проза „Ромуло Галиегос“, френската \"Фемина” за чуждестранна литература, италианската \"Мондело“ и др.\r\n Хавиер Мариас е преподавал испанска литература и теория на превода в Оксфордския университет и теория на превода в университета \"Комплутенсе“ в Мадрид. От 2006 г. е член на Испанската кралска академия.", "date": "2018.12.20", "title": "Да проследиш ексцентричен режисьор: \"Така започва злото\""}
{"url": "https://www.dnes.bg/sofia/2018/12/20/tramvai-10-12-i-18-po-grafa-veche-potrakvat-bezshumno.397154", "text": "\n\r\nТрамваите по \"Графа\" тръгнаха от тази сутрин. Улицата, по която ремонтните работи продължават, става първата в София със споделено движение на пешеходци и обществен транспорт, похвалиха се от Общината.\n\n\n\r\nВече са монтирани новите информационни табла на спирките, които показват движението на трамваите с номера 10, 12 и 18.\r\nПо цялото трасе на улицата са поставени постоянни и временни ограничители, които указват габаритите на трамвайните мотриси, а водачите на трамваите са инструктирани да се движат по \"Граф Игнатиев\" с повишено внимание и ниска скорост.\r\n                    \n                    \n                Центърът за градска мобилност започва кампания, с която да информира гражданите, че трамваите отново се движат по \"Граф Игнатиев\" и е нужно повече внимание от страна на пешеходците.\r\n\"Към настоящия момент няма сигнали за никакви проблеми по трамвайното трасе на ул. \"Граф Игнатиев\". Знаете огромното желание на Столична община час по-скоро този трамвай да бъде пуснат в движение, така че всичко е изпълнено с необходимото качество\", обясни общинският съветник от ГЕРБ Зафир Зарков.\r\n\"Трамвайната линия на ул. \"Граф Игнатиев\" се пусна след поредното питане и предложение от БСП преди 1 месец към г-н Крусев да каже кога ще се пусне трамвая. След 2 дни обявиха, че ще го пуснат за Коледа\", заяви лидерът на градската опозиция Калоян Паргов пред репортер на Dnes.bg.\r\n\"Въпросът е да видим как от тук нататък ще използваме тази емблематична улица в София. Дали няма да се спънем в някое ръбче на някое паве? Надявам се това да е обица на ухото за всички общинари - че столичани не искат само количество, но искат качество\", допълни той.", "date": "2018.12.20", "title": "Трамваи (10, 12 и 18) по \"Графа\" вече потракват – безшумно!"}
{"url": "https://www.dnes.bg/rusia/2018/12/20/putin-riskyt-ot-iadren-konflikt-se-podceniava-vse-poveche.397156", "text": "Русия не желае да започва оръжейна надпревара, а само се стреми към запазване на баланса в сферата на въоръженията, заяви президентът на Русия Владимир Путин на традиционната си годишна пресконференция, предаде ТАСС.\n\r\n\"Като цяло в стратегическия баланс това е само елемент за възпиране и изравняване на паритетите. Това е запазване на паритета, нищо повече\", подчерта държавният глава, говорейки за най-новите руски системи за противоракетна отбрана.\n\r\nПредполага се, че човечеството притежава \"достатъчно здрав разум и инстинкт за самосъхранение\", за да не допусне нова световна война, заяви Путин.\n\r\nВсе пак президентът изрази съжаление, че нараства тенденцията да се подценява рискът от ядрен конфликт.\n\n\n\n\n\r\n                    \n                    \n                \"Това изглежда като нещо невъзможно или най-малкото се омаловажава. Но ако, не дай Боже, се случи, може да предизвика гибелта на цялата цивилизация, а може би и на цялата планета\", каза руският лидер, цитиран от БТА.\n\r\nВладимир Путин предупреди, че има тенденция да се понижава прагът за използване на ядрени оръжия и това може да доведе до глобална катастрофа.\r\n\"Става дума за идеите да бъдат създадени ядрени заряди с малка мощност, а това вече не е глобална, а тактическа употреба - аналитиците на Запад огласяват вече такива \"идейки\", че няма нищо страшно, че може и да се употреби\" това оръжие, обясни той.\r\nПутин приветства решението на американския си колега Доналд Тръмп да изтегли войските на САЩ от Сирия. Той определи този ход като правилен. Не виждам признаци за изтегляне на американските сили, каза в същото време той. Путин отново изложи руския аргумент, че военното присъствие на САЩ в Сирия е незаконно, тъй като не е разрешено от Съвета за сигурност на ООН или от сирийското правителство.\n\r\nПредстои да видим дали Съединените щати ще изпълнят своя план, отбеляза Путин и припомни, че Вашингтон нееднократно е обещавал да изтегли своя контингент от Афганистан, а той остава в тази страна вече 17 години. Руският президент се съгласи с оценката на американския си колега, че групировката \"Ислямска държава\" като цяло е победена в Сирия. Вчера Тръмп обяви, че ИД е победена в Сирия и с това единствената цел на присъствието на американските войски в тази страна е била изпълнена, отбелязва Ройтерс.\n\r\nПутин предупреди за опасност терористите да се прехвърлят от Сирия в други страни в съседни региони, например в Афганистан. Това е голяма опасност за всички нас, подчерта той. Путин обяви, че Русия ще укрепи своята база в Таджикистан, докато ситуацията в Афганистан не бъде регулирана.\n\r\nПо думите на Путин с \"провокацията\" си в Керченския проток украинският президент Петро Порошенко е целял да повиши предизборно своя рейтинг за сметка на държавните интереси.\n\r\n„Украинските военнослужещи са били изпратени към руските граници, разчитайки, че те ще загинат“, заяви Путин. \n\r\n\"Провокацията цели да изостри ситуацията. Ясно е защо е нужно това на нашите украински партньори. Там предстоят избори. Трябва да се изострят нещата, за да се вдигне рейтингът на един от претендентите за президентския пост. Имам предвид действащия президент. Това е лошо. Лошо е и за неговия народ, и за неговата държава\", каза Путин.\n\r\n\"В този смисъл той е изпълнил задачата си, обаче за сметка на интересите на страната\", подчерта руският президент.\n\r\nСъдбата на украинските моряци, задържани при инцидента, ще се решава след приключване на наказателното дело по случая, добави той и предупреди, че продължаващите опити на украинската власт да реши със сила политическите проблеми на Донбас са обречени на провал.\r\nОбвиненията в шпионаж, отправяни от Запада към Русия, и по-специално във връзка с отравянето на бившия двоен агент Сергей Скрипал във Великобритания, са претекст, за да бъде \"задържано развитието\" на федерацията, заяви още Путин. Ако не беше Скрипал, щяха да измислят още нещо. Целта е проста: да бъде задържано развитието на Русия като евентуален конкурент, каза руският лидер. \"Това е политизиран русофобски подход\", уточни той.\n\r\nРуската гражданка Мария Бутина, арестувана в САЩ, не е изпълнявала никакви задачи, възложени от руската държава. \"Отговорно го заявявам, каквото и да разправя тя под заплаха да лежи 12-15 години\", заяви Путин. По-рано този месец Бутина се призна за виновна пред американски съд по споразумение с прокуратурата с цел да облекчи присъдата си. Тя прие обвинението, че е работила заедно с високопоставен руски служител с цел да се внедри във влиятелната американска Национална асоциация на притежателите на огнестрелно оръжие, чрез която да установи контакти с консервативни активисти и политици като агент на Москва.\n\r\nВладимир Путин изключи възможността Русия да арестува чуждестранни граждани в отговор на арестите на руски граждани в чужбина. „Ако някой нарушава руските закони, независимо от етническата му и държавна принадлежност, ще реагираме на това. Няма да хващаме невиновни за нищо хора, само за да ги разменим срещу някого\", поясни президентът на федерацията. \n\r\n ", "date": "2018.12.20", "title": "Путин: Рискът от ядрен конфликт се подценява все повече!"}
{"url": "https://www.dnes.bg/zvezdi/2018/12/20/general-bojigol-otmaria-na-mavricii-s-biliana-dol.397149", "text": "Валери Божинов и любимата му, Биляна Дол, избягаха от снега в България и се отдадоха на почивка на остров Мавриций, разбира се от публикациите им в Instagram. Влюбените се наслаждават на слънчевото време, на плажа и топлите води на Индийския океан. \r\nДвамата са отседнали в петзвезден хотел. За посещението им на остров Мавриций обаче има и друга причина. Става ясно, че двамата са били гости на луксозна сватба. Биляна Дол дори е била кума на младоженците.\r\n \r\nФутболистът на \"Ботев Враца\" качи снимка, на която двамата с Биляна са с официални тоалети и позират пред елха. Сръбкинята пък публикува и снимка с булката, както и фотоси от плажа.\r\n \r\n", "date": "2018.12.20", "title": "Генерал Божигол отмаря на Мавриций с Биляна Дол"}
{"url": "https://www.dnes.bg/notifikacii/2018/12/20/razbiha-grupa-zanimavala-se-s-danychni-prestypleniia.397144", "text": "Спецпрокуратурата и ГДБОП разбиха група, занимавала се с данъчни престъпления. Четирима души са задържани, обяви заместник-главният прокурор Иван Гешев.\n\r\nТой посочи, че по схемата са сключвани сделки за ремонти и саниране. От едната страна били лица от групата, а от друга страна били общини в страната. Така били фактурирани ремонтите, че не се плащало ДДС. А и самите фактури не били отчитани. Само едно от дружествата за една година не е внесло над 380 000 лева данък. Иззети са 150 хиляди лева и турски златни монети, посочи Гешев.\n\r\nПредмет на друго разследване е дали е плащано на кметове да избират тези фирми. Санирани и ремонтирани са детски градини, почиствани са корита на реки. А самите фирми са регистрирани на социално слаби. \n                \n                \r\nГлавиница, Върбица и Лисиче са сред общините, в които има сключени такива сделки, посочи Гешев. Ремонтите са правени 2017-2018 година, а стойността е в 6-цифрени суми.\n\r\nСамо тази година от спецпрокуратурата са запорирани над 50-60 млн лева. Това е важна насока на работата. А един от най-сериозните способи за борба с организираната престъпност е да удариш някого по джоба, каза Гешев, цитиран от БТА.", "date": "2018.12.20", "title": "Разбиха група, занимавала се с данъчни престъпления"}
{"url": "https://www.dnes.bg/temida/2018/12/20/antikorupciia-pode-kazusa-s-doma-na-goranov.397174", "text": "\nКомисията \"Антикорупция\" проверява финансовия министър Владислав Горанов за конфликт на интереси, съобщи главният прокурор Сотир Цацаров.\n\n\n\n\r\nТой уточни, че резултатите от това новооборазувано производство, което е заради декларираното от самия Горанов - че от 2012 година безвъзмездно живее в апартамент, предоставен от неговия кръстник, е важно за това как ще се развие проверката, която започна по същия повод самата прокуратура.\r\nСамият Горанов смята, че в случая няма конфликт на интереси, защото никога фирми, свързани с кръстника му Иван Сариев, не са получавали обществени поръчки и субсидии. Въпреки това беше образувана проверка.\r\n                    \n                    \n                \"Производството на Комисията има отношение и връзка с проверката на Прокуратурата. При всички случаи резултатът от това производство ще окаже влияние в решенията на Прокуратурата. Вярвам, че забавяне по производството от страна на Комисията няма да има, следователно и от наша страна няма да има\", посочи още главният прокурор.\r\nНа въпрос дали прокуратурата отново ще атакува освобождаването от ареста на Десислава Иванчева, Биляна Петрова и Петко Дюлгеров Цацаров първоначално каза, че това ще решат наблюдаващите прокурори, а след това – че по-вероятно е да има такъв протест.\r\nЗа 48-часовите тайни арести, които бяха допуснати със законодателни промени и на които президентът наложи вето, Цацаров коментира, че това вето трябва да бъде използвано, за да бъдат прецизирани текстовете.\r\nТой е категоричен, че трябва да бъде уточнено в закона, че извън съобщаването за тези задържания, не могат да бъдат изключвани категориите най-близки роднини.\r\nСпоред главния прокурор не трябва да се бърза с антикорупционния закон и трябва да има обществено обсъждане.\r\nСотир Цацаров смята, че правомощията, които комисията \"Антикорупция\" притежава по закон, са й достатъчни, за да върши пълноценно работата си.", "date": "2018.12.20", "title": "\"Антикорупция\" поде  казуса с дома на Горанов"}
{"url": "https://www.dnes.bg/notifikacii/2018/12/20/sled-skandal-dyshteria-zalia-maika-si-sys-soda-kaustik.397161", "text": "36-годишна жена е арестувана от полицията в град Рила, след като е заляла собствената си майка със сода каустик, съобщават от МВР в Кюстендил.\r\nПострадалата е закарана и настанена за лечение в благоевградската болница.\r\nСигналът за случилото се е подаден в сряда от съседи. По информация на \"Струма\" пострадалата жена е дългогодишна служителка на общинската администрация в град Рила\r\nДъщерята насилничка ще остане 24 часа в ареста, по случая е започнато досъдебно производство.", "date": "2018.12.20", "title": "След скандал: Дъщеря заля майка си със сода каустик"}
{"url": "https://www.dnes.bg/teatar/2018/12/20/ioana-bukovska-davidova-v-promeniane.397177", "text": "\n\r\nКнигата на Лив Улман \"Промяна\" вдъхнови Йоана Буковска-Давидова за първия й моноспектакъл. \r\n\"Променяне\" е сред първите театрални спектакли в Европа с добавена реалност, който ще бъде представен в рамките на програмата на Пловдив - Европейска столица на културата.\r\nДраматизацията по творбата на Улман отбелязва и нейния 80-годишен юбилей (на 16 декември) и 100 – годишнината от рождението на режисьора Ингмар Бергман. \n\r\nЛюбопитното е, че спектакълът \"Променяне\", излиза точно 18 години – едно творческо пълнолетие - след премиерата на емблематичната постановка на театър 199 - “Есенна соната” по Бергман, с реж. Младен Киселов, в която Йоана Буковска дебютира като професионална актриса в изключителната роля на Хелена, с номинация \"Аскеер 2001\" за поддържаща роля.\n                    \n                    \n                \r\nТемата на драматизацията в \"Променяне\" – дело на самата Йоана - е именно Актрисата. Актрисата, която има много лица, без никой да познава истински нейното собствено лице - постоянно скривано от героините и подменяно от манипулативното отразяване на живота й в медиите.\r\nНейното истинско “Аз” се разкрива чрез истории и хора, през лични страхове от детинство, до вътрешна несигурност на работеща майка, с емоционални женски пропадания и творчески върхове или сривове. Лив Улман пише книгата си почти на възрастта на Йоана, затова и границите между двете се размиват, за да се разтворят в изповедното пространство на Актрисата като човешко същество.\n\r\nОсвен чрез емоционалната си човешка страна, “Променяне” ще ангажира зрителя, като обедини публиката, актрисата и сцената чрез иновативни технологии в театралното пространство.\n\r\nСпектакълът ще допълни театралната условност с елементи от добавена реалност и 3D Mapping през личните смартфони на зрителите, които пожелаят. Така те ще участват пряко в създаването на реалността на сцената и телефонът – враг номер едно на актьора и публиката в театралната зала – ще стане инструмент в създаването на първото по рода си в България представление-амалгама на театър със специални ефекти от киното, в реално време на актьорското изпълнение.\n\r\n“Този спектакъл ще бъде емоционална бомбардировка за всички сетива. Едно безусловно, безапелационно, спонтанно, съкровено разкриване на Човека, Жената, Майката и Професионалиста с призвание, които седят зад прозвището “Актриса”. В “Променяне“ ставаш истинска до болка, изразителна по момичешки и озарено - вдъхновяваща по детски” – споделя за спектакъла самата Йоана.\r\n \r\nПатрон на представлението е посланикът на Швеция за България - Н. Пр. Луиз Бергхолм. Предпремиерните представления на моноспектакъла “Променяне” ще се състоят от 19,30 ч., на 10 и 11 януари, както и 13 и 14 февруари 2019г., в “Нов театър” в НДК, София.\n\r\nПремиерата на постановката ще бъде в Пловдив, на 11 март.2019 г., на камерната сцена в ДТ“Н. О. Масалитинов“.", "date": "2018.12.20", "title": "Йоана Буковска-Давидова в \"Променяне\""}
{"url": "https://www.dnes.bg/health/2018/12/20/6-vyzmojni-prichini-za-poiavata-na-akne.396971", "text": "Кожата е най-големият орган в човешкото тяло. Като всеки друг и тя подсказва, когато е налице здравословен проблем, нездравословно хранене и т. н. Така например появата на акне в късна възраст може да се дължи на редица фактори, сред които стрес, употреба на слънцезащитна козметика, дори сухата кожа не е застрахована от появата на акне. За какво може да подсказва този кожен проблем?\r\n\r\nКъсната поява на акне може да е признак на хормонален дисбаланс, особено ако е съпроводено с други симптоми, като нежелано окосмяване в областта на лицето, гърдите, корема. Акнето може да се прояви и заедно с косопад или нередовен месечен цикъл. Най-честата причина за това е синдромът на поликистозните яйчници.\r\n                    \n                    \n                \r\nВ някои по-рядко срещани случаи, ракът на кожата може да имитира появата на акне. Ако имате „пъпка“, която продължително време не изчезва, има секрет от нея, добре е да се консултирате с дерматолог. Не се препоръчва да се стиска, да се предприема самолечение. Разбира се не бива и да се стресирате излишно, преди да сте потърсили мнението на специалист.\r\n\r\nСпоред някои проучвания, менюто което включва висока консумация на въглехидрати, може да се окаже причина за появата на акне. Учените смятат, че въглехидратите с висок гликемичен индекс, като сладкиши, тестени изделия, нездравословна храна, увеличават риска от появата на пъпки. \r\n", "date": "2018.12.20", "title": "6 възможни причини за появата на акне"}
{"url": "https://www.dnes.bg/obshtestvo/2018/12/20/kolednite-praznici-idat-a-s-tiah-i-krajbite-po-domovete.397099", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Бум на взломните кражби по празниците очакват от столичната полиция, предаде Bulgaria ON AIR.\r\nСпоред органите на реда по време на ваканциите ни в София кражбите на автомобили намаляват 2 пъти. За сметка на това пък се увеличават взломните кражби по домовете.\r\nСпоред полицията след като влязат в дома ни, крадците прекарват в нарочения апартамент не повече от 6 минути.\r\nНай-много се търсят пари и бижута, а за да не се окажем ограбени по време на празниците, от полицията съветват да използваме банкови трезори и сейфове.\r\n ", "date": "2018.12.20", "title": "Коледните празници идат, а с тях и кражбите по домовете"}
{"url": "https://www.dnes.bg/index/2018/12/20/receptata-dnes-postni-pylneni-chushki-s-bob-i-oriz.397011", "text": "\r\n15 сушени червени чушки\r\n300 г боб\r\n200 г ориз\r\n3 глави лук\r\n3/4 ч.ч. (150 мл) олио\r\nЧубрица, джоджен, червен пипер на вкус\r\n2 с.л. доматено пюре\r\nняколко зелеви листа\r\nзелев сок\r\n\r\nБобът се залива с вряща вода и се захлупва. След 15 минути се прецежда и се запича във фурна. Счуква се на ситно. В половин чаша олио се запържва нарязаният на ситно лук. Прибавя се добре измитият ориз, задушава се леко. Прибавя се счуканият боб, посолява се и ври с 1 чаша топла вода. Когато водата изври, сместа се сваля от огъня, прибавят се подправките – размитото с малко студена вода доматено пюре, чубрица и джоджен. Разбърква се и се пълнят чушките, предварително изчистени (и накиснати, ако са сухи). Редят се в тенджера, чието дъно е покрито със зелеви листа. Върху всеки ред чушки също се редят листа. Ястието се залива със сок от зеле и вода, притиска се с чиния и се вари отначало на умерен, а после на тих огън. Когато е готово се залива със запръжка от останалото олио и червения пипер.\r\n                \n                ", "date": "2018.12.20", "title": "Рецептата Dnes: Постни пълнени чушки с боб и ориз "}
{"url": "https://www.dnes.bg/sofia/2018/12/20/i-tramvai-trygvat-po-ul-graf-ignatiev.397102", "text": "Трамваите по дълго ремонтираната столична улица \"Граф Игнатиев\" тръгват днес. Ремонтните дейности по трасето продължават, като предстои да бъдат завършен площадните пространства и тротоарните настилки. Засега има временни ограничители за безопасност, които да разделят хората от превозните средства.\n\n\n\r\nТака от днес могат да се ползват линиите с номера 10, 12 и 18. Комисията от ДНСК в крайна сметка одобри ремонтираните релси и движението на трамваи по столичната улица тръгва.\r\nПрипомняме, че релсовият път бе напълно завършен на 28 ноември и мотрисите бяха пуснати пробно за 24 часа.\r\nКметът Йорданка Фандъкова се извини на гражданите за затрудненията и призова пешеходците да не се движат по трамвайните релси.\r\nОгражденията също вече са премахнати, за да може магазините на функционират нормално около предстоящите Коледни и новогодишни празници.\r\n ", "date": "2018.12.20", "title": "И... трамваи тръгват по ул. \"Граф Игнатиев\""}
{"url": "https://www.dnes.bg/stranata/2018/12/20/primeryt-deca-nameriha-i-vyrnaha-portfeil-s-1000-lv.397100", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\n11-годишни деца намериха чанта с 1000 лева и лични документи и без да се замислят я върнаха на собственика ѝ. Историята е от Велико Търново.\r\nТримата петокласници днес бяха наградени за благородната си постъпка от директора на областната дирекция на МВР.\n\r\nНа път за урок по английски, тримата петокласници – Виктория, Йоана и Стелиан намират забравена малка чанта до игрище, покрай което минавал пътят им, предаде .\n\r\nТе занесли парите и документи в училището по английски, а учителите там сигнализирали полицията. Не след дълго собственикът бил намерен и вещите върнати. Заради благородната си постъпката трите деца днес бяха наградени от директора на областната дирекция на МВР във Велико Търново старши комисар Димитър Машов.\n                    \n                    \n                \r\nВъпреки това казват, че не се чувстват като герои, а напротив вярват, че всеки друг на тяхно място би постъпил по същия начин.\n\r\n\r\n ", "date": "2018.12.20", "title": "Примерът: Деца намериха и върнаха портфейл с 1000 лв."}
{"url": "https://www.dnes.bg/temida/2018/12/20/gledat-miarkata-na-mladeja-blysnal-policai-v-mladost.397103", "text": "Съдът гледа мярката за неотклонение на мъжа, който блъсна полицай в София и избяга. \r\n23-годишният Захари Чернев беше задържан в софийското село Осоица. Укривал се във вилата на дядото на свой приятел.\n\n\n\r\nНеговият внук също е сред задържаните като съучастник, предаде Bulgaria ON AIR.\r\nЗахари Чернев е имал и огнестрелно оръжие. Той е криминално проявен за разпространение на наркотици.\r\nМногократно е бил задържан. А пострадалият полицай остава в болница в тежко състояние, с опасност за живота.\r\n ", "date": "2018.12.20", "title": "Гледат мярката на младежа, блъснал полицай в \"Младост\""}
{"url": "https://www.dnes.bg/usa/2018/12/20/pompeio-natiska-ustremno-f-16-shte-dadat-po-visoki-sposobnosti-na-bylgariia.397105", "text": "САЩ  приветстват плановете за модернизация на въоръжените сили на България.\r\nОт изявлението на държавния секретар на САЩ Майк Помпейо става ясно, че страната му очаква предстоящия избор на нов многоцелеви изтребител за българските ВВС. \r\n\"Както подчертах на 18 декември в телефонния си разговор с премиера Бойко Борисов и както изтъкна по време на визитата си в София миналата седмица заместник-държавният секретар (Джон) Съливан, САЩ са готови да работят заедно с българското правителство за уточняване на окончателните параметри на потенциалната продажба на изтребители Ф-16, за да отговарят на неговите бюджетни и оперативни изисквания, като в същото време предлагат по-високи способности\", заявява държавният секретар на САЩ, цитиран от БТА.\n\n\n\n\n\r\n                    \n                    \n                От думите му става ясно още, че в последните 25 години САЩ са отпуснали на България повече от 200 милиона долара помощ в областта на сигурността за повишаване на професионалното ниво на нейните сили и съвместимостта им в рамките на НАТО. \r\nТе са инвестирали и над 100 милиона долара за модернизиране на полигона \"Ново село\" и военновъздушната база \"Граф Игнатиево\" и се декларира, че възнамеряват да го правят и в бъдеще.\r\nВ края на ноември Джеймс Робинсън, директор \"Международно бизнес развитие\" в Lockheed Martin, компанията - производител на F16, обяви в  ефира на , че компанията се стреми към нови проекти в България.\r\n\"Това, което предстои за нас във връзка с конкурса за доставката на самолетите F16, вещае и за страната светло бъдеще\", коментира той.\r\nРобинсън заяви още, че в компанията са уверени, че инвестицията в самолети F16 ще помогне не само на България, но и на отношенията между България, НАТО и САЩ.\r\nПо повод провеждането на конкурса за превъоръжаване на Българската армия, той изрази вълнението си, че както при участието във всеки един конкурс, екипът на компанията се надява да се представи възможно най-добре.\r\n\"F16 представлява най-добрия вариант, който съществува за българските ВВС, това е цялостен пакет, който включва не само най-добрия самолет от 4 поколение - най-добрия изтребител, но също така симулатори, оръжия, обучения - цялостен пакет за българските ВВС. F16 е един от най-надеждните изтребители в световен мащаб\", посочи Робинсън.\r\nПрипомняме ви, че в началото на октомври Министерството на отбраната официално отвори четири оферти от три държави за нови изтребители за модернизация на родните ВВС - за F-16 Viper и F/A-18 Super Hornet от САЩ, за JAS 39 Gripen C/D от Швеция и за Eurofighter Tranche 1 от Италия.\r\nОдобреният проект за инвестиционен разход предвижда придобиване на 16 самолета на два етапа по 8 самолета за цена 1,8 млрд. лева с ДДС на разсрочено плащане за 10 години.\r\nПървите 3 години ще плащаме по 100 млн. лв от бюджета, а в следващите години тежестта се увеличава. ", "date": "2018.12.20", "title": "Помпейо натиска устремно: F-16 ще дадат по-високи способности на България!"}
{"url": "https://www.dnes.bg/rusia/2018/12/20/soiuz-ms-09-kacna-uspeshno-v-snega-v-kazahstan.397107", "text": "Успешно на Земята се върнаха тримата членове от екипажа на Международната космическа станиция - руският космонавт Сергей Прокопиев и астронавтите на НАСА и на Европейската космическа агенция - американката Серина Ауньон-Чанселър и германецът Александер Герст, предаде БТА.  \n\r\nПилотираният космически кораб \"Союз МС-09\" се преземи успешно в Казахстан и върна удома членовете на МКС след 190 дни в Космоса, през които те изпълняваха експерименти, невъзможни на Земяга.\r\nГерст бе на втора мисия в станцията и изпълняваще длъжността на неин командир. Тази седмица, той предаде поста на руснака Олег Кононенко.\r\n ", "date": "2018.12.20", "title": "\"Союз МС-09\" кацна успешно в снега в Казахстан"}
{"url": "https://www.dnes.bg/stranata/2018/12/20/praznichno-spirat-remontite-po-trakiia-izlizat-kamerite-na-kat.397113", "text": "Ремонтите по магистрала \"Тракия\" спират за коледните и новогодишните празници, за да се облекчи трафикът, съобщиха от Агенция \"Пътна инфраструктура\".\r\nВ момента заради ремонт движението на виадукта, който е на 14 км след изхода от София в посока Бургас, е двупосочно в платното към столицата. Според графика работата по него трябва да приключи днес и ограниченията да бъдат премахнати.\r\nДнес трябва да бъде премахнато и ограничението от 90 км в час между 4-ия и 53-ия километър, което бе въведено заради неравности по платното.\r\nНа 21 декември приключва ремонтът на асфалтовата настилка в посока София на 11-километровия участък между 156-ия и 167-ия километър на \"Тракия\".\r\n                    \n                    \n                До края на годината обаче ще е заета аварийната лента в участъка Карнобат - Хаджиите заради залесяване. Там шофьорите трябва да се движат с повишено внимание.\r\nИ на магистрала \"Хемус\" днес ще приключат част от ремонтите, за да се отпуши движението.\r\nНа 18-ия километър при Потоп, в посока Варна, трябва да привърши оправянето на аварийната лента на виадукта. В момента там скоростта е намалена до 70 километра в час.\r\nДнес трябва да завърши и ремонтът в отсечката от 29-ия до 35-ия километър в посока София. Там движението сега е двупосочно в платното към Варна поради дейности по виадукта и тунела \"Витиня\".\r\nДо 30 март догодина обаче ще се оправя виадуктът \"Корнешки дол\". Поради това до таза дата остава ограничението между 34-ия и 40-ия километър в посока София. Там трафикът е пренасочен двупосочно в платното към Варна. Същото важи и за виадукта при 48-ия километър. Движението е двупосочно в платното към София.\r\nПо останалите магистрали - \"Струма\", \"Марица\" и \"Люлин\", няма никаква ограничения. По \"Черно море\" се ремонтират 8 километра, поради което движението е двупосочно в едно платно в посока Варна – Бургас. Работата там трябва да приключи на 23 декември.\r\nДо ден-два спират и част от ремонтите по първокласния път от границата с Румъния през Видин, Монтана, Враца, София към границата с Гърция.\r\nПри разклона за Драгичево на същия път обаче до 30 март догодина остава ограничението за движение в една лента заради ремонт. Там скоростта е намалена на 40 километра в час.\r\nТези, които са решили да прекарат Коледа и Нова година по морето, трябва да знаят, че до 30 декември ще се ремонтира пътят между Варна и Златни пясъци.\r\nДо същата дата ще се оправя отсечката между Обзор и Слънчев бряг, а до май 2019-а ще има ремонти по пътя Слънчев бряг - Бургас в участъка при обхода на Ахелой и до 1 юли при обхода на Поморие. Там скоростта е ограничена на 50 километра в час.\r\nЗа улесняване на трафика по празниците традиционно ще бъде ограничено движението на ТИР-ове.\r\nЗабраната важи за петък - 21 декември, от 16 часа до 20 часа, както и за 26 декември - 14 часа до 20 часа. Тя се налага за всички магистрали, както и за пътищата Ребърково - Ботевград, Благоевград - ГКПП Кулата, Коритна - Велико Търново - Шумен, Русе - Велико Търново, ГКПП Калотина - София, Варна - Бургас, Бургас - Царево и околовръстното шосе на София.\r\nЗасилено полицейско присъствие ще има по пътищата в страната и особено на изходите на София от петък до 2 януари, когато се очаква хората да се прибират към големите градове.\r\nКАТ очаква над 300 000 автомобила да потеглят по магистралите \"Хемус\", \"Тракия\" и \"Люлин\". Там ще има най-много униформени, които ще контролират движението, но и ще помагат в трафика.\r\nМВР ще извади и всички камери за скорост в почивните дни. Очакванията са да има задръствания по входовете към София на 26 декември вечерта.\r\n\"Поне времето ще е с нас. Няма да вали сняг преди Коледа, което ще облекчи движението\", казват от Пътна полиция пред \"\".\r\nОт МВР съветват на път да се тръгва по-рано и да се провери техническата изправност на колите.", "date": "2018.12.20", "title": "Празнично: Спират ремонтите по \"Тракия\",  излизат камерите на КАТ"}
{"url": "https://www.dnes.bg/stranata/2018/12/20/tesnolineikata-udari-skala-krai-iakoruda-spria-dvijenieto.397119", "text": "Тази сутрин паднала скала преустанови движението на влаковете между гарите Якоруда и Белица. \r\nДвижението е спряно вследствие на паднала земно-скална маса върху железния път и последвал удар на пътническия влак Септември-Добринище в нея, съобщи НКЖИ. \r\nСлед удара е дерайлирал локомотивът на композицията с първа талига. Няма пострадали пътници и служители на националния железопътен превозвач. \r\nДо възстановяване на движението влаковете ще се движат в участъците Белица-Добринище и Септември-Якоруда. Направена е организация за транспортиране на пътниците между Белица и Якоруда.\r\nАварийни екипи и възстановителна техника на Национална компания \"Железопътна инфраструктура\" са на мястото за отстраняване на щетите.", "date": "2018.12.20", "title": "Теснолинейката удари скала край Якоруда, спря движението"}
{"url": "https://www.dnes.bg/sport/2018/12/20/totnym-vze-revansh-ot-arsenal-i-go-izhvyrli-ot-kupata.397110", "text": "Тотнъм си отмъсти на Арсенал, като го победи с 2:0 на \"Емиратс\" и го изхвърли от турнира за Купата на Лигата, като се класира за полуфиналите.\r\nШпорите показаха добра ефективност и взеха реванш за поражението от големия си съперник във Висшата лига наскоро. Сон и Деле Али вкараха головете, като имаше и неприятен инцидент, тъй като авторът на второто попадение бе ударен с бутилка.\r\nАртилеристите имаха своите моменти, но нямаха и късмет на няколко пъти, така че това бе разочароващо поражение за състава на Унай Емери.\r\n ", "date": "2018.12.20", "title": "Тотнъм взе реванш от Арсенал и го изхвърли от Купата"}
{"url": "https://www.dnes.bg/usa/2018/12/20/kndr-sasht-pyrvi-da-premahnat-iadrenata-si-zaplaha.397109", "text": "Северна Корея каза, че няма никога да се откаже едностранно от ядрените си оръжия, докато САЩ не премахнат първи своята ядрена заплаха, предаде Асошиейтед прес. Това изявление беше разпространено от официалната корейска новинарска агенция КЦТА.\n\r\nТо идва в момент на задънена улица в преговорите между САЩ и Северна Корея по въпроса за денуклеаризацията.\n\n\n\r\nИзявлението поражда още повече съмнения дали севернокорейският лидер Ким Чен Ун ще се откаже някога от ядрения си арсенал, на който той гледа като най-голямата гаранция за оцеляване.\n\r\nКим и американският президент Доналд Тръмп се срещнаха в Сингапур през юни, където след това излязоха с неясно формулираната цел за \"пълна денуклеаризация\" на Корейския полуостров, без да опишат в детайли кога и как ще се случи това, припомня БТА.\n                    \n                    \n                \r\nСлед това разговорите по въпроса забуксуваха, като Северна Корея настояваше международните санкции срещу нея да бъдат отменени, преди да има какъвто и да е напредък към ядрената денуклеаризация.", "date": "2018.12.20", "title": "КНДР: САЩ първи да премахнат ядрената си заплаха!"}
{"url": "https://www.dnes.bg/notifikacii/2018/12/20/jan-tod-s-shumaher-sega-sme-oshte-po-blizki.397104", "text": "Един от най-близките приятели на Шумахер – Жан Тод даде оптиистичен коментар около състоянието на седемкратния световен шампион във \"Формула 1\".\n\r\n\"Михаел бяхме близки и преди. – разказва Тод пред \"Шпорт Билд\". - Сега обаче връзката ни е по-силна. Не мога да говоря за него, но знам за всичко, което му се случва\".\r\n72-годишният французин беше шеф на Шумахер във \"Ферари\", а от 2009 г. е президент на ФИА.\r\nТой припомня, че спортистът е бил един от най-големите инвеститори в клиниката му за мозъчни и гръбначни увреждания. \r\n\"Все още имам много контакти с Михаел, виждам го редовно. Например гледах у дома му в Швейцария старта за Гран при на Бразилия, след който критикувах RTL за многото реклами около състезанието\", споделя още Тод.\r\nТой допълва, че между него и цялото семейство на Шумахер има приятелство и доверие.\r\n ", "date": "2018.12.20", "title": "Жан Тод: С Шумахер сега сме още по-близки!"}
{"url": "https://www.dnes.bg/stranata/2018/12/20/3-ot-decata-na-maikata-ubiica-otivat-pri-baba-im.397117", "text": "Все още е в болница жената, която е родила около Водното огледало на Кърджали и изхвърлила бебето в язовира.\r\nВ лечебното заведение тя е под полицейска охрана.\n\n\n\r\nДнес социални работници ще се погрижат за трите деца, останали без майчина грижа. Спрямо тях ще се пристъпи към най-леката мярка - настаняване при роднини. Това са бабата и дядото на децата по бащина линия. Те вече са дали съгласие и ще приемат внуците си.\r\nЖената има 5 деца, последното й раждане било 7-о поред, едно от бебетата й е починало преди време.\r\nСпоред прокуратурата досъдебното производство касае убийство на майка върху рожба.\r\nСоциалните служители познават майката от 2 г., когато най-малките деца - близнаци, са настанени в приемно семейство.\r\nМайката сама се грижи за деца си с помощта на родителите на мъжа, с когото съжителства.\r\nВ сряда властите в Кърджали източиха Водното огледало, за да намерят тялото на новороденото бебче.", "date": "2018.12.20", "title": "3 от децата на майката убийца – отиват при баба им "}
{"url": "https://www.dnes.bg/sport/2018/12/20/binev-oglavi-nova-organizaciia-za-taekuondo-v-es.397129", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nСлед извънредно заседание на Таекуондо централата беше взето решение за създаването на нова структура към ЕС, която да отговаря за развитието на бойния спорт. За председател на новата организация беше единодушно избран Слави Бинев.\n\r\nОказа се, че ЕС няма организация, която да координира всички действия за този спорт. След дискусия се реши да се направи такава организация, все пак в Европа има около 10-20 млн. души, които тренират или са тренирали таекуондо, обясни в \"България сутрин\" Бинев.\n\r\nПо думите му целите на спорта са да изгради едни стабилни и независими личности.\n\r\n\"От януари месец ни очаква много работа - ще се открият 3 офиса - в Брюксел, София и Атина. Ще съберем тези хора, които могат да спомогнат за развитието на таекуондото. Проблемите в този спорт са в предубежденията на хората - че става дума за бойци, ние обаче се опитваме да създаваме личности\", посочи Слави Бинев.\n                    \n                    \n                \r\nСпоред него таекуондото трябва да бъде вкарано в учебната програма, защото този спорт може да канализира агресията между учениците в една по-добра насока.\n\r\n\"Когато поех федерацията в България имаше 2000 трениращи, сега са около 6000. Ние обаче не трябва да гледаме само бройката, ами и качеството. Искам да свърша нещо, което удовлетворява всички българи\", допълни Бинев пред Bulgaria ON AIR.\r\n", "date": "2018.12.20", "title": " Бинев оглави нова организация за таекуондо в ЕС"}
{"url": "https://www.dnes.bg/rusia/2018/12/20/trymp-ostavia-edna-kliuchova-strana-v-rycete-na-rusiia-i-iran.397118", "text": "Президентът на САЩ Доналд Тръмп нареди изтеглянето на 2000 американски военнослужещи от Сирия, като по този начин сложи неочакван край на една военна кампания, в рамките на която \"Ислямска държава\" (ИД) бе като цяло победена. По този начин обаче Тръмп оставя една стратегически ключова страна в ръцете на Русия и Иран, пише вестник \"Ню Йорк таймс\".\n\r\nТръмп игнорира мнението на генералите си и на цивилните си съветници и реализира често изразяваното си желание да върне у дома американските сили, като ги изтегли от един сложен чуждестранен конфликт, посочва изданието.\n\r\nИзненадващото решение на президента Тръмп да изтегли американските войски от Сирия е по-рисковано, отколкото изглежда, пише журналистът Дейвид Игнейшъс във в. \"Вашингтон пост\". Според автора по този начин се прекратява една евтина и ефективна мисия и се създава вакуум, който ще бъде запълнен от цял набор \"лоши герои\", като например Иран, Русия, Турция, ислямските екстремисти и сирийският режим, всеки от които представлява опасност за интересите на САЩ в Близкия изток.\n\n\n\r\n                    \n                    \n                Решението на Тръмп за изтегляне от Сирия поставя под въпрос кампанията срещу \"Ислямска държава\" и създава безпокойство в Държавния департамент и Пентагона, отбелязва вестник \"Уолстрийт джърнъл\".\n\r\nЕкспертите по американската външна политика определиха заповедта на Тръмп за изтегляне като рязко изоставяне на досегашната линия на САЩ в Сирия, което поставя под въпрос бъдещата дипломатическа ангажираност на Съединените щати в региона, пише вестник \"Файненшъл таймс\", цитиран от БТА.\n\r\nТръмп шокира съюзниците и съветниците си с плана за изтегляне на американските войски от Сирия, коментира британският вестник \"Гардиън\".\n\r\nТвърдението на Тръмп за постигната победа срещу \"Ислямска държава\" е в противоречие с оценката на Пентагона от август тази година, според която в Сирия все още има 14 500 бойци на ИД.\n\r\nДоналд Тръмп хвърли в хаос политиката на САЩ за Близкия изток, след като вчера обяви победа срещу \"Ислямска държава\" и нареди изтеглянето на всички американски войници от Сирия, пише Раф Санчес от \"Дейли телеграф\". \n\r\nШокиращото му решение бе разкритикувано от политическите му съюзници от Републиканската партия като огромна грешка, а британското правителство открито възрази срещу твърденията на Тръмп за спечелена срещу ИД победа.\n\r\nИзтеглянето на американските войски може да има потенциално дестабилизиращ ефект в Северна и Източна Сирия, откъдето кюрдските сили изтласкаха \"Ислямска държава\" и където те с помощта на САЩ установиха относителен ред, изтъква Ричард Хол от вестник \"Индипендънт\".\n\r\nС решението си да изтегли силите на САЩ от Сирия Доналд Тръмп демонстрира, че вече не се вслушва в думите на генералите си, които през пролетта го убеждаваха да не разпорежда изтегляне преди постигането на пълна победа, коментира френският вестник \"Фигаро\".", "date": "2018.12.20", "title": "Тръмп оставя една ключова страна в ръцете на Русия и Иран "}
{"url": "https://www.dnes.bg/politika/2018/12/20/pavlova-na-izprovodiak-ot-kakvo-pyk-tolkova-napravi-do-blestiashto.397131", "text": "\n\r\nОт \"Какво пък толкова направи?\" до \"Блестящо изпълнени задачи!\" се чу в пленарната зала по време на дебата за закриването на Министерството на българското европредседателство, което отива в историята от 1 януари.\r\nИзненадващо при гласуването двама депутати се въздържаха. Министерството се закрива, защото на 31 декември приключва тройното председателство на Съвета на ЕС от Естония - България – Австрия. На 1 януари 2019 г. щафетата се поема от Румъния.\n\n\n\r\nТака Лиляна Павлова няма да е министър от 1 януари 2019 г., а днес тя дойде в парламента с патерици. Поради тази причина не успя да заеме полагащото й се място за членовете на кабинета, което можеше да заеме като за последно, ами седна на последния ред в пленарната зала.\r\n                    \n                    \n                Шефката на НС Цвета Караянчева обясни, че не може да изкачи стълбите, така че който има въпроси към нея, да се обърне към последния ред. Павлова най-вероятно ще седне на депутатската банка след коледната ваканция на законотворците, която ще приключи на 10 януари.\r\nОчаквано европредседателството получи полюсни оценки от управляващите и от опозицията. Според Кристиан Вигенин от БСП, ресорното министерство е трябвало да бъде закрито по-рано, след като България предаде щафетата на Австрия на 1 юли, а функциите му да поеме Външно.\r\n\"През това време бяха направени разходи, раздаваха се бонуси\", коментира той. Социалистът заяви, че левицата ще поиска детайлна справка за разходите по време на еврошефството ни от финансовия министър Владислав Горанов.\r\n\"Евтино било председателството и дори струвало по-малко от една глоба на ЕК, но въпросът е и дали са използвани ефективно парите\", настоя той. Вигенин обвини властта, че колкото и да се хвали с успехите си България все още не е в Шенген, а за нашите превозвачи не са извоювани добри условия по пакета \"Мобилност\".\r\n\"Пред Коледа завършваме с една позитивна новина – ще имаме един министър на ГЕРБ по-малко, от БСП очакваме оставката на цялото правителство, днес правим първата стъпка\", заключи той.\r\nИзказването му даде повод на Ивелина Василева от ГЕРБ да го обвини в скептицизъм, нихилизъм и сарказъм. Според нея първото ни еврошефство започна със силни очаквания, с напрежение, със спекулации, че властта няма да се справи.\r\n\"То завърши с оценка не само от обществото, ами и от нашите външни партньори с ефективно и успешно провеждане на тази важна задача. Това беше исторически период за страната ни като достоен член на ЕС. Ние се справихме по възможно най-добрия начин на фона на обстановката в европейски и световен план. България беше лидер през този период и доказа, че е отговорен партньор\", похвали се тя.\r\nВисока оценка за Лиляна Павлова и подчинените й даде и Валери Симеонов от ОП.\r\n\"България се справи блестящо, гражданите на ЕС научиха за България и то добри неща, това е постижение за рейтинга на страната ни, а ако трябва да поставя моята лична оценка тя ще е пет и половина. Половинката, която не достига за отличен е поведението на политиците, защото когато трябваше да покажем единение, беше показано нещо друго\", коментира той.\r\nА самата Лиляна Павлова вчера отчете, че мисията е завършена успешно. За Европредседателството са похарчени 144 млн. лева, включително за ремонт и оборудване на сградите, в които се проведоха събитията от председателството.\r\n22 млн. лева са спестените разходи по бюджета на българското председателство на Съвета на ЕС, чиято обща сума с всички предвидени дейности е била 166 млн. лева. Без парите за ремонти и оборудване реално председателството ни е струвало 62 млн. Лева.", "date": "2018.12.20", "title": "Павлова на изпроводяк: От \"Какво пък толкова направи?\" до \"Блестящо!\""}
{"url": "https://www.dnes.bg/temida/2018/12/20/tejko-mu-e-na-banev-v-aresta-turska-toaletna-kato-v-19-i-vek-e.397096", "text": "Николай Банев се оплака и от българския арест. \"Четирима души живеем в килия от 12 кв. м., която не е боядисана от 20 г.\" описа тежкото си положение той в социалните мрежи.\r\nСпоред думите му, тоалетната прилича на турска, а от мивката не тече топла вода. От условията в ареста се оплака преди време и Десислава Иванчева, която бе заловена с подкуп.\n\n\n\r\nБанев пък със съпругата си е обвинен в пране на пари и присвояване на милиони.\r\nТой и съпругата му са свикнали с лукс и явно новите условия на живот изобщо не са по вкуса им.\r\n\"Матовите прозорци не пропускат слънчева светлина. На баня се ходи два пъти седмично. А \"престоят на въздух\" е 1 час на площадка, малко по-голяма от килията. В стаята няма нищо друго, освен две метални легла на два етажа и вграден в пода малък метален стол\", пише бизнесменът.\r\n                    \n                    \n                Той явно се е сближил със съкилийниците си. Един от тях му разказал, че лежи без присъда вече 8 месеца.\r\n\"23 часа в денонощието без въздух и слънце и без движение гаснат 4 човешки същества\", твърди Банев, който явно е дал текста на свой близък, който го е качил в профила му, пише.\r\nВ писането си Банев сравнява условията в ареста с тези от 19-ти век. Липсвал му и телефон, както и спокойствие и време за свиждания.\r\nВ същия профил на Банев е публикувана и речта му пред съда, когато го оставиха в ареста за постоянно.", "date": "2018.12.20", "title": "Тежко му е на Банев в ареста: Турска тоалетна, като в 19-и век е!"}
{"url": "https://www.dnes.bg/obrazovanie/2018/12/20/v-imeto-na-znanieto-da-si-mlad-no-da-si-uchitel-i-pri-niskata-zaplata.397028", "text": "Поредната година на реформи в родната просвета се изнизва, а проблемите си остават едни и същи - поостарели учители и ниски заплати.\r\nСредната възраст на преподавателите в страната ни е 50 години, а почти половината от учителите ще излязат в пенсия до няколко години.\n\n\n\r\nА какво ще стане, когато се окаже, че атрактивната и много престижния някога професия \"даскал\", вече напълно е изгубила позицията си и младите хора не искат да преподават на децата?\r\nИзненада! Едва ли ще се стигне до този апокалиптичен сценарий докато има млади хора, които направо от университета влизат в класните стаи.\r\nЕдна от тях е Мирела Гигова. Учител по български език в столичното 51 СУ. Тя още не е навършила 25 години, но от две вече преподава.\r\n                    \n                    \n                И според нея трудът й не е оценен добре финансово, и тя гледа скептично към обещанието на властта, че средната заплата в системата ще стане 1500 лева до 2021 г., но въпреки това ще продължи да преподава.\r\n\"Системата вече позволява на младите хора да работят със съвременните технологии в училището, да растат в кариерата, базата предразполага един млад човек да се чувства добре\", обяснява тя избора си пред Dnes.bg.\r\nСпоред нея електронните учебници, както и електронните дневници, улесняват ежедневието на учителите, защото така са разтоварени от по-голямата част от административните си задачи.\r\n\"Технологиите в учебния процес вече са част от ежедневието и така обучението минава по-леко. Те въвличат повече учениците, с тях им е по-интересно да работят, така имат и повече време за творчество\", посочва Гигова.\r\nТя е убедена, че не може хората на бъдещето да бъдат обучавани по остарели методи и програми.\r\nС електронния дневник пък родителите получават информация в реално време и знаят кога децата им са поощрени с похвала за активно участие по време на урока, кога са без домашно, кога не са внимавали в клас, имат забележка за лошо поведение или пък въобще са пропуснали някои от часовете.\r\nОт друга страна и децата се чувстват по-добре сред младите си учители, независимо от това, че по-възрастните са по-опитни при представянето на учебния материал.\r\nДали поради по-малката разлика във възрастта, дали заради заряда и мотивацията, с която младите учители влизат в час, малчуганите имат по-добра връзка с тях.\r\nСпоред Гигова учениците се притесняват от авторитета на по-възрастните преподаватели и работят под напрежение, а понякога дори и под страх. Тя пък е доволна от средата в училището си, защото там среща подкрепа и разбиране.\r\n\"Младите учители винаги могат да се опрат на по-възрастните, да разчитат за помощ и съвет и от главните учители\", обяснява тя.\r\n\r\n\"Амбицията да си свърша работата, имам желанието и енергията да се докажа пред децата и пред себе си, още ми се учи, за да мога да дам повече знания на учениците си\", признава още Гигова.\r\nИ въпреки че заплатата, която получава да е под 900 лева и да е крайно недостатъчна за труда, който полага, тя е мотивирана от усмивките на учениците си, от това, че на следващия ден пристигат подготвени и с написани домашни, че са готови за нови знания.\r\n\"Достатъчно ми е, за да продължа работния си ден, това е благородна професия, за нея се иска призвание и любов, има проблеми разбира се, но вярвам, че нещата ще се развиват в правилната посока\", казва още Мирела и си пожелава системата да не смачка младите преподаватели, а напротив – да ги поощрява, така че и те да са по - усърдни в работата си.", "date": "2018.12.20", "title": "В името на знанието: Да си млад, но да си учител и при ниската заплата! "}
{"url": "https://www.dnes.bg/balkani/2018/12/20/zemetresenie-s-magnitud-5-2-razliulia-gyrciia.397097", "text": "Земен трус с магнитуд 5,2 разлюля тази вечер Западна Гърция, съобщи Европейският център за изследвания, предаде ТАСС.\r\nЕпицентърът е бил на 22 километра западно от градчето Метони, разположено на брега на Йонийско море в югозападния край на полуостров Пелопонес. Огнището е било на дълбочина от 10 км.\r\nНе се съобщава за разрушения и пострадали, предаде БТА.\r\nВестник \"Прото тема\" дава малко по-различни данни - магнитуд от 4,5 и епицентър в същия район, 20 километра югоизточно от град Пилос. Според вестника огнището е било на дълбочина от 41,1 км.", "date": "2018.12.20", "title": "Земетресение с магнитуд 5,2 разлюля Гърция"}
{"url": "https://www.dnes.bg/snimka-na-denia/2018/12/20/slynchevo-no-pyk-temperaturite-do-2-gradusa.397094", "text": "Атмосферното налягане ще остане по-високо от средното за месеца. Сутринта на места в низините и котловините ще има ниска слоеста облачност или мъгла. Минималните температури ще са между минус 7 и минус 2 градуса.\r\nДнес ще е предимно слънчево и почти тихо. По-значителна ниска слоеста облачност ще се задържи по поречието на Дунав и над Източна България и там дневните температури ще останат по-ниски, между минус 3 и минус 1 градуса. \r\nВ останалата част от страната максималните температури ще са между 1 и 6 градуса, сочи  на синоптиците от НИМХ.\r\nПочти през целия ден по Черноморието ще има ниска слоеста облачност, но ще остане без валежи. Ще е почти тихо. Привечер ще са появи слаб югоизточен вятър. Максималните температури ще са 2 - 4 градуса, вълнението на морето ще е 1 - 2 бала. Температурата на морската вода е 7-8 градуса.\r\n                \n                В планините ще е подходящо за туризъм. Ще бъде предимно слънчево и ще духа до умерен вятър от запад-югозапад. Максималната температура на височина 1200 метра ще е около 3 градуса, на 2000 метра - около минус 1 градуса", "date": "2018.12.20", "title": "Слънчево, но пък температурите до -2 градуса"}
{"url": "https://www.dnes.bg/sofia/2018/12/20/sviha-bronzovata-statuia-pri-centralna-bania.397098", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Откраднаха бронзовата статуя на Аполон Лечител до чешмите с минерална вода до при Централна баня в София. Статуята е дело на Георги Чапкънов. Липсата е установена в понеделник.\r\nТова е втора вандалска проява за този месец на това място. Тези дни са откраднати и месинговите чучури от чешмите в музея, предаде Bulgaria ON AIR.\r\nОт 2003 година 48 чешми с топла минерална вода вече текат пред Централната баня. Тогава е дарена и бронзова статуя на бог Аполон. Тези дни обаче статуята изчезва.\r\nОказва се, че в нощта на неделя срещу понеделник неизвестен все още извършител изтръгва статуята и въпреки охраната успява да избяга. Инцидентът е добре документиран.\r\nВидеонаблюдението в района е заснело кражбата, а извършителят се издирва. От Столичната община обявиха, че ако не се разкрие и върне статуята, ще се направи нова, но ще трябва да се плаща отново.\r\n ", "date": "2018.12.20", "title": "Свиха бронзовата статуя при Централна баня "}
{"url": "https://www.dnes.bg/obshtestvo/2018/12/20/zapochvat-kolednite-praznici-ignajden-e.397106", "text": "Православната църква почита днес църковния празник на Свещеномъченик Игнатий Богоносец /Предпразненство на Рождество Христово/, наричан от народа Игнажден.\r\nИгнатий Богоносец бил ученик на Свети Йоан Богослов. По-късно става епископ на Антиохийската църква, където първи въвежда пеенето на божествените песни на два клира - хора, прието по-късно и от другите християнски църкви. Паството му го нарича Богоносец, защото той самият казвал, че \"носи Бога в себе си, в душата си\". Заради вярата си е бил осъден на смърт от римския император Траян. Загива мъченически, разкъсан от лъвове.\r\nСпоред християнските представи от Игнажден започват родилните мъки на Божията майка, които продължават до Коледната нощ. Дните през този период се наричат \"Мъченици\". Жените тогава не трябва да работят никаква домашна работа, за да забременяват и раждат лесно, предаде БТА.\r\n                    \n                    \n                Народните обичаи гласят, че от Игнажден започват Коледните празници и Новата година. Характерен за празника е обичаят \"полазване\". По това кой човек полазник, първи влезе в дома от сутринта, се гадае за здравето, плодородието и имането през годината. Ако се случи първият гост да е добър и богат, то и годината ще е плодоносна.", "date": "2018.12.20", "title": "Започват Коледните празници: Игнажден е!"}
{"url": "https://www.dnes.bg/usa/2018/12/20/trymp-si-poviarva-che-voinata-v-siriia-e-spechelena.397101", "text": "Във видеообръщение, което Белият дом разпространи, президентът Доналд Тръмп официално обявява изтеглянето на войските на САЩ от Сирия, предаде Асошиейтед прес.\r\nРешението му бе неочаквано, а Тръмп бе категоричен: \"Ние спечелихме срещу ИДИЛ. Време е нашите военни да се върнат у дома\"\r\nОще вчера, американски представители съобщиха за вероятността, Тръмп да изтегли всичките 2000 американски войници, намиращи се в Сирия.  Решението му не се прие добре от републиканските законодатели, които се възмутиха на действията на президента, а у някой се появи и чувство на притеснение.\n\r\nСлужители казаха, че ръководители на министерството на отбраната и военни командири до последния момент са се опитвали да разубедят президента да взима това решение. Изненадващото обявяване на победа над ИДИЛ е в противоречие и с оценките на собствените му експерти за положението в Сирия, отбелязва АП. \n                    \n                    \n                \r\nВ  обръщението си Тръмп заложи на емоционалния елемент и посочи колко тежко е да пишеш писма и се обаждаш на близките на загиналите в битка. \"Сега те всички се връщат, незабавно се връщат\", заявява той. \r\nРешението на Доналд Тръмп се базира на убеждението, че американските войници в Сирия нямат други задачи освен да се бият с \"Ислямска държава\", която сега държи около 1 процент от територията, която владееше, когато бе най-силна. \n\r\nВидни американски сенатори реагираха с недоволство на новината. Сенатор Марко Рубио от Флорида каза, че изтеглянето ще е \"голяма грешка\" и че кюрдските бойци ще престанат да се бият срещу \"Ислямска държава\", когато им се наложи да се изправят срещу турски войски, преминали границата със Сирия. Това е лоша идея, на практика тя помага на ИДИЛ, заяви Рубио и предупреди, че изтеглянето на САЩ може да предизвика по-широк конфликт в региона. \r\nСамо преди няколко дни специалният пратеник на САЩ в антиджихадистката коалиция, Брет Макгърк, каза, че американските войски ще останат в Сирия, дори след като ИДИЛ бъде изгонен от бастионите си. А преди две седмици генерал Джоузеф Дънфорд, председател на Съвета на началник щабовете, каза, че САЩ все още има да свършат много работа, за да обучат местните сирийски сили как да не допуснат възраждане на \"Ислямска държава\" и да стабилизират страната.", "date": "2018.12.20", "title": "Тръмп си повярва, че войната в Сирия е спечелена"}
{"url": "https://www.dnes.bg/zvezdi/2018/12/20/grande-s-grija-shte-se-samoubie-li-bivshiiat-i.397026", "text": "Ариана Гранде е много разтревожена за здравословното състояние на Пийт Дейвидсън.\r\nТой страда от биполярно разстройство и неведнъж е споделял, че е мислил за самоубийство.\r\nПрез уикенда комикът написа в социалните мрежи, че не иска повече да е на тази земя, като дори беше посетен от полицаи, които искаха да проверят дали той е добре.\r\n\"Ариана и Пийт не поддържат връзка, откакто се разделиха, но това не означава, че на нея не ѝ пука за него. Тя беше ужасена, когато видя посланието му в Instagram. Тя се чувства отвратително, защото той не е добре\", казват източници на \"People\".\r\n\"Правя всичко възможно, за да остана тук за вас, но всъщност не знам колко дълго ще издържа\", написа бившият годеник на Ариана Гранде.\r\n", "date": "2018.12.20", "title": "Гранде с грижа: Ще се самоубие ли бившият й?"}
{"url": "https://www.dnes.bg/sofia/2018/12/20/chasti-ot-sofiia-ostavat-bez-voda-v-petyk-vijte-kyde.397133", "text": "\"Софийска вода\" временно ще прекъсне водоснабдяването в някои части на столицата.\n\r\nНа 21 декември 2018 г. (петък), във връзка с подмяна на водомерен възел  на бул. \"Александър Малинов“ жк. \"Младост“ IV , се налага спиране на водоподаването от 10:00 до 16:00 часа на клиентите на \"Софийска вода\", живеещи в района на: бул. \"Александър Малинов“ №79,№79А, №79Б, №79Г\n\r\nПри продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на адрес: бул. \"Александър Малинов“ №79.\n\r\nНа 21 декември 2018 г. (петък), във връзка с изграждане на сградно водопроводно отклонение на ул. \"Козлодуй“ жк. \"Банишора “ , се налага спиране на водоподаването от 09:30 до 19:30 часа на клиентите на \"Софийска вода\", живеещи в района на: по ул. \"Козлодуй“ от ул. \"Опълченска“ до ул. \"Свищов“\n                    \n                    \n                \r\nПри продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на адрес: ул. \"Козлодуй“ ъгъла с ул. \"Опълченска“.\n\r\nНа 21 декември 2018 г. (петък), във връзка с изграждане на сградно водопроводно отклонение на ул. \"Драгоман“ кв. \"Овча купел “ , се налага спиране на водоподаването от 10:00 до 22:00 часа на клиентите на \"Софийска вода\", живеещи в района на: по ул. \"Драгоман“ от ул. \"Бойчо Огнянов“ до ул. \"Иван Радоев“\n\r\nПри продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на адрес: ул. \"Драгоман“ ъгъла с ул. \"Маньово бърдо“.\n\r\nРемонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.\n\r\nЗасегнатите от прекъсването на водата, могат да получат повече информация от Телефонния център на “Софийска вода\" АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx .\n\r\n“Софийска вода\" АД предварително се извинява на своите клиенти за причинените временни неудобства!\n\r\nИнтернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.\n\r\n ", "date": "2018.12.20", "title": "Части от София остават без вода в петък – вижте къде!"}
{"url": "https://www.dnes.bg/akoshtete-vqrvaite/2018/12/20/predlojenie-na-google-da-pishem-na-balkanski-romski-bylgariia.397121", "text": "Скандално предложение на езиковите настройки на Google разгневи част от потребителите в мрежата.\r\nНаш читател ни сигнализира за интересно предложение от страна на клавиатурата на Google Gboard.\r\nСлед наша проверка установихме, че за език на въвеждане може да бъде избран – \"Балкански ромски (България)\" или пък \"Балкански ромски (Македония)\".\r\n\"Не знам ромския да има установена писменост и граматика, та по тая логика да пуснат шопски, врачански и пр. диалекти. Има много доводи против, но най-важното е обидното от гледна точка на кирилицата, която е страшно да бъде наречена ромска\", написа нашия читател в рубриката \"\". \r\n ", "date": "2018.12.20", "title": "Предложение на Google: Да пишем на... \"Балкански ромски\" (България)?!"}
{"url": "https://www.dnes.bg/zvezdi/2018/12/20/bg-zvezdi-i-decata-im-v-12-meseca-i-edna-blagotvoritelna-kauza.397134", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nЗа втора поредна година известни личности ще застанат заедно със своите бебета на страниците на Бебеносещия празничен календар. \n\r\nРедица знаменитости от родната сцена се обединяват около благотворителната кауза. Радина Кърджилова, Ралица Паскалева, Евгения Джеферович, Адриана Ангелова, Аделина Господинова са само част от звездите, които ще украсят 12-те месеца от идната 2019. \n\r\n\"Това, което ме подтикна да взема участие определено бе каузата\", сподели пред Bulgaria ON AIR актьорът Ивайло Захариев.\n\r\nИдеята за инициативата идва от Станислава Костадинова и фотографката Калина Серафимова, които за втора поредна година успяват да създадат календар в подкрепа на бебеносенето. \n                    \n                    \n                \r\n\"Чрез издаването и продажбата на този календар миналата година успяхме да наберем средства за деца в нужда и дарихме чрез инициативата \"Българската Коледа\" близо 3000 лева\", отбеляза Станислава Костадинова в студиото на \"България сутрин\" по телевизия .\n\r\nВсеки, който желае да подпомогне каузата, можете да намери повече подробности във Facebook страницата на инициативата\r\n ", "date": "2018.12.20", "title": "БГ звезди и децата им в 12 месеца и една благотворителна кауза"}
{"url": "https://www.dnes.bg/politika/2018/12/20/eksperti-za-promenite-v-nk-ne-sme-policeiska-dyrjava.397124", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПрезидентът Румен Радев упражни правомощието си и върна за ново обсъждане в Народното събрание разпоредби от Закона за изменение и допълнение на Наказателния кодекс, с които се изменят норми в Наказателно-процесуалният кодекс, съобщиха от прессекретариата на държавния глава.\n\n\r\nС тях се дава възможност за отлагане до 48 часа на уведомяването при задържане на лице. Още по-тревожна е възможността задържани непълнолетни лица да бъдат в неизвестност за техните родители в срок до 24 часа.\r\nКонституцията вменява на родителите да се грижат за децата си до тяхното пълнолетие и задължава държавата да ги подпомага.\r\n                    \n                    \n                \"Чл. 4 от Конституцията гласи, че България е правова държава и не може да се правят подобни волности. Страната ни е с парламентарно управление, а не с полицейско. Тази промяна в закона е репресивна. Такова нещо никога не е имало, нямаме нужда от него и не бива да се прави\", коментира в студиото на \"България сутрин\" бившият следовател Андрей Цветанов.\r\nАдвокат Петър Славов от своя страна определи гласуваните текстове като \"законодателно безумие\" и отбеляза, че управляващите дължат обяснение.\r\n\"Представете си какво би се случило, ако поради някакви обстоятелства непълнолетни лица биват задържани за 24 часа, и никой не уведоми родителите им... Най-вероятно ще се побъркат от притеснение\", коментира той.\n\r\nДвамата гости в студиото на  подкрепиха тезата на президента Радев, че ако не се очертае ясно кръгът престъпления, за които може да се прилагат тези мерки, това ще засегне правата на гражданите.\n\r\nОт ГЕРБ пък разчетоха хода на държавния глава като пореден опит за противопоставяне.\r\n ", "date": "2018.12.20", "title": "Експерти за промените в НК: Не сме полицейска държава! "}
{"url": "https://www.dnes.bg/notifikacii/2018/12/20/nova-detska-bolnica-triabva-i-aparatura-otkyde.397122", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nЗдравният министър Кирил Ананиев съобщи, че ще има Национална педиатрия. Идеята е да бъде довършен строежът в двора на \"Александровска\" болница. Възраждането на идеята за детска болница разбуни духовете в лекарските среди.\r\nОбщопрактикуващият лекар Гергана Николова и Пламен Таушанов от Българската асоциация за закрила на пациентите коментираха темата в \"България сутрин\".\n\n\r\n\"Хубаво е да има една такава болница и по тази причина за това нещо се говори 40 години. Някъде, където ще има и ендокринолог, пулмолог, невролог и специализирана апаратура, която обаче трябва да бъде нова, да не разчитаме на нещо, което ще вземем от болницата \"Х\" и ще прехвърлим там\", коментира д-р Гергана Николова.\r\n                \n                По нейни думи тази болница е предназначена да даде едно ново, модерно и добро лечение за децата ни.\r\n\"С цифрата, която оферира грубо казано премиерът - за 500 лева на кв. м. - това е абсолютно недостатъчно. По-важното е друго - да не се фиксираме дали ще има болница след година-две, а какво става с децата сега\", настоя Пламен Таушанов пред .\r\nПо неговите думи само преработването на проекта струва доста пари и няма как с 200 евро да се довърши този строеж, да се преработи и да се сложи оборудване. Според него трябва се вземе предвид и мнението на общопрактикуващите лекари и пациентските организации за това - какво искат да се постигне с тази болница.\r\nД-р Гергана Николова изрази и друго притеснение, а именно липсата на специалисти. Тя обясни, че за никого не е тайна, че лекарите в  България с педиатрична насоченост, а и като цяло, намаляват.\r\nИ двамата бяха категорични, че трябва да има ясна визия какво ще се подобри и какво ще се постигне чрез този проект.", "date": "2018.12.20", "title": "Нова детска болница – трябва и апаратура! Откъде?"}
{"url": "https://www.dnes.bg/rusia/2018/12/20/ot-moskva-sasht-biagat-pozorno-ot-siriia-kato-ot-vietnam.397123", "text": "Решението на президента Доналд Тръмп да изтегли от Сирия американските военнослужещи издава най-вече желание да сложи черта на \"не твърде успешната стратегия\" на днешната американска администрация в близкоизточната държава, пише руският в. \"Комерсант\".\n\r\nСпоред наблюдателя Максим Сучков за Тръмп въпросът опира до \"политическото му оцеляване\", визирайки по-специално разследванията, засягащи Тръмп, които се водят в САЩ. Президентът се стреми да измести в друга посока вниманието на своите избиратели и \"да демонстрира, че изпълнява предизборните си обещания\", казва той. \n\r\nМоже би става дума за маневра, целяща да отвлече вниманието на американската аудитория от неблагоприятната за Тръмп вътрешнополитическа ситуация, смята и експертът от САЩ Майкъл Кофман. \"Това е вече второто му изявление за изтегляне на войските, Владимир Путин направи три\", напомня той.\n                    \n                    \n                \r\nЗа Белия дом сега ще е най-трудно да докаже, че от участието си в сирийската кампания печелят САЩ, а не Русия, допълва \"Комерсант\". Руското външно министерство тутакси подкрепи решението на Тръмп, в което съзря \"реални перспективи за политическо уреждане в Сирия\", напомня изданието.\n\n\n\n\r\nПредседателят на комисията по отбрана в Държавната дума Владимир Шаманов отхвърля пред \"Известия\" изявлението на Тръмп, че войските на САЩ са изпълнили задачата си, извоювайки победа над ИД в Сирия. В този блъф не вярват нито американците, нито съюзниците им, нито световната общност, заявява руският депутат. \n\r\nСпоред Шаманов успехите в борбата с ИД в Сирия изцяло се дължат на руските сили в страната, действали съвместно с \"турски и ирански структури\", а изтеглянето на американските войски представлява \"позорно бягство, съпоставимо с бягството им от Виетнам\".\n\r\nСирийски парламентаристи подчертават пред \"Известия\", че напускането на американците ще позволи на правителството в Дамаск да си върне контрола над територията отвъд левия бряг на Ефрат до границата с Ирак.\n\r\nСпоред шефа на външнополитическата комисия в руския сенат Константин Косачов изтеглянето на американските войски \"може би има двойно дъно\" - Вашингтон \"ще продължи да действа чрез съюзници, включително неофициални и съмнителни\", отбелязва \"Газета\". Сенаторът вижда причината в две вътрешноамерикански тенденции. \"Едната изисква Америка да си гледа най-вече своите работи и да не воюва за чужди интереси. Другата - да не се отстъпва Сирия на (президента Башар) Асад и на \"лошата\" Русия, защото това \r\nможе да се изтълкува като поражение за САЩ\", пояснява той във Facebook.\n\r\nИзявленията на Белия дом може би са предвестие за готвени от САЩ провокации в Сирия, смята руският депутат Александър Шеин. Но според колегата му Дмитрий Новиков, ако Щатите изпълнят ангажимента си за изтегляне на силите, те ще съдействат за уреждане на ситуацията в региона.\r\nАналитици посочват, че Тръмп настоява за изтегляне на войските от самото начало на мандата си и тази негова стъпка изглежда последователна, пише \"Росийская газета\".\n\r\n\"Американците впрочем оставят без подкрепа своите кюрдски съюзници. Изтеглянето на военните обаче не означава, че от Сирия ще си заминат многобройните инструктори и съветници. Освен това войски на САЩ има в съседен Ирак - там хората от ИД сигурно още не са победени\", иронизира вестникът.\n\r\nИзявлението на Вашингтон за изтегляне на военните най-вероятно е направено след преговори с Анкара във връзка с подготвяна турска операция срещу кюрдите в Северна Сирия, смята арабистът Борис Долгов, цитиран в онлайн изданието \"Политроссия\" по РИА Новости.\n\r\nСпоред експерта кюрдските въоръжени формирования, покровителствани от САЩ, контролират една трета от територията на Сирия. Вашингтон е използвал тези територии, за да изгради свои опорни пунктове, дори летища и системи за противовъздушна отбрана. Долгов твърди, че САЩ просто физически няма как да извозят моментално от страната цялата тази инфраструктура. По думите му Белият дом цели да изтъкне с изявлението си, че предислоцира своите войски от района, където Анкара планира да нанесе удар по кюрдите. Но според руския аналитик \"американските войски няма да изчезнат съвсем от сирийската кампания\".\n\r\n\"Взгляд\" не очаква особено сурова операция на турците срещу кюрдите - \"щом американците си тръгнат, кюрдите ще бъдат принудени да се държат по-внимателно и предпазливо с Анкара и ще станат по-сговорчиви в преговорите с Дамаск\", също и \"далеч по-склонни да се вслушват в аргументите\" на Москва.\n\r\nЗа Русия обаче най-важните последици от напускането на американците са други, изтъква електронният вестник. Как ще се държи занапред турският президент Реджеп Ердоган и няма ли да разиграе \"американската карта\" срещу Русия, пита се \"Взгляд\", цитиран от БТА.\n\r\nРуското издание обаче напомня, че американско-турските противоречия \"не се изчерпваха само със сирийско-кюрдската тема, а руско-турските връзки са важни за Ердоган в стратегически план\". Затова турският лидер може да направи \"демонстративни стъпки\" за сближаване със САЩ и дори да протака споразумението за покупка на руски зенитни комплекси С-400.\n\r\n\"Принципно обаче курсът му няма да се промени. Турция иска и може да се нареди сред великите сили на 21-и век - което е невъзможно без разностранно и сигурно стратегическо партньорство с Русия\", заключава \"Взгляд\".\r\n ", "date": "2018.12.20", "title": "От Москва: САЩ бягат позорно от Сирия като от Виетнам!"}
{"url": "https://www.dnes.bg/sofia/2018/12/20/i-opravdatelna-prisyda-niama-da-e-prechka-za-konfiskaciia.397142", "text": "С поправки в антикорупционния закон парламентът окончателно реши, че прекратяването на наказателно дело или дори оправдателна присъда не са пречка за предявяване на иск за отнемане на незаконно придобито имущество в полза на държавата.\n\n\n\n\r\nДо спешните промени се стигна след тълкувателно решение на Върховния касационен съд, според което прекратяването на наказателно дело е абсолютна пречка за внасяне на иска за конфискация. Така над 20 проверки за конфискация на имущество за около 22 млн. лева можеха да бъдат прекратени.\n\r\nС промените обаче се предвижда всички заварени дела да се довършат по новия закон.\n\r\nМежду първо и второ четене на закона обаче Данаил Кирилов от ГЕРБ и Хамид Хамид от ДПС оттеглиха предложенията си за по дълги срокове за имотните проверки. Причината за това е да се разсеят спекулациите, че Антикорупционната комисия ще извършва \"вечни проверки\".\n                    \n                    \n                \r\nОт БСП скочиха срещу поправките и ги нарекоха \"компромис с демокрацията\"\n\r\n\"Човек, който е обявен за невинен от съда, да продължава да търпи санкции. Това е позор за конституционния ред\", настоя червеният Валери Жаблянов.", "date": "2018.12.20", "title": "И оправдателна присъда няма да е пречка за конфискация"}
{"url": "https://www.dnes.bg/stranata/2018/12/20/shmryknala-piinala-i-v-kolata-rezultatyt-v-dyrvo.397127", "text": "Шофьорка, употребила алкохол и наркотици, установиха служители на РУ – Горна Оряховица.\n\n\n\r\nВ 22:10 ч. в сряда в полицията е получен сигнал за катастрофа в града. На адреса е изпратен патрулка, която установила лек автомобил, катастрофирал в крайпътно дърво.\r\nВодачът е 24-годишна жена от същия град. Тя е тествана за употреба на алкохол, апаратът е отчел 1,28 промила.\r\nПри проверката за употреба на наркотични вещества, апаратът е дал положителна реакция на кокаин. Взета й е кръвна проба.\r\nЗадържана е в ареста за 24 часа. По случая е започнато бързо производство.", "date": "2018.12.20", "title": "Шмръкнала, пийнала и в колата... резултатът – в дърво! "}
{"url": "https://www.dnes.bg/notifikacii/2018/12/20/ah-tozi-klet-facebook-akciite-prodyljavat-sriva-si.397126", "text": "Непрекъснатите скандали около Facebook струват скъпо на Марк Зукърбърг и вложителите. Акциите на социалната мрежа потънаха в сряда, тъй като притесненията за способността на компанията да защити потребителските данни предизвикаха съдебно дело, критика в Конгреса на САЩ и разследване на New York Times за това как тя е споделяла данни с други компании.\r\nАкциите на най-големия оператор на социални медии в света се сринаха със 7,25% до 136,43 долара за акция, което е най-голямото дневно понижение от юли насам, като спадът за годината достигна около 24%. Инвеститорите са загрижени за възможността за засилване на правните и регулаторните усложнения по отношение на политиките за използване на данни, които са притеснили много клиенти и биха могли да доведат до значителни санкции и разходи, предава Bloomberg.\n\r\n                \n                По-специално, фирмата от Силициевата долина привлече глобално внимание, откакто разкри по-рано през тази година, че онлайн тест на трета компания, разпространяван във Facebook, е събрал информация за 87 милиона потребители по целия свят и е продал данните на британската консултантска фирма Cambridge Analytica.\r\nГлавният прокурор на Вашингтон, окръг Колумбия, Карл Расин заяви, че столицата на страната ще съди Facebook, обвинявайки я в заблуждаване на потребителите, защото е знаела за инцидента две години, преди той да бъде разкрит.\r\nОсвен това той твърди, че Facebook е въвела в заблуда потребителите, като е позволила на няколко производители на приложения, които нарича партньори, „да заменят настройките за поверителност на потребителите на Facebook и да получават достъп до тяхната информация без тяхното знание или съгласие\".\r\nРасин твърди, че Facebook нарушава закона за защита на потребителите в района, като подвежда потребителите по отношение на сигурността на данните, тъй като не следи правилно как приложенията на трети страни използват данни. Това затруднява потребителите да контролират настройките за данни за приложенията и да не разкриват нарушението на Cambridge Analytica на потребителите за повече от две години.\r\nПо специално в делото става дума за 852 потребители на Facebook в града, които са инсталирали и играли игра. След това приложението е събирало лична информация от 340 000 души, които са били техни приятели в социалната платформа, а данните са били продадени на Cambridge Analytica, се казва в иска.\r\nFacebook каза в свое изявление: „Преглеждаме съдебния икс и очакваме с нетърпение да продължим дискусиите си с адвокатите в Окръг Колумбия и други места\".\r\nNew York Times съобщи във вторник за нови подробности за скандала с потребителските данни, които са останали на разположение на такива партньори години, след като са били изключени функциите за това. Вестникът позовава информацията си на свои източници в компанията и вътрешни нейни документи. В тях е описано, че Facebook има специални отделни споразумения с IT гиганти, които им дават достъп до повече данни. Така например търсачката Bing на Microsoft е получила достъп до списъка с имената на \"приятелите\" на потребителите в социалната мрежа. Amazon също е можела да взима имена на потребители от списъци с приятели, както и Sony.\r\nОсвен това компании като Netflix и Spotify са получили достъп до личните съобщения на потребителите, а Yahoo е имала достъп до потока от публикации на приятелите на даден потребител. Според документите споразуменията са били с различна продължителност, като последните от тях са били прекратени едва през лятото на тази година.  С подобни привилегии са се ползвали още Apple, Yandex и дори Централната банка на Канада. Apple е имала достъп до телефонните номера и задачите в календарите на потребителите. Вестникът казва, че дори самият той е имал подобен достъп чрез свое мобилно приложение, което макар спряно през 2011 г. оставило достъп на изданието до списъците с приятели на потребителите.\r\nПовечето компании, които са коментирали темата, твърдят, че дори не са знаели достъп до колко много информация са имали. Това твърдят например Apple и Yandex, като казват, че няма данни техни услуги или приложения да са се възползвали от привилегиите.\r\nFacebook потвърди разкритията в публикация в блога си, но заяви, че не е открила доказателства за нарушения от страна на тези партньори.\r\n", "date": "2018.12.20", "title": "Ах, този клет Facebook! Акциите продължават срива си"}
{"url": "https://www.dnes.bg/sofia/2018/12/20/ivailo-ivanov-vstypi-v-dlyjnost-kato-glaven-sekretar-na-mvr.397145", "text": "С указ на държавния глава Румен Радев за главен секретар на МВР е назначен бившият директор на СДВР Ивайло Иванов. Това обяви вътрешният министър Младен Маринов по време на официална церемония в сградата на МВР, където се отбеляза и празника на Гранична полиция, пише БТА. \n\n\n\r\nГлавният секретар заяви, че за да изпълняват задълженията си служителите на министерството трябва да бъдат много добре подготвени, тренирани, да разполагат с необходимите помощни и технически средства, да се чувстват защитени и да имат самочувствие.\n\r\nИванов каза още, че е недопустимо да се нападат полицаи, визирайки случай от близките дни, когато криминално проявен нападна служител на МВР. И допълни, че винаги ще застане зад колегите си, когато изпълняват задълженията си и са свършили работата си.\n                    \n                    \n                \r\nПо думите му трябва да се повиши капацитетът на полицаите, грижещи се за защитата и интересите на гражданите, така и доверието на обществото в тях.\n\r\nМинистър Маринов награди заслужили служители на Гранична полиция. Той заяви, че полицаите от дирекцията се справят много добре с поставените задачи и допълни, че към този момент външната граница на ЕС, която страната ни охранява, е една от най-сигурните и най-добре пазената.", "date": "2018.12.20", "title": "Ивайло Иванов встъпи в длъжност като главен секретар на МВР "}
{"url": "https://www.dnes.bg/sofia/2018/12/20/vidimi-rezultati-gerb-pak-izdiga-za-kmet-iordanka-fandykova.397114", "text": "Йорданка Фандъкова отново ще получи номинацията на ГЕРБ за кмет на София за догодина. Друга кандидатура, освен нейната, в редиците на ГЕРБ не се обсъжда.\r\nСамата Фандъкова категорично отбягва въпроса за кметския вот наесен с аргумента, че за нея е важно да се върши работата за града, а не отсега да се влиза в кампания. И обвини опозицията, че прави именно това със скандалите около ремонтите в София, пише \"\".\r\nЗам.-председателят на ГЕРБ Цветан Цветанов обаче даде да се разбере, че отново тя е човекът за столицата, след като всякакви спекулации вървяха неофициално през последните седмици.\n\n\r\n                    \n                    \n                \"Към Йорданка Фандъкова напоследък се изляха много тежки и безпринципни нападки. Ето защо ние всички трябва да застанем твърдо зад нея и зад видимите резултати от работата ѝ\", обяви той във вторник вечерта пред столичния актив на ГЕРБ, говорейки колко ключови ще са предстоящите избори за Европейския парламент през пролетта и следващите ги кметски през есента.\r\n\"Очертава се 2019 г. да бъде ключова. На изборите за членове на ЕП през май трябва да подкрепим кандидатите на ГЕРБ за евродепутати, нашето европейско политическо семейство ЕНП, както и водещия кандидат на ЕНП за председател на ЕК Манфред Вебер\", обърна се Цветанов към партийците в Музикалния театър, където заедно изгледаха \"Царицата на чардаша\".\r\nФандъкова печели три пъти поред изборите в София и в края на мандата си ще е закръглила точно 10 г. на поста, тъй като първият - след като Бойко Борисов стана министър-председател, беше половинка.\r\nТака тя ще се изравни по години управление с рекордьорите на поста Стефан Софиянски и инж. Иван Иванов, който между 1934 и 1944 г. докарва водата на София по рилския водопровод и по чието време столицата ни е наричана Балканската Виена.\r\nОчаква се ГЕРБ да заложи отново и на всичките си останали 19 областни кметове (бяха общо 21, преди да се откаже от хасковския Добри Беливанов - б.а.).\r\nПодкрепа ще получи и Петър Паунов в Кюстендил, който официално е човек на Реформаторския блок, но негласно се ползва и с подкрепата на най-голямата партия.\r\nЕдинствените 3-ма извън са Златко Живков на Монтана и Георг Спартански на Плевен (и двамата от РБ) и Хасан Азис от ДПС на Кърджали.", "date": "2018.12.20", "title": "Видими резултати: ГЕРБ пак издига за кмет Йорданка Фандъкова!"}
{"url": "https://www.dnes.bg/stranata/2018/12/20/za-deseta-poredna-godina-koleden-bazar-v-pomosht-na-nujdaeshtite-se.397137", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nОстават само пет дни до Коледа, а благотворителните инициативи в страната продължават да валят. Този път доброто тръгва от учениците от Езиковата гимназия \"Акад. Людмил Стоянов\" в Благоевград и техните родители и учители, които подготвят усърдно специални коледни сладкиши, украшения и картички. \n\r\nТрадиционният коледен базар е под мотото \"Работилница за добро\", споделиха организаторите пред камерата на телевизия . Кампанията се провежда за десета поредна година, а в нея се включват деца от повече от 20 класа в цялото училище – близо 800 деца. Базарът ще се проведе на 22 и 23 декември и започва в 10 часа във фоайето на Община Благоевград. \n                    \n                    \n                \r\nНа него ще могат да бъдат закупени разнообразни сладкиши, солени изделия, както и картички и различни коледни украшения. Най-често срещаните изкушения на масите на базара са кексът и баницата, приготвени по различни рецепти.\n\r\n ", "date": "2018.12.20", "title": "За десета поредна година: Коледен базар в помощ на нуждаещите се"}
{"url": "https://www.dnes.bg/obshtestvo/2018/12/20/donorstvoto-humanniiat-akt-koito-spasiava-choveshki-jivot.397116", "text": "Липсата на доверие в институциите и съмнението за злоупотреби са основните причини за липсата на донори, смятат лекари и пациенти.\r\nСпоред специалистите подобряване на организацията и реда на донорството, увеличаване на донорските бази, както и създаване на регистър на волеизявленията и мотивация на координаторите по донорство ще регулират системата.\n\n\r\nПредседателят на Национална пациентска организация Станимир Хасърджиев смята, че трябва да се подобри организацията в системата, както и да се мотивират достатъчно координаторите по донорство. Според него мрежата от лечебните заведения, в които биха могли да се идентифицират донори, трябва да се доразвие. Има необходимост от разбиране и нагласа от цялото общество, че донорството е хуманен акт, който спасява човешки животи.\r\n                    \n                    \n                Това, че прекалено малко донорски ситуации се докладват, показва, че има проблем на ниво координатори или идентифициране и съобщаване за донори. Системата на заплащане на координаторите също трябва да се промени, добави още Хасърджиев пред БТА.\r\nСпоред директора на Изпълнителната агенция по трансплантация д-р Михаил Христов изкривяването на факти и търсенето на сензации са проблем и причина за липсата на донори.\r\n\"Преди няколко седмици предложихме бял дроб на \"Евротрансплант\", но в медиен репортаж основната тема беше, че българските пациенти, чакащи бял дроб, умират, а ние го предложихме другаде. От май 2017 г. е ясно, че българин не може да бъде трансплантиран в чужбина, защото имаме откази от чужди клиники. Отказите са, защото ние не подаваме органи и ето го порочният кръг - не подаваме органи - не ни броят за партньор. През последните 4 донорски ситуации се оказа, че само 1 бял дроб е подходящ за трансплантиране\", посочи д-р Христов.\r\n\"Основният въпрос е как да се помогне на българите, чакащи трансплантация на бял дроб. Единият вариант, който е по-бавен, предвижда обучение на български екип, който да работи в България и да наблюдава пациентите след трансплантацията, което е от изключителна важност. За да се обучи екип, трябват пари. Преди дни завършихме проекта на национална програма по донорство и трансплантации, в който има заложени съответните средства. Ако тази програма бъде приета, парите ще бъдат осигурени. Бързият начин да помогнем на чакащите е трансплантолози от чужбина да оперират в България. Румъния също е без договор с \"Евротрансплант\", но те успяха да развият варианта с чужди лекари, трансплантиращи в Румъния. Всичко е подготвено с националната ни програма и съвсем скоро екипите ни ще заминат на обучение, което продължава 6 месеца\", поясни д-р Христов.\r\nПо думите му има рязък спад на донорството и в Европа и затова там не могат да си позволят да обслужват и чужди граждани. Ние също търсим вариант, така че българските органи да остават за български граждани и да се трансплантират в България. Ако станем пълноправен член на \"Евротрансплант\", българските пациенти ще се влеят в листата на чакащите, заедно с всички останали чакащи, уточни д-р Христов.\r\nТой посочи още, че трябва да се направи \"желязна организация\", тъй като в момента има пропуски - има подходящи донори, но не се съобщават, а съобщаването зависи от преценката и съзнанието на координатора по донорство, каза д-р Христов. Експертът добави, че трябва да се обновят българските листи на чакащите бял дроб, сърце, черен дроб, бъбреци. В България има донорство само при доказана мозъчна смърт, а в други държави се работи така и при сърдечна смърт, отбеляза той.\r\nТрябва да се промени нагласата на обществото, да започне българинът да помага на българин, каза още д-р Христов. Според него ние не сме състрадателни един към друг и оттам идва и недоверието. Не си вярваме и нямаме доверие за всяко нещо, защо да имаме вяра и на медиците? Промяната ще стане трудно, дълго и вероятно едно цяло поколение е необходимо да се смени. Има други нации, които са много по-сплотени, много повече си вярват и много повече си помагат, отбеляза д-р Христов.\r\nСлави Асов, координатор по донорство, разясни, че чрез два клинични теста и ангиография се поставя диагнозата \"мозъчна смърт\" и тя не може да бъде поставяна под въпрос. Ангиографията е \"златен стандарт\", а цялото изследване се записва и според Асов няма възможности за злоупотреби. В Испания, освен при мозъчна смърт, поддържат пациента и при масивен инфаркт със спряло сърце, за да може евентуално да бъде донор. Нагласата на обществото е друга, различна от тази в България, допълни той.\r\nПо думите му разговорът с близките е доста труден момент, но обективно им се представя реалната ситуация, заедно с резултатите от изследванията. С тях се говори просто и ясно, съобразяваме и религията, която изповядват, каза още Асов. Информацията така е поднесена, че те сами трябва да направят избора. Понякога органите не са подходящи за трансплантиране, защото когато мозъкът спре да функционира, в тялото настъпват такива процеси, които увреждат всички други органи, а ние не винаги можем да ги овладеем, добави лекарят. Съгласието на близките е желателно да се даде до няколко часа, за да се запазят органите в добра кондиция, отбеляза той.\r\nОсновно плашещата тема в България е трафикът на органи, но нещата не са толкова лесни, не си представяйте, че органите се пренасят за пет минути в куфарче\", поясни Асов пред БТА.\r\nНаталия Маева, на която преди време беше извършена трансплантация на бял дроб във Виена, изрази мнение, че в страната ни липсват донори, тъй като по българска традиция хората изпитват съмнение какво ще се прави с органите на починалия близък. Според нея на обществото ни не е обяснена ясно темата за донорството.", "date": "2018.12.20", "title": "Донорството – хуманният акт, който спасява човешки живот"}
{"url": "https://www.dnes.bg/televizia/2018/12/20/iordanka-hristova-v-otkroven-razgovor-po-vreme-na-polet-nad-sofiia-v-avioshou-po-bulgaria-on-air.397155", "text": "Известната българска естрадна певица Йорданка Христова е следващият гост в рубриката #Aвиоинтервю на предаването „Авиошоу“ по Bulgaria ON AIR - уникален формат, който представя разговори с популярни личности, заснети по време на полет в небето. На 29 декември, от 16 часа, водещият и автор на тв продукцията Александър Богоявленски ще срещне зрителите с Йорданка Христова, с която ще разговарят за музиката, живота и авиацията докато самите те летят с малката „Чесна“ над София. Сред облаците естрадната певица ще изпълни и една от своите песни. В предколедния епизод на „Авиошоу“ на 22 декември, събота, гостува още една популярна личност, която за първи път ще лети на малък самолет. Телевизионният водещ Георги Любенов ще отговори на въпросите на Александър Богоявленски 20 години след влизането им в света на журналистиката чрез съвместното им предаване „Радио Гага“ по БНР. Какво се промени оттогава – ще разберете на 22 декември от 16 часа. „Авиошоу“ е единственият телевизионен продукт за авиация и аерокосмическа индустрия в България. В началото на 2018 година предаването стартира и специалната рубрика #Авиоинтервю, която няма аналог не само в българския, но и в световния ефир. За 5 години екипът на предаването прелетя хиляди мили и посети различни летища в България и по света, а полетите приеха облика на над 170 епизода. Интервютата сред облаците нямат аналог не само в българския, но и в световния ефир, а първите шест издания можете да гледате в YouTube канала на Bulgaria ON AIR. Всички те са достъпни онлайн на сайта на политематичната телевизия Bulgaria ON AIR, както и в YouTube. Не пропускайте „Авиошоу“ всяка събота от 16:00ч. с водещ Александър Богоявленски - журналист с над 20-годишен опит и пилот на крачка от професионалния лиценз. ", "date": "2018.12.20", "title": "Йорданка Христова в откровен разговор по време на полет над София – в \"Авиошоу\" по Bulgaria ON AIR "}
{"url": "https://www.dnes.bg/politika/2018/12/20/prolet-liato-metat-i-miiat-zaprashena-sofiia.397165", "text": "Столичната община отпуска още пари за пролетно и лятно машинно метене и миене на улиците и булевардите, за да бори запрашеността на въздуха, обави председателят на екокомисията в СОС Лорита Радева.\r\nТя уточни, че във всички месеци, в които се извършва машинно метене и миене на улиците, няма превишение на фините прахови частици. \r\n\"С проблемът от замърсяването от битово горене търсим решение с увеличаване на средствата по събирането на едрогабаритните отпадъци. С повече средства, в размер на 1,5 млн. лева, ще се борим с този проблем на града\", обясни тя и призова гражданите да следят онлайн кога е извозването на едрогабаритни отпадъци за техните райони и да се възползват от тази услуга.\r\n                    \n                    \n                \"24 пъти през следващата година ще се мият на т.нар. дюзи улици на София. 4 пъти ще бъде основното измиване и периодично ще извършваме оросяване, тогава, когато има прогнози за предстоящо замърсяване\", поясни Радева.\r\nПо думите й се увеличава делът на машинно метене. \"През 2019 улиците, ползвани от градския транспорт, ще се почистват само с машинно метене. 22 пъти месечно в периода април-октомври ще се чисти машинно. Това е увеличаване с 24% спрямо 2018 година. 9 пъти повече ще е делът на машинното метене по отношение на тротоари, пешеходни пространства, велоалеи\", пресметна тя.\r\nСпоред Лорита Радева с близо 2/3 мнозинство от гласовете на СОС е подкрепена план-сметката за дейностите по чистотата на София за догодина. \r\nМилка Христова от БСП-София заяви, че червените общинари не са подкрепили предложената план-сметка.\r\n\"За пореден път сме изправени пред ситуация, в която такса смет се определя не на базата на произведеното количество боклук, а на базата на данъчна оценка, което е изключително несправедливо. Оказва се, че самотноживееща жена в голям апартамент, \"произвежда\" повече отпадъци и плаща повече от многолюдно семейство в гарсониера\", обясни Христова.\r\nСпоред нея огромна част от средствата от такса смет изтичат в дълбоките джобове на външните оператори, които вършат услугата по почистване и извозване на боклуците. \r\n\"През 2016 година г-жа Фандъкова обеща СО да започне сама да организира дейностите по чистотата. Какъв е резултатът?\", попита тя. \r\nПо думите й няма как да убедим софиянци, че градът е измит 24 пъти, когато отчетността на сметката не се дава в обекти и улици, а в кв./км. \r\n\"Извинявайте, но и боб да бяхме хвърлили, нямаше да можем да направим връзката между километрите и отделните обекти, за да може софиянци да се убедят в полезността на харченето на средствата\", обясни още тя.\r\nИван Таков от своя страна подкрепи казаното от колежката му Христова: \"За последните 10 години парите за чистота са се увеличили с над 60%. Извинявайте, но града не е станал с 60% по-чист в никакъв случай. Ние държим да има доста повече пари за миене на улиците, защото те са в пряка зависимост с чистотата на въздуха\". \r\nПо думите му за последните 5 години СО е събрала 115 млн. повече, отколкото е изразходвала за дейности по чистота. \r\n\"Както миналата, така и тази година направихме предложение такса смет за столичани да бъде намалена с 10%, предвид това, че парите, които се събират, не се изразходват за дейности по чистота. Или поне една част от тях\", допълни той.\r\nСпоред общинския съветник Альоша Даков нито гражданите, нито пък бизнеса, могат да разберат за какво се харчат събираните от такса смет средства. \r\n\"Тази ситема трябва да е публична, за да може всеки гражданин на София да се ориентира за какво се харчат парите\", настоя той и даде пример – в Пловдив улиците, по които се движи градският транспорт, се мият 5 пъти седмично. В София това се е случило 12 пъти, но за цялата година.", "date": "2018.12.20", "title": "Пролет, лято... метат и мият запрашена София"}
{"url": "https://www.dnes.bg/football/2018/12/20/samo-koledno-chudo-shte-ostavi-stoianovich-v-levski.397178", "text": "Треньорът на Левски Славиша Стоянович със сигурност ще напусне поста, за да стане селекционер на Латвия. Това твърди словенският сайт Ekipa.svet24.si, позовавайки се на медиите в Балтийската страна. \r\nИнформацията гласи, че спецът е на крачка от новото предизвикателство и е въпрос на време новината да бъде официално обявена. \"Ако не се стигне до голям обрат в последната минута, Славиша Стоянович ще напусне Левски, за да поеме Латвия. Вече се е договорил с шефовете на местната футболна федерация, но преди да бъде обявен за селекционер, трябва да уреди взаимоотношенията си с Левски\", се отбеляза в текста.\r\n \r\nСтоянович застана начело на \"сините\" през лятото, след като смени Делио Роси. Той започна престоя си на \"Герена\" с поредица от победи, но в последните два месеца Левски отпадна от Купата на България и почти загуби шансове да се бори за титлата.\r\n \r\nПо-рано през деня тактикът коментира информациите за Латвия с лаконичното изказване: \"Засега не искам да коментирам, разберете ме\", което допълнително засили слуховете за напускане. В Балтийската страна познават качествата на Стоянович отлично, след като беше начело на местния ФК Рига.\r\n \r\n", "date": "2018.12.20", "title": "Само коледно чудо ще остави Стоянович в Левски"}
{"url": "https://www.dnes.bg/temida/2018/12/20/chokov-pregladnial-tortichki-porychal-uvisil-sudjuci-spomen-ot-galiche.397125", "text": "Ценко Чоков, скандално известният бивш кмет на село Галиче, заснет да вечеря в столичен ресторант вместо да изтърпява мярката си за неотклонение домашен арест, заяви, че процесът срещу него не е обективен.\r\nПреди да бъде върнат отново в ареста той настоя, че е излизал навън тогава, когато има разрешение от съда, и че не може да върви повече от 40 метра без патерици. \r\n\"Разхождам се навън тогава, когато имам разрешение от съдиите по делото. Иначе не бих си позволил\", категоричен беше Чоков пред bTV.\n\n\n\n\n\r\n\"В месеца имам по 10-15 дни разрешение да ходя да си отстранявам здравословните проблеми, които имам. Не виждам нищо престъпно, че ги отстранявам, не виждам нищо лошо в това, че ми се подобрява състоянието\", категоричен беше бившият кмет на Галиче.\r\n                    \n                    \n                \"Нима хората под домашен арест, когато отидат на дело, по време на почивката не отиват някъде да обядват. Разрешено е да отидат на дело, а не да обядват, но всички обядват някъде, нали?\", попита той.\r\nЧоков настоя, че всяка вечер го проверяват патрулите в района, през деня и кварталния идвал в апартамента в Студентски град, където той бе под \"домашен арест\".\r\nБившият кмет закачил да се сушат суджуци в апартамента, защото това била единствената му останала връзка с Галиче.\r\n\"Аз съм диабетик, пада ми захарта. Какво престъпно има, че съм се отбил за 10 минути да си взема храна. На връщане от зъболекаря ми падна захарта и казах на господина, който трябваше да ме закара: \"Дай в най-близкото заведение да хапна нещо сладичко\", разказа Чоков.\r\nВ ресторанта той бил с колега земеделец, чичо му и негова братовчедка. Чоков е категоричен, че не е употребявал никакъв алкохол, а чашите на масата от снимката са били пълни с вода.\r\nБившият кмет на Галиче заяви, че \"двама здрави мъже\" на масата срещу него са го снимали, а още същата вечер се появили и снимките в медиите. Той посочи, че му оказват натиск и му нанасят непочтени удари под кръста.", "date": "2018.12.20", "title": "Чоков прегладнял, тортички поръчал. Увисил суджуци – спомен от Галиче!"}
{"url": "https://www.dnes.bg/politika/2018/12/20/levicata-se-iadosa-dade-biudjeta-na-nzok-na-ks.397179", "text": "БСП сезира Конституционния съд за Закона за бюджета на НЗОК. \r\nПричината е, че с него в преходните и заключителните разпоредби се променят 17 структуроопределящи закона.\n\n\r\nДепутатът Филип Попов, който е един от вносителите, коментира, че не може чрез бюджета на здравната каса да се променят закони, които нямат нищо общо с него. \r\n\"Единият от промените закони е Изборният кодекс. Това е прецедент в практиката. Искаме да спрем издевателството над законодателния процес, което се случва постоянно в това Народно събрание\", каза той.\r\nДепутатът от БСП професор Георги Михайлов коментира, че много от предложенията в закона уреждат форми на организация на дейността на Министерството на здравеопазването, което няма нищо общо с НЗОК и   отбеляза, че със закона се закрива Фондът за лечение на деца и неговият Обществен съвет, както и че се създава мегаагенция за медицински надзор \"която вкарва в себе си дейности, които са абсолютно противоречиви и нямащи нищо общо едно с друго – одита, трансплантационните проблеми, регистрацията на лечебните заведения\". \n                    \n                    \n                \r\nВ отговор министърът на здравеопазвавено Кирил Ананиев обясни пред БНР, че промените в няколко закона през бюджета на Здравната каса целят да се ускори преструктурирането на здравния сектор.\n\r\n\"Направихме измененията, с цел да ускорим условията, при които е необходимо да се извърши реформирането и преструктурирането на здравния сектор. Всички тези промени водят до повишаване ефективността в разходването на средства и контрола. Ако ние не създадем тази основа, какъвто и модел да въведем от 2020 година, той няма да успее\", каза той.", "date": "2018.12.20", "title": "Левицата се ядоса, даде бюджета на НЗОК на КС "}
{"url": "https://www.dnes.bg/sofia/2018/12/20/s-noshtno-karane-otkrivat-ski-sezona-na-vitosha.397183", "text": "С нощно каране в петък ще бъде открит новият зимен сезон на Витоша. През предстоящия сезон няма да има промяна в цените на картите за достъп до планината. \r\nЕдинствено при нощното каране ще бъде въведено намаление и ски картите за деца до 12-годишна възраст ще струват 1 лев, съобщават от \"Витоша ски” АД.\r\nДневната карта остава с цена от 35 лв. за възрастни, а картата за нощно каране – 26 лв. При ползване на ски учител от училището на \"Витоша ски\" и/или екипировка от гардероба на дружеството, гостите на планината ще получават отстъпки за лифта.\r\nВ събота (22 декември) предстои и пускането на кабинковия лифт, който влиза в традиционния си режим на работа след кратък период на профилактика. \r\nОт събота съоръжението \"Симеоново-Алеко\" ще работи всеки ден от 8:30 до 16:30 часа. \r\n\"Витоша ски\" АД напомня на всички скиори да спазват правилата за безопасност в планината и пожелава успешен и безавариен сезон. \r\n ", "date": "2018.12.20", "title": "С нощно каране откриват ски сезона на Витоша"}
{"url": "https://www.dnes.bg/politika/2018/12/20/parlamentyt-v-bitka-sys-smoga-shte-dishame-li-kislorod.397162", "text": "Парламентът прие на второ четене мерки за борба с мръсния въздух - затяга се контролът върху качеството на твърдите горива, налагат се санкции, а събраните глоби ще постъпват по бюджета на съответната община.\r\nСъс закона се въвеждат изисквания за качеството на твърдите горива - норми за съдържание на сяра, пепел и влага. Държавната агенция по метрологичен и технически надзор ще извършва контрол на горивата, като ще бъде оборудвана специализирана лаборатория.\r\nДо три месеца след влизането в сила на промените трябва да бъде приета и наредба, в която да бъдат разписани конкретните изисквания и правила.\n\n\n\n\r\n                    \n                    \n                С окончателните поправки се посочва и че отговорни за чистота на въздуха са освен кметовете на общината, така и директорите на РИОСВ, органите на МВР и органите на транспортното министерство.\n\r\nРазписани са отговорностите на МОСВ по отношение на промишлените източници и трансграничните замърсявания, а органите на МВР ще могат да спират коли от движение при явно замърсяване на въздуха.\n\r\nКметът на общината обаче може да бъде наказан с глоба от 5 000 до 10 000 лева, ако няма намаление на вредните емисии и това се дължи на неговото действие или бездействие.\n\r\nГлоби има и за тези, които разпространяват твърди горива без регистрация и пускат на пазара горива, които не отговарят на изискванията, като санкциите стигат до 10 000 лева.\n\r\n\"Основната промяна, която приехме, е въвеждането на норми за качество на въглищата и брикетите от въглища, които се използват за битово отопление. Земеделското министерство пък ще изработи наредба с методите на организация и контрол върху дейностите, свързани с дървесината, която се използва за битово отопление“, уточни Ивелина Василева от ГЕРБ.\n\r\nЧервеният депутат Манол Генов пък изрази скептицизъм, че законът ще доведе до очакваните резултатити и предрече, че отново ще трябва да му се прави \"ремонт\".\n\r\n\"Никой не се наема, бяга се от отговорност да се дефинират дървата като твърдо гориво и в последствие да се контролират. ДАМТН бяга от този проблем, защото няма капацитет и експертиза. С промените контролът се хвърля върху МЗХГ\", коментира той.\n\r\nГенов уточни, че според статистиката над 50% от фините прахови частици се дължат именно на дървата, особено когато са с голяма влажност.", "date": "2018.12.20", "title": "Парламентът в битка със смога... Ще дишаме ли кислород?"}
{"url": "https://www.dnes.bg/business/2018/12/20/danychnite-deklaracii-shte-se-priemat-ot-10-ianuari.397190", "text": "Данъчната кампания 2019 г. ще започне на 10 януари заради промени в законодателството, съобщиха от пресцентъра на НАП. \r\nДекларациите за доходите на физическите лица могат да бъдат подадени най-рано на тази дата - както по електронен път, така и на място в офисите на НАП. Срокът за ползване на 5% отстъпка за ранно деклариране и плащане през 2019 година е 31 януари, съобщиха данъчните.\r\nГодишното приключване на данъчно осигурителните сметки на фирми и граждани ще бъде извършено от НАП от 1 до 10 януари, като плащания чрез електронната система за разплащане без такси (т.нар. виртуален POS) ще се приемат до 9,00 ч. на 31.12.2018 г. Офисите на НАП ще приемат плащания с дебитни и кредитни карти на ПОС терминали до 13,00 ч. на 31.12.2018 г.\r\nДопълнителна информация за данъчните и осигурителните изисквания може да се получи на телефона на Информационния център на НАП 0700 18 700.\r\n ", "date": "2018.12.20", "title": "Данъчните декларации ще се приемат от 10 януари"}
{"url": "https://www.dnes.bg/notifikacii/2018/12/20/6-ma-bylgari-v-shvedski-zatvor-trafikirali-synarodnici.397172", "text": "Шестима българи бяха осъдени в Швеция за трафик на хора и изпратени в затвора, защото довели свои сънародници и ги накарали да просят, пише шведското англоезично издание \"Лоукъл\".\n\r\nОкръжният съд във Векшьо реши, че деветте жертви са били подложени на експлоатация, защото били принудени да просят в Южна Швеция. Ако не съберели достатъчно пари, \"работодателите\" им ги глобявали, малтретирали или им давали по-малко храна.\n\r\nОсвен това съдът реши, че пометнала бременна жена е станала жертва на физически тормоз. Няма достатъчно доказателства, че посегателствата са причина за загубата на плода, но в съдебното решение се подчертава, че нападението на бременна жена само по себе си е сериозно престъпление.\n                \n                \r\nСпоред съда някои от просяците са били вербувани с фалшиви обещания, използвайки факта, че някои от тях са живеели в мизерни условия. \"Като цяло съдът реши, че просяците са били експлоатирани по начин, поставящ ги в извънредна ситуация и че това е била целта на действията на извършителите\", се казва в решението.\n\r\nВербуването на просяци не е престъпление в Швеция, но трафикът на хора е. Съдът реши, че шестимата българи са виновни в трафик на хора, а един човек беше признат за съучастник. Те получиха присъди от година и половина до пет години и половина в зависимост от степента на участието си, пише БТА.\n\r\nОсми мъж, позволил на просяците да живеят в неговия дом, беше оправдан по обвинението в помагачество. Двама от извършителите бяха признати за виновни и за нападения, а друг - за грабеж, освен присъдите за трафик на хора.\n\r\nДеветимата просяци ще получат обезщетения от 20 000 до 65 000 крони (1952 до 6 344 евро).\n\r\n ", "date": "2018.12.20", "title": "6-ма българи в шведски затвор, трафикирали сънародници"}
{"url": "https://www.dnes.bg/temida/2018/12/20/specprokuratura-poiska-ivancheva-da-ostane-v-aresta.397191", "text": "Специализираната прокуратура поиска от Апелативния специализиран наказателен съд да отмени определението на първоинстанционния съд от 19 декември, с което мярката за неотклонение на подсъдимите за корупция Десислава Иванчева, Биляна Петрова и Петко Дюлгеров бе изменена от задържане под стража в домашен арест (с отложено изпълнение до 12 часа на 22 декември 2018 г.), това съобщиха от Спецпрокуратурата.\n\n\n\r\nСпоред прокуратурата към настоящия момент по делото са налице всички изискуеми от закона предпоставки за продължаване на мярките за неотклонение задържане под стража на подсъдимите.\r\nЛипсва промяна в обстоятелствата, налагащи ревизия на мерките, в хода на съдебното следствие не е разколебано и обоснованото предположение, че именно те са извършили престъплението, за което са обвинени.\r\n                    \n                    \n                \"В същото време продължава да е налице реална опасност подсъдимите да извършат ново престъпление, като се има предвид характерът на повдигнатите обвинения, длъжностното им качество при извършване на престъплението, високата обществена опасност на деянието, начинът на извършване и размерът на получения подкуп\", настояват от прокуратурата.\r\nПродължителността на задържането на подсъдимите до момента е в рамките на разумния срок според изискванията на Европейската конвенция за защита правата на човека и основните свободи.", "date": "2018.12.20", "title": "Спецпрокуратура поиска: Иванчева да остане в ареста"}
{"url": "https://www.dnes.bg/stranata/2018/12/20/signali-v-helpbook-losho-osvetlenie-parkirane.397168", "text": "В платформата на Helpbook.info гневен потребител ни сигнализира за проблем, който от месеци е неглижиран от Община Радомир.\n\r\n\"На 17 юли тази година подадох сигнал до община Радомир за  в с. Долна Диканя. В определения двумесечен срок за вземане на решение по сигнала, уточнен в чл. 121 на Административнопроцесуалния кодекс, не последва никаква реакция от страна на общинската институция. Повторно пуснах сигнал със същите оплаквания на 24.09. и отново не беше обърнато никакво внимание от страна на компетентните власти\", пише до Helpbook недоволния потребител. \r\nСтава ясно, че въпреки това  мерки за подобряване на осветлението не са взети, а решаването на проблема става все по-належащо. \n                    \n                    \n                \r\n\"Община Радомир си позволява да не спазва определения срок в АПК и да не обръща внимание на сигнали за нередности. Обръщам внимание на общината, че съгласно йерахията на нормативните актове кодексите имат същия нормативен ранг, както и законите. Очаквам община Радомир да се задейства и да отстрани проблема с осветлението в Долна Диканя!\". \n\r\nВ следващия сигнал възмутен гражданин описва  в София: разбит асфалт, дупки пълни с вода, непочистен сняг, киша, разхвърляни кашони и дъски както и невероятно високи цени. Потребителят пита: \"Кога ще се научим да правим нещата както трябва?! Давате терен за базар - предайте го в приличен вид! Поставете условия - да се поддържа чисто, подредено; цените да отговарят на стандарта ни; качеството да е както в Германия!\".\n\r\nБе получен и сигнал за . След изграждане на покривни конструкции над стълбите, явно не е помислено за осветлението. Разбитите стълби допълват опасната обстановка, а авторът на сигнала се опасява, че е само въпрос на време да стане беля. \n\r\nЗавършваме обзора със сигнал за . Проблемът е предизвикан от системно паркиране на един и същи автомобил между тревната зона, тротоара и пешеходна зона. Според закона се допуска паркиране на моторни превозни средства с максимална маса до 2,5 тона върху тротоарите, само на определените от собствениците на пътя или администрацията места, успоредно на оста на пътя, ако откъм страната на сградите остава разстояние най-малко 2 метра за преминаване на пешеходци. От изпратените снимки е видно, че част от тези правила не са спазени.\n\r\nТова са само малка част от постъпилите сигнали при нас. Ако видите нередност, проблем, с който се сблъсквате всеки ден и искате да подадете сигнал - направете го онлайн в !\n\r\nПлатформата ще ви даде възможност не само да придадете гласност на проблема, но и да изпратите сигнал до отговорните институции.", "date": "2018.12.20", "title": "Сигнали в Helpbook: Лошо осветление, паркиране..."}
