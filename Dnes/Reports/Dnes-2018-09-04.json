{"url": "https://www.dnes.bg/usa/2018/09/04/viarvate-ili-ne-i-dnes-v-sasht-lekuvat-homoseksualnite-si-deca.386930", "text": "Стотици хиляди хора в САЩ имат тази съдба: подлагат ги на терапия, за да \"излекуват\" хомосексуалността им. Много от \"пациентите\" са деца, изпратени на терапия от собствените си родители. Понякога с фатални последици.\n\r\nПотънал в сълзи, 16-годишният Матю най-после признал пред баща си, че изпитва влечение към момчетата. Двамата тъкмо прекосявали с колата Бруклин. Бащата отбил до тротоара и подхванал спокоен разговор със сина си.\n\r\n„Реакцията му много ме зарадва\", разказва 30-годишният днес Матю Шурка. „Каза ми, че ме обича, независимо от всичко.\" Бащата обещал да се погрижи. В онзи момент Матю изобщо не предполагал, че ще го подложат на терапия, за да бъде „излекуван\" от хомосексуалната си ориентация, пише .\n                    \n                    \n                \r\n\n\r\nПроучвания на калифорнийския институт „Уилямс\" показват, че в САЩ близо 700 000 души са преминали през такава терапия. Половината от тях са на възраст под 18 години. „Тъй наречената „репаративна терапия\" си поставя за цел да промени сексуалната ориентация или пък половата идентичност на ЛГБТ-личности\", обяснява Кристи Малъри от института „Уилямс\". „Онези, които предлагат подобна терапия, все още вярват, че хомосексуалността е някакво увреждане, подлежащо на лечение\", казва тя и добавя, че освен терапевтите подобна дейност извършват и религиозни организации.\n\r\n„Да, църквата определено е голям проблем, защото за някои християни да си гей или лесбийка е грях\", казва Матю Шурка. В момента 57 000 момчета и момичета на възраст между 13 и 17 години преминават през подобна църковна терапия, предполагат специалистите от института „Уилямс\". В редица щати вече бяха приети закони, които забраняват платената репаративна терапия. Но религиозната терапия е безплатна, тоест - остава си разрешена.\n\r\nОбикновено родителите са онези, които вкарват всичките тези десетки хиляди момчета и момичета в коловоза на репаративната терапия. Много от бащите и майките просто не желаят да приемат различната сексуална ориентация на децата си.\n\r\nХомосексуалността все още е натоварена с какви ли не предразсъдъци, казва Матю Шурка. Според него младите хора възприемат хомосексуалността много по-спокойно в сравнение с предишните поколения. Тъкмо поради това с родителите възникват големи трудности, когато син или дъщеря признаят своята различна ориентация и помолят за подкрепа.\n\r\n\n\r\nМатю е израснал в консервативно еврейско семейство в едно от нюйоркските предградия. „Баща ми е роден в Израел, но родителите му са иранци\", обяснява 30-годишният мъж. По-късно семейството емигрирало в САЩ, където бащата започнал собствен бизнес. „Той ми каза: Ако това подлежи на терапия, бих предпочел да си хетеросексуален. В неговия свят не струваш пукната пара, ако не си силен мъжага\", разказва Матю. Именно под влияние на баща си, който смятал, че като гей ще има огромни трудности в живота си, Матю решил да започне терапията.\n\r\nТерапевтът, при когото отишъл заедно с баща си, изповядвал един широко разпространен възглед: всички хора изходно са хетеросексуални, а хомосексуалната ориентация е резултат от някаква травма, преживяна в детството. На първия сеанс Матю се чувствал ужасно напрегнат и уплашен, но разговорът все пак преминал добре. Следващите сеанси вече се провеждали по телефона, защото терапевтът практикувал чак в Калифорния - бащата на Матю се опитал да избере най-добрия.\n\r\nПри Матю репаративната терапия се свеждала единствено до беседи. Но други хора, преминали през нея, разказват наистина страшни неща. Често пъти се практикува така наречената „аверсионна\" или „електроконвулсивна терапия\", в чиито рамки на пациентите се пуска хомосексуално порно, а в същото време ги подлагат на електрошокове в комбинация с предизвикващи повръщане медикаменти. По този начин в главите им хомосексуалността трябва да се свърже с отрицателни емоции.\n\r\nТерапевтът на Матю бързо „открил\" къде се корени хомосексуалността на пациента му. „Каза ми, че в детството си съм имал прекалено много жени като пример за подражение\", спомня си Матю. Според терапевта момчето било имало прекалено близка връзка с майка си и с двете си сестри, а и поддържало твърде много приятелства с момичета. „Затова първата стъпка в лечението беше да прекарвам по-малко време с жени и повече с мъже\", разказва Матю. \n\r\nВ продължение на седмици не бивало да общува с майка си. Той самият имал съпротива срещу тази мярка, но въпреки това изпълнил указанието. Майка му също се подчинила, макар че след няколко седмици ѝ дошло до гуша и казала: „Не знам как може да бъде полезна една терапия, която отделя дете от майка му\".\n\r\n\n\r\nНяколко здравни организации в САЩ предупреждават, че репаративната терапия крие много опасности. Тя е вредна за организма, а и не дава никакъв ефект, твърди Американската медицинска асоциация. Матю също бързо забелязал, че терапията му се отразява много зле. Изпаднал в депресия, наддал 30 килограма и често мислел за самоубийство. „Две години го обмислях, но тъй и не посмях\", признава той.\n\r\nМинали цели пет години, докато най-после решил да прекъсне терапията. „Много пъти съм питал дали има примери с хора, които успешно са променили ориентацията си\", разказва Матю. И след като терапевтът тъй и не му посочил конкретен пример, младежът постепенно започнал да се съмнява. На 21-годишна възраст, измъчван от тежки психически проблеми, Матю се отказал от репаративната терапия. Трябвали му още две години, докато се отърве от депресията.\n\r\nДнес Матю живее в малко жилище в Манхатън. И си е изборил свободата да бъде такъв, какъвто е. Има си приятел и напоследък е един от най-важните активисти на движението срещу репаративната терапия в САЩ. Неговата организация \"Born Рerfect\" помага на хора, които са станали жертва на опити за промяна на сексуалната им ориентация. А основната му цел е да бъдат наложени закони срещу тази терапия. „Искаме да сложим край на стигматизирането. Хората най-сетне трябва да разберат, че е нормално да си хомосексуален\", казва Матю.\n\r\n\n\r\nМеждувременно баща му го помолил за извинение. „Днес той вече приема моята ориентация. Не му харесва обаче, че станах активист\", обяснява Матю и добавя: „Абсурдно е, че в САЩ са разрешени еднополовите бракове, но подобни терапии все още не са забранени\".\n\r\nМатю силно се надява, че през следващите години отношението към хората с различна сексуална ориентация ще се промени. Но затова се иска още много труд. „Предразсъдъците са жилави, а доста хора все още искат нас да ни няма\", казва Матю.\r\n\r\n \r\n", "date": "2018.09.04", "title": "Вярвате или не: И днес в САЩ \"лекуват\" хомосексуалните си деца"}
{"url": "https://www.dnes.bg/eu/2018/09/04/pechalba-vs-politika-podnebesnata-imperiia-kupi-portugaliia.386938", "text": "\r\nДългите години на кризата породиха бедност, безработица и натиск за икономии в Португалия. И именно тогава южната европейска държава намери спасение от Далечния изток, в лицето на Китай.\r\n\"Китайците ни помогнаха много, защото в страната се вляха парични постъпления, които решиха проблема с публичния дълг\", казва Илидио Серодио пред .\r\n                    \n                    \n                ЕС се притече на помощ на Португалия със спасителен пакет мерки и в замяна трябваше да приватизира държавни предприятия.\r\nИменно тогава Поднебесната империя погледна към Португалия. Китайски компании буквално \"напазаруваха\" банки, застрахователни дружества, недвижими имоти и дори медии.\r\nОт 2011 г. една пета от проспериращия държавен енергиен гигант е в китайски ръце, а апетитът идва с яденето – Китай иска и останалата част,  предлага €9 млрд.\r\nЗад всички сделки стои китайското правителство, но дали Португалия ще се окаже политически зависима от Пeкин, се оказва важен въпрос.\r\nЗатова ЕС преговаря за въвеждането на нови правила за прозрачност за определени чужди инвестиции.\r\n", "date": "2018.09.04", "title": "Печалба vs. политика? Поднебесната империя \"купи\" Португалия"}
{"url": "https://www.dnes.bg/obshtestvo/2018/09/04/lekari-iskat-specstatut-za-bolnici-s-tejki-sluchai.386968", "text": "Специален статут за 4 болници, които поемат най-тежките случаи, включително при бедствия и инциденти като този край Своге, поискаха от Столичната лекарска колегия на Българския лекарски съюз.\n\r\nОт там предлагат и да се изградят ясни правила за комуникация и координация, които да бъдат задействани при възникване на инциденти със значителен брой пострадали на територията на София и София-област.\r\nД-р Асен Меджидиев, председател на Столичната лекарска колегия, обясни, че в критични моменти медиците в болниците могат да бъдат предупреждавани от колцентровете на 112 за пристигащите линейки и така да се спести ценно време за организация.\n\r\n\"Екипите са готови на входа на болницата. Те очакват пациента. Пациентът е посрещнат и веднага откаран, ако се наложи, в операционна от конкретния екип за конкретния случай. Понякога и пет, и десет минути са много важни в такава ситуация. Пак се случват по същия начин, но понякога \"Бърза помощ\" тръгва да кара и, примерно, за \"Пирогов\" се насочват 10 души, а един човек се насочва за Военна болница\", каза той, цитиран от БНР.\n                    \n                    \n                \r\nПодкрепяме идеята, независимо че \"Пирогов\" и сега поддържа постоянен болничен резерв от 160 легла за спешни ситуации, каза директорът на болницата професор Асен Балтов.\r\nПо думите му допълнително подсигурен финансов ресурс ще даде възможност на здравното заведение да бъде съвсем адекватно към своите пациенти, \"защото никой не знае кога ще стане една ситуация\".\n\r\nВ спешно отделение на \"Пирогов\" работят над 400 души. При инцидента край Своге 77 са останали допълнително на работа, за да поемат тежките случаи, коментира директорът.\r\nПодобрената комуникация би помогнала да се подготвят необходимите специалисти, а ако има нужда, такива да бъдат повикани допълнително, каза Балтов.", "date": "2018.09.04", "title": "Лекари искат: Спецстатут за болници с тежки случаи"}
{"url": "https://www.dnes.bg/notifikacii/2018/09/04/borisov-ot-izrael-terorizmyt-trevoji-vsichki.386979", "text": "Темата за тероризма тревожи всички и почти няма държави, които не са понесли терористични атаки. Това каза министър-председателят Бойко Борисов по време на годишната конференция на Международния институт по контратероризъм в град Херцлия, Израел. Българският премиер е основен и най-високопоставен гост на 18-ата конференция. Той благодари за топлото посрещане и посочи, че всички в Израел отчитат спасяването на над 50 000 евреи по време на Втората световна война.\r\nБългарският премиер посочи, че светът се променя извън очакванията и желанията. \"Изправени сме пред нови и непознати досега предизвикателства, повечето съвсем различни от тези, с които се сблъскахме доскоро\", допълни Борисов и добави, че това изисква нови политики и приоритети в международните отношения.\r\n                \n                Според него са необходими актуализирани определения на понятия, които да определят новите явления. Спецификата на тази тема обаче изисква да се отчетат и редица особености, свързани преди всичко с практиката и международното и национално право, както и отраженията върху сигурността.\r\nЗатова намирането на баланс е сериозно предизвикателство. Според него понятието \"граници\" все повече губи първичното си значение, защото виртуалното пространство е дало неподозиран достъп на всеки, независимо от това къде се намира. Той посочи, че всяка една държава е изправена пред рисковете на тероризма, независимо от региона и континента, в който се намира.\r\nБойко Борисов припомни, че България и Израел заедно са преживели атентата в Бургас през лятото на 2012 година. \"Той се осъществи на българска територия, но срещу израелски граждани и показа, че терористичната заплаха не признава държавността и границите между тях. Това трагично събитие доведе извеждане на преден план необходимостта от допълнително укрепване на капацитета и координацията между институциите и от засилване на взаимодействието с всички международни партньори и особено с Израел\", каза още българският министър-председател. Бойко Борисов допълни, че всяка страна е длъжна да следи обществените процеси, за да знае как най-точно и навреме да противодейства на всеки опит за навлизане на деструктивни фактори и идеи.\r\nБойко Борисов изтъкна, че България може да служи за пример за етническа толерантност. Според него обаче не така стои положението на Балканите.\r\nДоказали сме се като едни от най-добрите служби в охраната по границите и контратероризма, каза още премиерът.\r\nПремиерът Борисов, преди изявлението си на годишната конференция на Международния институт по контратероризъм, се срещна с президента на Интердисциплинарния институт в Херцлия проф. Уриел Райхман, с основателя и изпълнителен директор на Международния институт по контратероризъм проф. Боаз Ганов, както и с бившия директор на МОСАД Шабтай Шавит. (БТА)\r\n ", "date": "2018.09.04", "title": "Борисов от Израел: Тероризмът тревожи всички!"}
{"url": "https://www.dnes.bg/temida/2018/09/04/rabotnici-shofior-pusnaha-zadyrjani-pri-tiutiunevata-akciia.386978", "text": "\r\nОкръжният съд в Пловдив промени мярката им за неотклонение от \"задържане под стража\", наложена им от по-долната инстанция.\r\nНа 15 души е определена парична гаранция, а четирима са с \"домашен арест\", съобщава \r\n\r\n\r\n\r\nСпоред съда 19-имата не са свързани с организацията на тайното производството на цигари. Болшинството са работници и шофьор.\r\n                    \n                    \n                Все още разследващите не са достигнали до мозъците на престъпната схема.\n\r\nПред  Окръжния съд ще застане и собственикът на цеха в пазарджишкото село  Калугерово - Георги Моллов, откъдето четирите тайни предприятия са се  зареждали с тютюн.\r\nРайонният съд в Пловдив го остави тогава в ареста, но той обжалва.\r\nТайните  манифактури бяха ударени миналия месец. Тогава от тях бяха иззети общо  42 тона тютюн и 190 хил. кутии цигари от различни марки. Незаконните  бази са в Тутракан, Горна Оряховица и Дупница.\r\nСпоред разследващите те са работили от две години.\r\n ", "date": "2018.09.04", "title": "Работници, шофьор - пуснаха задържани при тютюневата акция"}
{"url": "https://www.dnes.bg/notifikacii/2018/09/04/kim-chen-un-izchezna-kyde-e-lideryt-na-kndr.386966", "text": "Лидерът на Корейската народно-демократична република Ким Чен Ун изчезна и не се е появявал публично от 21 август, съобщават от БНР, позовавайки се на южнокорейската агенция \"Йонхап\".\r\nОт там коментират, че до тази дата медиите в Северна Корея подробно са отразявали изявите на държавния глава, но след това той внезапно изчезнал от новините.\r\nСамо след няколко дни – на 8 септември, КНДР ще чества 70 години от основаването си, а за сряда е насочена среща на Ким Чен Ун със специалния пратеник на президента на Южна Корея. \r\n ", "date": "2018.09.04", "title": "Ким Чен Ун изчезна! Къде е лидерът на КНДР? "}
{"url": "https://www.dnes.bg/notifikacii/2018/09/04/bylgarinyt-obicha-es-no-ne-shte-evroto.386951", "text": "Българите остават сред най-големите еврооптимисти, показва проучване на Европейската комисия, направено в 28-те страни членки.\r\n56 на сто от анкетираните българи вярват в ЕС, докато 28% го намират за грешка. Това нарежда България на пето място по доверие в Европейския съюз, веднага след Литва, Португалия, Дания и Люксембург. На другия край са гърците, където само 1 от трима подкрепя Съюза.\r\nБългария е и единствената европейска държава, в която нагласите към ЕС не са мръднали ни на йота, за разлика от Унгария, Словакия и Белгия, където подкрепящите европейската идея вече са малцинство.\r\nИзследването, което се публикува днес, е направено в средата на Българското председателство - през март.\r\n61% от запитаните българи вярват в светлото бъдеще на ЕС, а 29 на сто го виждат в черни краски. 40 на сто от анкетираните сънародници смятат, че гласът им се чува в Брюксел, но 46 процента намират, че столицата на Европа е твърде далеч.\r\n                \n                Половината от българите смятат, че ще са по-добре без еврото, като само 35 на сто откриват ползи от общата европейска валута. Прави впечатление, че от страните, които не използват еврото, подкрепата за него е най-висока в България. Привържениците на европейската валута са по-малко Подкрепата само в Полша, Дания, Великобритания, Швеция и Чехия, където то не се използва.\r\nСоциологическата анкета показва, че 11 години след приемането на България в ЕС, половината й население (51%) все още не се чувстват европейски граждани. По този показател страната е на последно място в ЕС с едва 46 на сто от населението, готово да се идентифицира като европейци. В другия край са гражданите на Люксембург, където 93% се самоидентифицират като европейски граждани. На нашия акъл са гърците, където разделението между усещащите се като европейски граждани и тези, които не се виждат като такива е на половина.\r\nДавайки вяра на Брюксел, българите продължават да са твърде скептични към положението в страната. По-малко 1 от 5-има намира икономическата ситуация у нас за задоволителна, а 81% смятат, че българската икономика върви на зле. Негативните нагласи са устойчиви, казва Еврокомисията, която не открива промяна спрямо предишното си проучване от ноември 2017 г.\r\nПо този показател българите са на едно от последните места в Съюза. По-лошо е настроението само в Испания, Хърватия и Гърция. Въпреки критичното отношение в национален план, 49 на сто от българите смятат, че най-лошото вече е отминало. 24 на сто все още го очакват, а всеки трети не знае накъде ще се развият нещата.\r\nНай-голяма загриженост у българинът предизвикват ръстът на цените, цялостната икономическа ситуация и здравното и социално осигуряване, съобщава Еврокомисията. Миграцията и тероризмът продължават да се разчитат като водещи заплахи, но тенденцията при тях е низходяща, за разлика от икономическите проблеми.\r\nЗатова пък българите са оптимисти за европейската икономика с 59 на сто от запитаните, убедени, че тя върви на добре и само 15%, вещаещи нови кризи.", "date": "2018.09.04", "title": "Българинът обича ЕС, но не ще еврото"}
{"url": "https://www.dnes.bg/mish-mash/2018/09/04/tyrpenie-tainata-na-uspeshniia-brak-i-liubovta.386975", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        100-годишната Мияко Мацумото и 108-годишният й съпруг Масао живеят щастливо в старчески дом в град Такамацу. Двамата се женят през далечната 1937 година.\r\nТогава обаче са толкова бедни, че дори нямат пари за сватбена церемония. 81 години по-късно споделят, че разковничето за дългата любов е издръжливостта, търпението, съобщава \r\nПо време на Втората световна война Масао на няколко пъти е изпращан на фронта. Връща се оттам жив и започва да работи в администрацията на местното пристанище. Днес семейството им наброява 60 души, а наскоро двойката отпразнува раждането на 25-ото си правнуче. \r\nЯпония е втората страна след Хонконг с най-висока средна продължителност на живот – цели 84 години, а истории като тази на Мияко и Масао не спират да вълнуват света.", "date": "2018.09.04", "title": "Търпение – тайната на успешния брак и любовта"}
{"url": "https://www.dnes.bg/rusia/2018/09/04/po-ruska-televiziia-putin-dobriiat-car-mileesht-za-nujdite-na-horata.386913", "text": "Ново руско телевизионно предаване показва руския президент Владимир Путин като обикновен човек. Поредицата отразява работата и живота на държавния глава и съчетава \"съветския пропаганден стил с ориенталски славославия\", отбелязва \"Ведомости\" в статия, озаглавена \"Един захарен Кремъл\", пишат от БТА.\r\nРедакцията коментира вчерашната програма \"Москва. Кремъл. Путин\" с участие на президентския прессекретар Димитрий Песков, излъчена по държавната телевизия \"Россия 1\".\r\nВ нея работната седмица на Путин бе обсъдена подробно, а към дейността му бяха отправени и куп комплименти. Вестникът коментира, че работата на руския държавен глава е илюстрирана с кадри от паркетната хроника: \"Ето го Путин как общува с жителите на Омск, ето как разговаря с деца в Сочи, ето го как събира гъби в Саяните (планини в Южен Сибир), ето го как със собствените си ръце коригира пенсионната реформа\" в Русия, пишат от изданието.\r\n                    \n                    \n                Предаването предизвика иронични коментари в социалните мрежи заради тази гърмяща смес от съветска пропагандна стилистика и ориенталски славословия в чест на мъдрия управник, който работи толкова много и ефективно, толкова се вслушва в нуждите на обикновените хора, почива си толкова скромно и същевременно демонстрира чудесна физическа форма, пишат от \"Ведомости\". \n\n\n\r\nОчаква се \"Москва. Кремъл. Путин\" да започне да се излъчва всяка неделя. Целта е да се компенсира спадът в рейтинга на руския президент сред аудиторията на държавните телевизии заради обявеното вдигане на пенсионната възраст в Русия, посочва политологът Николай Петров.\r\nМиналата седмица президентът заяви в специално телевизионно обръщение, че ще бъдат смекчени някои от най-неприятните моменти в предстоящите промени. Това обаче може да не е достатъчно и \"се налага по-честичко да показват на телевизионните зрители един добър цар, милеещ за нуждите на дребните хорица\", добавя експертът.\r\nОстрите отзиви в социалните мрежи едва ли вълнуват авторите на идеята, тъй като предаването е адресирано към зрители на държавните телевизии, които вярват на пропагандата, смята \"Ведомости\". И допуска, че каналът \"Россия 1\" също може да си вдигне рейтинга с такава продукция.\r\nСпоред опозиционната руска телевизия \"Дожд\" водещият новата програма Владимир Соловьов, известен с прокремълските си позиции, е създал нов жанр - телевизионна иконопис. Журналистите от \"Дожд\" наричат предаването \"Житие в пряк ефир\", информира Би Би Си.\r\nПредаването е най-вече опит да се изгладят негативите около пенсионната реформа в Русия; появата му сочи наличието на проблеми във вътрешната политика, смята наблюдателят Григорий Добромелов.\r\nХората в Русия \"няма да хукнат сега да обичат реформата заради действията на кремълските пропагандисти\", но властта \"по принцип може\" да ги накара да не свързват реформата и последиците й със самия Путин. За целта Кремъл \"трябва да насърчи очовечаването на образа на Путин, сиреч да добави багри в този образ\", обяснява аналитикът Абас Галямов.", "date": "2018.09.04", "title": "По руска телевизия: Путин – добрият цар, милеещ за нуждите на хората..."}
{"url": "https://www.dnes.bg/eu/2018/09/04/migrantskiiat-problem-i-jenata-v-osnovata-merkel.386833", "text": "Преди три години Ангела Меркел бе хвалена и сравнявана с \"Майка Тереза\" затова, че на 4 септември 2015 г. остави границите на Германия отворени за десетки хиляди бежанци, пристигащи от Близкия Изток през Балканите.\r\nДнес на първа страница на вестниците са снимките на десни екстремисти, които преследват чужденци по улиците на Кемниц и отправят хитлеристкия поздрав.\n\r\nИзумителен контраст, който илюстрира земетръсната промяна на ситуацията не само в Германия, но и в цяла Европа вследствие на \"кризата с бежанците\" и пристигането от 2015 г. на над три милиона от тях в Европейския съюз.\n\n\n\n\n\n                    \n                    \n                \r\nОт всички кризи, с които се е сблъсквала Европа, от еврото до Украйна, \"тази е най-сериозната\" и \"нерешена\", казва неотдавна българският политолог Иван Кръстев в интервю за всекидневника \"Велт\".\n\r\nТя \"провокира огромен конфликт между западноевропейските и източноевропейските държави\", като \"Европа завива в консервативна посока\" и навсякъде се наблюдава завръщане към национализма в атмосфера на \"демографска паника\", обяснява експертът.\n\r\nВеликобритания се готви да напусне ЕС след вота в подкрепа на Брекзит, белязан сериозно от въпроса с мигрантите. Италия избра първото полулистко правителство в Западна Европа. Във всички страни антимигрантските движения набират сила, а Ангела Меркел изглежда доста отслабена.\n\r\nВ същото време американският президент Доналд Тръмп раздухва жаравата.\n\r\n\"Цяла Европа направи огромна грешка, че допусна да влязат милиони хора, които толкова значително и насилствено промениха културата им!\", написа той в Twitter през юни и обвини на първо място Германия.\n\r\nВъпросът с мигрантите \"отблъсна голяма част от германците от Меркел и едва не й коства поста\", пише всекидневникът \"Зюддойче цайтунг\".\n\r\nМеркел продължава да твърди, че не съжалява за взетото на 4 септември 2015 г. по хуманитарни причини решение да остави границите на Германия отворени за бежанците, много от които бягаха от войната в Сирия.\r\n\"Ще се справим\", уверяваше тя тогава германците. Едно изказване, от което после се дистанцира.\n\r\nПодобно на много други страни впоследствие Меркел затегна миграционната си политика. След като през 2015 и 2016 г. в Германия пристигнаха един милион кандидати за убежище, броят им за тази година се очаква да е под 200 000.\n\r\nСъщата е тенденция и в Европейския съюз като цяло, където през миналата година общият брой спадна до близо 650 000, а интеграцията на кандидатите за убежище чрез трудова заетост бележи явни успехи в Германия, благодарение на процъфтяващата икономика.\r\nЧаст от общественото мнение смята, че кандидатите за убежище са виновни за увеличаването на несигурността. След убийството преди седмица на 35-годишен германец в Кемниц, за което правосъдието подозира, че е извършено от иракски кандидат за убежище, крайната десница излезе да преследва чужденците по улиците.\n\r\n\"Въпросът с имиграцията си остава най-голямото предизвикателство\" за Европа, пише анализаторът Щефен Лене от фондация \"Карнеги Европа\".\n\r\n\"Въпреки че броят на пристигналите намалява, истерията се увеличава и популистките движения, а също така и растящ брой по-традиционалистки правителства се възползват от настроенията срещу мигрантите\". Една тенденция, която най-вероятно ще се прояви при вота за Европейски парламент догодина.\n\r\nБританският историк Нейл Фъргюсън е още по-песимистично настроен. \"Вместо да доведе до сплотяване, кризата с мигрантите води до разединение\" и всяка държава действа самостоятелно, пише той.\n\r\n\"Все повече си мисля, че въпросът с мигрантите ще бъде разглеждан от бъдещите историци като причината за разпадането на Европейския съюз\", а \"Брекзитът - като първи симптом за това\".\n\r\nТова мнение не се споделя от Щефен Лене от \"Карнеги Европа\". Според него текущият дебат \"може да послужи за катализатор на промяна в позитивна посока\" и да позволи \"изясняване\" на ситуацията и по-добрата подготовка на бъдещето.\r\n/БТА/", "date": "2018.09.04", "title": "Мигрантският проблем... И жената в основата – Меркел"}
{"url": "https://www.dnes.bg/politika/2018/09/04/parlamentyt-pushkom-ns-obache-reshi-bez-pepelnici-na-zakrito.386952", "text": "Пълната забрана за пушене на закрито остава. Това решиха депутатите и така нанесоха удар по вицепремиера Валери Симеонов, който вчера се оплака, че неговите законодателни инициативи се бавят и не виждат бял свят.\n\n\n\n\n\n Още през април, преди старта на летния туристически сезон, той поиска да се либерализира режима и пепелници да бъдат поставяни в специални обособени помещения с климатизация в барове, ресторанти, дискотеки. Поправките, които той предложи бяха в Закона за здравето.\r\nОсвен връщане към по-либералния режим за заведенията отпреди 1 юни 2012 г., когато влезе в сила пълната забрана за пушене, Симеонов искаше да се обособят помещения за пушене и на летища, кораби, стадиони.\r\n                    \n                    \n                Той се мотивира с обстоятелството, че и сега никой не спазва забраната и масово хората палят цигара в заведенията, което е напълно нерегламентирано.\r\nИсканията на Симеонов обаче не срещнаха подкрепата на най-голямата парламентарна партия ГЕРБ. Именно ГЕРБ, във втория мандат на Бойко Борисов като премиер, въведе тоталната забрана за пушене и сега очаквано не се отказа от рестрикцията.\r\nДепутатите от \"Обединени патриоти\" все пак и днес се опитаха да убедят колегите си от другите политически сили, че поправки са положителни.\r\nГеорги Колев призова народните избраници да приемат промените в закона и така да защитят непушачите.\r\n\"Това са хората, които са пасивни пушачи, тези които са принудени да търпят пушачите, знаем, че няма достатъчно потенциал, за да се контролират заведенията за нерегламентирано пушене, а ресторантьорите вече са направили инвестиции за местата за пушачите\", каза той.\r\nВалентин Касабов се обърна по съвест към депутатите: \"И тук се пуши, няма стая на парламентарна група, в която да не се пуши и сега какво правим - ние нарушаваме закона\".\r\nТаке че според него, за да се спре това явно нарушаване на закона, изходът е да се регламентира старото положение и да се урегулират отношенията на пушачи – непушачи.\r\nВъпреки призивите на патриотите в крайна сметка едва 25 депутати подкрепиха предложенията за поправки в закона.", "date": "2018.09.04", "title": "Парламентът – пушком! НС обаче реши: Без пепелници на закрито"}
{"url": "https://www.dnes.bg/akoshtete-vqrvaite/2018/09/04/g-ca-chorapche-rijava-lunichava-shtura-pipi-predi-inger-dnes.386933", "text": "\n\r\n\r\nПипилота Виктуалия Транспаранта Ментолка Ефраимова Дългото Чорапче или просто Пипи Дългото Чорапче – безстрашното, лудо и способно да те разсмее до сълзи момиченце от любимата на мнозина книжка. На сън да ме бутне човек, ще издекламирам веднага пълното име на емблематичната героиня на Астрид Линдгрен, която имаше абсолютно всичко, за което може да мечтае едно 8-годишно дете.\r\n                    \n                    \n                И колкото и да мечтаех да съм като нея, едно 8-годишно момиченце в Швеция сбъдва именно това желание на хиляди деца по цял свят.\r\nИнгер Нилсон е момиченцето, което е избрано да се превъплъти в любимката на мнозина и да изиграе Пипи Дългото Чорапче на малкия екран, а по-късно и на големия – в последвалите три филма за рижавата луничава и независима хала.\r\nИнгер е избрана да участва в това, което по-късно ще се превърне в най-популярната и обичана адаптация на детската книга. През 1969 г. стартира шведският сериал \"Пипи Дългото Чорапче\" - 13 епизода, написани от самата Астрид Линдгрен и режисирани от Оле Хелбом.\r\nДнес децата актьори имат агенти, преминават през поредица от кастигни и изобщо сбъдването на голямата мечта да станеш известен актьор и да имаш почитатели изглежда доста трудно постижима. През 60-те години, обаче, нещата са се случвали по доста прост начин.\r\nХората, отговарящи за продукцията на сериала, започнали да търсят актьорите, които да изиграят Пипи, Томи и Аника, и то директно от екрана на телевизора. Бащата на 8-годишната Ингер видял рекламата и предложил на дъщеря си да изпратят нейна снимка. Момиченцето се съгласило веднага, въпреки че няма никакъв актьорски опит.\r\n\r\nСериалът се превръща в сензация във всеки дом в страната, дублиран е на английски език и се разпространява и в САЩ. По-късно (през 1970 г.) Нилсон и останалата част от екипа участват и в три филма.  \r\nМного режисьори и сценаристи си мислят, че актрисата завинаги ще си остане позната като Пипи. Затова Ингер среща известни трудности на по-късен етап в кариерното си развитие, но все пак успява да избяга от образа на рижавото луничаво и щуро момиче.\r\nПрез 2000 г. участва във филма на швейцарския режисьор Ксавие Колер \"Грипсхолм\", базиран на романа на Курт Тухолски. От 2007 г. до 2017 г. се появява като патолог в германския телевизионен сериал \"Комисарят и морето\", както и спорадични появи в други телевизионни продукции, сред които американските сериали \"От местопрестъплението: Маями\" и \"Военни престъпления: Лос Анджелис\".\r\nЗа ролята си като Пипи Дългото Чорапче Нилсон печели престигжна награда през 1975 г.\r\nДнес актрисата е на 59 години, а сякаш духът на Пипи, която просто не иска да порасне, се е вселил в нея и пакостливия поглед и детската усмивка не са слезли от лицето на жената. ", "date": "2018.09.04", "title": "Г-ца Чорапче: Рижава, луничава, щура... Пипи преди – Ингер днес"}
{"url": "https://www.dnes.bg/stranata/2018/09/04/avtomobil-se-obyrna-zaradi-svlachishte-niama-postradali.386970", "text": "Автомобил се е преобърнал заради свличане на скална маса в района на Кресненското дефиле, съобщи за \"Фокус\" Йорданка Шаркова, говорител на Областна дирекция на МВР - Благоевград.\r\nСигналът за инцидента е постъпил в 16.09 часа. Няма пострадали при инцидента, щетите са само материални.\r\nШофьорите да карат внимателно и със съобразена скорост, тъй като в района на Кресненското дефиле и прохода Предел е повишена опасността от падащи камъни.\r\n\r\n ", "date": "2018.09.04", "title": "Автомобил се обърна заради свлачище, няма пострадали"}
{"url": "https://www.dnes.bg/temida/2018/09/04/za-ada-krai-svoge-nad-60-razpitani-22-ekspertizi.386971", "text": "Над 60 разпитани свидетели, 22 назначени експертизи и 7 огледа на местопроизшествието отчита прокуратурата по разследването на катастрофата край Своге със 17 загинали.\nОт държавното обвинение уточняват, че се работи както по линия на отговорността на шофьора Григор Григоров, така по връзката между състоянието на пътя и трагедията от 25 август.\r\nКато свидетели са разпитани всички пострадали, чието здравословно състояние позволява, всички членове на Държавната приемателна комисия за установяване на годността на пътя, служители на Агенция \"Пътна инфраструктура\".\r\nРегионалният министър Николай Нанков, който също бе разпитан, е предал за нуждите на разследването значителен обем документи. Проведени са разпити и на заетите със строителството и контрола фирми.\r\n                    \n                    \n                Предстои назначаването на експертиза за съответствието на пътя с изискванията и проектното задание. При нея ще бъдат изследвани иззетите при огледа проби от пътната настилка.\r\nЩе бъде назначена също и експертиза относно съответствието на мантинелата на пътя с установените стандарти, както и комплексна експертиза за причините за настъпилото произшествие. Всички ще бъдат направени от лаборатории, независими от засегнатите фирми и държавни институции.\r\nРазследването продължава по всички версии – както относно отговорността на водача (и на превозвача) за настъпилото ПТП, така и относно състоянието на пътя и начина на изпълнението му като фактор, допринесъл за произшествието.\n\r\n ", "date": "2018.09.04", "title": "За ада край Своге: Над 60 разпитани, 22 експертизи..."}
{"url": "https://www.dnes.bg/stranata/2018/09/04/tir-razsipa-ciment-na-ojiven-bulevard-v-haskovo.386976", "text": "Шофьор на товарен автомобил не успя да вземе завой и изсипа цимент на оживен булевард в Хасково, предаде БНТ. \r\nНа шофьорът му бе съставен акт. В продължение на няколко часа булевардът беше затворен, което още повече затрудни движението в района.\r\nОт няколко дни тежкотоварните автомобили минават през града заради ремонта на околовръстното шосе.\r\n ", "date": "2018.09.04", "title": "ТИР разсипа цимент на оживен булевард в Хасково"}
{"url": "https://www.dnes.bg/notifikacii/2018/09/04/6-zaginali-i-170-raneni-ot-taifuna-djebi-v-iaponiia.386977", "text": "Шест станаха вече жертвите на мощния тайфун Джеби, връхлетял по-рано днес Западна Япония, предаде Франс прес.\r\nРанените са около 170. Един от тях е в критично състояние.\r\nЗаради стихията бяха отменени около 800 полета, както и движението на някои високоскоростни влакове. Без ток останаха около 2,3 милиона домакинства в Централна и Западна Япония, допълва ДПА.\r\nОкото на бурята се намира над Японско море на около 90 километра западно от остров Садо.\r\nТайфунът се придвижва на север-североизток със скорост 75 километра в час с ветрове със скорост 126 километра в час и с пориви от 180 километра в час.\r\nТайфунът Джеби е най-мощният, поразявал директно Япония през последните 25 години. (БТА)", "date": "2018.09.04", "title": "6 загинали и 170 ранени от тайфуна Джеби в Япония"}
{"url": "https://www.dnes.bg/obshtestvo/2018/09/04/na-nash-diplomat-v-posolstvoto-v-riiad-94-dnevni.386949", "text": "Правителството одобри базисен размер от 94 евро на ден за определяне на командировъчните средства на служители в бъдещото посолство на България в Рияд, Саудитска Арабия.\n\r\nКомандировъчните пари се определят от базисен размер за съответната държава, като такъв не е утвърден за Саудитска Арабия.\r\nЗа времето на дългосрочната командировка изпращащата администрация е задължена да осигури на служителя и подходящо жилище или средства за наем, чийто максимален размер се установява по държави.\r\nВ Кралство Саудитска Арабия няма сграден фонд, който българската държава би могла да предостави за жилища на дългосрочно командировани служители. Затова правителството определи и максималния размер на средствата за наем на жилища в Рияд - 95% от базисния размер за Саудитска Арабия.\r\nТова означава, че месечният наем, който ще покрива държавата ни, ще е 2 679 евро.", "date": "2018.09.04", "title": "На наш дипломат в посолството в Рияд – €94 дневни "}
{"url": "https://www.dnes.bg/sofia/2018/09/04/feiata-ofeika-bageri-razrushavat-sladkarnicata.386955", "text": "С тежка техника разрушават бившата култова сладкарница \"Феята\" до столичния бул. \"Цариградско шосе\". \r\nИзтърбушената сграда стоя изпотрошена с години.\r\nНамеренията са на мястото на останките от сградата да бъде вдигната нова. Засега се обсъжда тя да е с офиси и ресторант и да се доближава като визия до старата \"Фея\".\r\n\"Сградата не е паметник на културата. Собственикът е решил да я премахне, което не е забранено от закона. За имота няма искане за нов подробен устройствен план\", обясни пред \"\" главният архитект на София Здравко Здравков.\r\nСградата на някогашната емблематична сладкарница е била приватизирана през 1998 г.  Според устройствените параметри там се разрешава до 3-етажно строителство, колкото е височината и на останките от \"Феята\".", "date": "2018.09.04", "title": "\"Феята\" офейка, багери разрушават сладкарницата"}
{"url": "https://www.dnes.bg/hiphop/2018/09/04/ivy-v-roliata-na-paris-hiltyn-osmiva-choveshkite-poroci.386961", "text": "\r\nСлед колаборации с Кристо и Dim4ou, изпълнителката Ivy (Ива Атанасова) атакува класациите с ново парче, озаглавено \"Boom, Boom\". Продуцент, мениджър и издател е Денис Касъмов и неговата музикална компания BG MUSIC. \n\r\nПроектът е сатиричен, като осмива социални прищявки и човешки пороци, неизменна част от съвременното общество. \n\r\nВидеото изобразява скандалната българска версия на американската мечта. Ivy влиза в ролята на глезена богаташка стил Парис Хилтън. Американски квартал, американска къща, множество екзотични за нашите географски ширини американски автомобили и мотоциклети, традиционно българско тупане на килим в американски фронт ярд, касичка прасе, родни кифли, изобилие от пудра, чертожни материали, наказателна бригада и автентичен пернишки винкел тип вария са само малка част от застъпените елементи. \n                    \n                    \n                \r\nМетафорично се появява и приказният персонаж с необикновено голям нос – Буратино. \n\r\nВ ролята на партньор на певицата умело се въплъщава топ гримьорът на звездите Цецо Андреев. Това е първата публична проява от негова страна в подобно амплоа, въпреки че самият той е възпитаник на Национално училище по изкуства \"Панайот Пипков\" и наистина притежава таланти и в тази област. \n\r\nРежисьор на лентата е ShoSho. Бийтът, музиката и аранжиментът са дело на Jay Cee, а текстът на самата изпълнителка.", "date": "2018.09.04", "title": "Ivy в ролята на Парис Хилтън, осмива човешките пороци"}
{"url": "https://www.dnes.bg/sofia/2018/09/04/remont-li-be-da-go-izpylni-treis-lokvi-po-bul-vasil-levski.386927", "text": "\r\nТова лято серията редовни ремонти по улиците на София засегнаха и бул. \"Васил Левски\". За почти месец общината преасфалтира част от булеварда, че дори и обособи бус лента.\r\nИ така, гладък асфалт, бус лента, какво повече да искат софиянци?\r\nЕдин пост на \"Спаси София\" може да ни напомни какво повече може да искат столичани, и особено този изчезващ вид - пешеходците. А именно: По-малко локви!\n\n\n\n\n\r\n                    \n                    \n                Първият септемврийски дъжд донесе и първите локви по булеварда, ремонтиран преди по-малко от месец.\r\n\"Обектът, който беше възложен на фирма \"Трейс\" без провеждане на търг, бе преасфалтиран преди по-малко от месец, като Столичната община хвърли немалко усилия в ПР, целящ да ни убеди, колко бързо и качествено е свършена работата\", пишат от \"Спаси София\".\r\nРезултатът е обаче видим и от организацията питат столичния кмет Йорданка Фандъкова дали и този път ще бъде използвано оправданието, че обектът е още в гаранция и кръпки ще покриват... нов асфалт.\r\n\"Спаси София\" пита и зам.-кмета по транспорта Евгени Крусев каква сума е платена на фирмата, извършила ремонта.\r\n\"Г-н Крусев приключва своя трети строителен сезон, но проблемите с качеството и неспазването на сроковете остават. Важни обекти като ул. \"Граф Игнатиев\" или бул. \"Константин Величков\" сериозно се бавят, а с това хаосът за трафика и неудобствата за пешеходци и бизнес продължават\", посочват от \"Спаси София\".\r\nУви, проблемите не свършват с това. Бул. \"Васил Левски\" след ремонта стана поредният, който се сдоби с бус лента. Тя обаче така и не се уважава от шофьорите.\r\nЗатова \"Спаси София\" призовава и СДВР да упражни контрол в отсечката, за да може поне един булевард да бъде в добро състояние.", "date": "2018.09.04", "title": "Ремонт ли бе, да го изпълни \"Трейс\"... Локви по бул. \"Васил Левски\""}
{"url": "https://www.dnes.bg/obshtestvo/2018/09/04/cvetanov-za-ninova-pri-horata-iska-da-navaksa.386965", "text": "Народните представители са при хората след заседанието в петък, в събота, неделя, понеделник, вторник. Това са 4-5 дни, когато си постоянно сред хората. Така отговори шефът на ПГ на ГЕРБ Цветан Цветанов на соцлидерката Корнелия Нинова, която заяви, че само 20 души от БСП остават в пленарната зала, а другите ще тръгнат из страната, за да чуят мнението на хората.\r\nТази заявка на червената шефка, направена на старта на политическия сезон, Цветанов определи като популизъм.\n\r\n\"От 11 години се занимавам с политика и няма ден, в който да не съм сред хората. БСП и Корнелия Нинова са имали възможностност да починат повече и не са били сред хората и сега искат да наваксат. Но аз мога да ги уверя, че ГЕРБ е партия на народа и сме в постоянна връзка с хората. Ако БСП има проблем с комуникацията с хората, това е тяхно решение\", коментира Цветан Цветанов.\r\n                    \n                    \n                Той забеляза и че явно сред червените има разцепление, тъй като и днес народните представители от БСП са били 35, а не 20.\r\n\"Ето едно неизпълнение на политическо решение, в БСП има разцепление. Това решение не е възприето от всички членове на ПГ на БСП\", заключи вторият в ГЕРБ.\r\nЦветанов говори и за трите оставки на министри заради трагичния инцидент край Своге, но отказа да коментира конкретно преди коалиционния съвет в понеделник.\r\n\"В понеденик ще се говори персонално за оставките и ще се реши на коалиционен съвет. Ще водим разговори с колегите ни от Патриотите. Това е спазване на коалиционното ни споразумение - обсъждането за промени в кабинета трябва да мине на коалиционен съвет\", каза той.\r\nЦветанов уточни, че ако бъдат внесени оставките от министър-председателя Бойко Боисов, те ще бъдат подкрепени от ПГ на ГЕРБ.\r\nИскрен Веселинов също коментира оставките на министрите и ги определи като прибързани преди да са ясни причините за трагичния инцидент.\r\n\"Мога да кажа, че отстраняването на Нанков би нанесло сериозна вреда и на въвеждането на ТОЛ системата, и на реализацията на водния цикъл. Аз съм скептичен, че тази оставка ще реши какъвто и да е проблем\", коментира той.\r\nКак биха гласували от ВМРО оставките в зала обаче щяло да се реши след коалиционния съвет в понеделник, стана ясно от думите му.", "date": "2018.09.04", "title": "Цветанов за \"Нинова при хората\": Иска да навакса!"}
{"url": "https://www.dnes.bg/sofia/2018/09/04/sofiia-v-kapana-na-letnite-remonti-koshmaren-trafik-shum-prah.386892", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nСептември посрещна столичани с нова порция ремонти, променени маршрути и спирки на градския транспорт, шум и затруднено движение на основните пътни артерии. \n\r\nОсвен трафикът към летището, който е натоварен заради ремонти на Източната тангента, ул. \"Мими Балканска\" и \"Христофор Колумб\", тапи се образуват и в централната градска част.\n\n\n\n\n\r\nОсновните ремонти в София трябва да приключат до 15 септември с изключение на ул. \"Граф Игнатиев\" и прилежащите територии.\n\r\nОт Столичната община очакват до първия учебен ден дейностите да са завършили, въпреки лошото време през изминалия месец, съобщи по-рано столичният кмет Йорданка Фандъкова.\n                    \n                    \n                \r\nПред  Борис Бонев от неправителствената организация \"Спаси София\" отбеляза обаче, че проблемите, които затрудняват движението са могли да бъдат избегнати, ако ремонтите са били започнали навреме - още преди няколко години.\n\r\n\"Голям пропуск на Столичната община е, че не изготви анализ, който да начертае подробен график с максимално къси срокове за изпълнение. Има твърде много инфарктни места, за които е ясно, че трафикът е интензивен и затварянето им ще предизвика километрични задръствания\", каза още той.\n\r\n ", "date": "2018.09.04", "title": "София в капана на летните ремонти: Кошмарен трафик, шум, прах... "}
{"url": "https://www.dnes.bg/kakvo-da-znaem-za/2018/09/04/samo-9-ot-bylgarite-se-opredeliat-kato-zapoznati-s-posledicite-ot-vlizaneto-na-bylgariia-v-evrozonata.386974", "text": " Само 9% от българите се определят като запознати с последиците от влизането на България в еврозоната, показа проучването, поръчано от евродепутата Ева Майдел. Целта на Майдел е да се увеличат познанията на гражданите по темата, тъй като правителството работи много активно в тази посока. Това каза Нено Ненов, съветник на евродепутата Ева Майдел, вв ефира на \r\n\"Това означава, че 9 от всеки 10 български граждани не са запознати и много лесно могат да бъдат манипулирани по темата. Ползите могат да бъдат извлечени максимално, ако хората са запознати и не се страхуват, тъй като всички аспекти показват, че ползите надвишават многократно потенциалните негативи\".\r\nСпоред Ненов цените на стоките няма да се повишат.\r\n                    \n                    \n                \"Един от най-големите митове е, че ще обеднеем двойно след влизането в еврозоната. Може би абсолютната стойност ще спадне двойно заради обменния курс, но цените на стоките и услугите ще се понижат\".\r\nСъветникът на Ева Майдел направи сравнение и с балтийските страни.\r\n\"Проучването показва, че в балтийските държави, които са приели еврото, нивото на инфлация е нищожно – средно около 0.3%, което може да се дължи на други фактори. Поради това не се повишават и цените на стоките\".\r\nНенов отбеляза, че България няма да последва примера на Гърция.\r\n\"България няма да бъде новата Гърция, тъй като Гърция имаше висок дълг преди да се присъедини към еврозоната, а нашите правителства пазят изключително стриктна бюджетна дисциплина\".\r\nПовече за проучването гледайте във видеоматериала на ", "date": "2018.09.04", "title": "Само 9% от българите се определят като запознати с последиците от влизането на България в еврозоната"}
{"url": "https://www.dnes.bg/travel/2018/09/04/razbraha-se-svyrshi-stachkata-na-feribotite-v-gyrciia.386947", "text": "Гръцките моряци прекратиха предсрочно двудневната стачка, която остави хиляди туристи и тонове продукция блокирани в пристанищата, съобщава Kathimerini.\r\nИзпълнителният комитет на профсъюза първоначално обсъждаше възможността за удължаване на стачните действия, но впоследствие успяха да постигнат споразумение с компаниите, собственици на фериботи, пише \"Фокус\".\n\n\r\nСпоред съобщението на профсъюза е намерен изход от задънената улица, след като фериботните оператори са предложили увеличение на заплатите с 2% за 2018 г., което да влезе в обратна сила, считано от 1 януари тази година.\r\nВ понеделник фериботите останаха закотвени в гръцките пристанища заради 24-часова стачка на моряците, която бе обявена след отказа на техните работодатели да им увеличат заплатите с 5%.\r\nПо-късно бе взето решение за удължаване на стачните действия.", "date": "2018.09.04", "title": "Разбраха се! Свърши стачката на фериботите в Гърция"}
{"url": "https://www.dnes.bg/notifikacii/2018/09/04/7-godishen-djebchiia-4-bona-2-telefona-i-fotoaparat.386948", "text": "7-годишно дете откраднало 4000 лв., 2 мобилни телефона и фотоапарат от района на връх \"Шипка\", съобщават от МВР.\r\nНа 2 септември жена от Бургас подала сигнал в полицията, че е била обрана в заведение, намиращо се в района. От раницата и липсвали лични вещи, както и 2 мобилни телефона, 4 бона и документи.\r\nПо същото време и на същото място мъж от Стара Загора също бил обран. От него е откраднат цифров фотоапарат.\r\nПредприети са били незабавни действия от страна на полицията, която установила, че извършителят е 7-годишно момче от Горна Оряховица.\r\nДетето пътувало през прохода със свои роднини. Част от вещите са намерени и иззети, а по случая е образувано досъдебно производство.", "date": "2018.09.04", "title": "7-годишен джебчия: 4 бона, 2 телефона и фотоапарат!"}
{"url": "https://www.dnes.bg/health/2018/09/04/svetyt-pred-opasnost-opasna-bakteriia-pylzi-v-bolnici.386942", "text": "Бактерия, която може да предизвика нелечими инфекции, се разпространява в болници в целия свят, предупредиха австралийски учени, цитирани от Франс прес.\n\r\nСпециалисти от университета в Мелбърн открили три вариации на мултирезистентната бактерия в проби от 10 държави, включително в щамове от Европа, с които не може да се води борба с нито едно от пуснатите на пазара лекарства.\n\r\n\"Започнахме с проби в Австралия, а след това с помощта на други проби придобихме глобална представа и установихме, че бактерията се е разпространила в редица страни в целия свят\", заяви експертът по микробиологична диагностика Бен Хоудън от института \"Дохърти\" към университета в Мелбърн.\n                    \n                    \n                \r\nБактерията Staphylococcus epidermidis нормално присъства по кожата на хората. Резистентната към антибиотиците разновидност на St. epidermidis най-често засяга възрастните хора, чиято имунна система е отслабена, или пациенти с импланти, като катетри и ставни протези. Бактерията е близка до резистентния към антибиотика метицилин златист стафилокок.\n\r\nЕкипът на Хоудън изследвал стотици проби от St. epidermidis от 78 болници в целия свят. Било констатирано, че някои щамове на бактерията модифицирали своята ДНК, предизвиквайки резистентност към често използвана в болниците комбинация от два антибиотика.\r\n\"Тъй като тези антибиотици не са свързани, не се очакваше мутацията да има подобен едновременен ефект върху тях\", поясни Джийн Лий от екипа.\n\r\nСпоред учените въпросната мултирезистентна бактерия се разпространява бързо вследствие на значимата употреба на антибиотици в интензивните отделения в болниците.\n\r\nРезултатите от изследването са публикувани в Nature Microbiology. \r\n/БТА/", "date": "2018.09.04", "title": "Светът пред опасност: Опасна бактерия пълзи в болници"}
{"url": "https://www.dnes.bg/akoshtete-vqrvaite/2018/09/04/prah-li-vidiah-zodiite-obsebeni-ot-chistotata.386926", "text": " \r\nЧистотата е запазена марка на овните. Ако се местят в нов дом, канят приятели за преспиване вкъщи, или роднини за празниците - трябва да знаете, че жилището ще заблести и хигиената е изключително важна за тези знаци. Ако не е почистено, това стресира и нервира овните. Дори малко мръсотия под ноктите, може да изкара тези зодии извън релси и да ги накара да се чувстват така, сякаш цялото им тяло е мръсно. Винаги се грижат перфектно за себе си. \r\n \r\n\r\n \r\nТехният дом е тяхната крепост, затова влагат всички сили, за да запазят жилището чисто и спретнато. Понякога това е нормално, но има определи случаи, в които раците са като обсебени и се хващат за най-малкото несъвършенство. Стават като маниаци на тема хигиена. Подреждат много често и знаят къде се намира всичко. Това са зодиите, които много се вълнуват, когато намерят почистващи препарати на промоция. \r\n \r\n\r\n \r\nЧистотата и организацията са най-силните страни на девите и това са нещата, които ги правят спокойни. Девата не може да се почувства добре, ако наоколо не е изчистено и подредено. Може да преглътне много други неща, но не и хаоса и мръсотията. Мебелите в тях трябва да блестят, да няма нито едно петънце. Не могат да търпят да е разхвърляно. Винаги прибират дрехите си и мият чиниите, дори да са изморени.\r\n \r\n\r\n ", "date": "2018.09.04", "title": "Прах ли видях? Зодиите, обсебени от чистотата"}
{"url": "https://www.dnes.bg/obshtestvo/2018/09/04/ne-samo-horata-a-i-parite-biagat-ot-bylgariia-kakvi-sa-prichinite.386910", "text": "Допреди няколко години България беше много атрактивна за чуждите инвеститори - главно заради евтината работна ръка и ниските данъци. Нови данни обаче сочат, че парите все по-масово загърбват страната. Какви са причините?\n\r\nПрез десетилетието на българското еврочленство обемът на преките чуждестранни инвестиции, които ежегодно се вливат в националната икономика, е спаднал почти десет пъти. През 2017 година той възлиза на около 1,9 млрд. лева, което представлява по-малко от 2% от брутния вътрешен продукт на страната, пише . \n\r\nА за да има значим икономически растеж, този дял трябва да е поне пет пъти по-висок, показват изчисления на Българската стопанска камара (БСК). Засега подобни очаквания са напълно нереалистични, тъй като през първото полугодие на настоящата година обемът на задграничните капиталовложения се е свил двукратно в сравнение със същия период на миналата година, сочи нов анализ на БСК. Според същия анализ паричните преводи към България, които извършват нейни граждани, пребиваващи трайно зад граница, вече са значително по-големи от обема на новите чуждестранни капиталовложения в страната.\n                    \n                    \n                \r\nЗадграничните капитали не само осигуряват нови работни места в българската икономика. Те са и много важен инструмент за подобряване на нейната макроикономическата рамка, за нарастване на износа и на производителността на труда и за внедряване на нови технологии и ноу-хау.\n\r\nПроф. Гарабед Минасян от БАН твърди, че няма нищо неочаквано в новината за осезаемо спадналата атрактивност на българската икономика като поле за нови задгранични инвестиции.\r\n\"В годишния доклад на Института по икономика написах, че преди от България бягаха предимно хората. Но от поне две години стана съвсем очевидно, че от страната вече изтичат и солидни капиталови потоци\", казва проф. Минасян и добавя, че друг голям проблем е ясно очерталото се като тенденция нежелание на чуждестранните предприятия да се задържат в България.\r\n\"Въпреки че задграничните капиталовложения в страната постигат относително приемлива доходност, задграничните фирми се въздържат от нови инвестиции\", констатира Минасян.\r\n\"България е в застой!\", алармира анкетно проучване на Германо-българската индустриално-търговска камара, което беше проведено сред германски предприемачи, установили се в страните от Централна и Югоизточна Европа.\r\n\"Проблемът на германските инвеститори в България е свързан основно с острия недостиг на работна ръка и особено на обучени и квалифицирани кадри. А това засяга не само притока на нови капиталовложения, но и нагласите на предприемачите, които вече са инвестирали в българската икономика\", коментира шефът на камарата д-р Митко Василев.\r\nТози извод потвърждава и един от най-дълго пребиваващите в България германски инвеститори. Преди четвърт век производителят на луксозни облекла за най-реномираните търговски вериги в света Бертрам Ролман премества бизнеса си от Гърция в България. В Гоце Делчев той основава фирмата \"Пирин Текс\", едно от най-големите и успешни шивашки предприятия в страната. \n\r\nЕто как германският производител обяснява нарастващите трудности пред бизнеса в страната: \"Причината за липсата на кадри в България е, че други страни от Европейския съюз предлагат много по-добри условия за работа, в резултат от което младите хора бягат от родината си. Близо 1500 работници напуснаха моето предприятие през последните три години. Около 1200 от тях заминаха за Великобритания, където получават по 1300-1500 паунда като берачи във фермите. Принудихме се да намалим с една трета обема на произвежданата продукция - това са големи загуби за предприятието, защото напускат квалифицирани и добре обучени кадри. Ние плащаме едни от най-високите заплати в бранша - средно 900 лева - и не можем да предложим нови значителни увеличения на възнагражденията. Причината е силната конкуренция на турските производители на облекло, чиито цени падат, следвайки тежкия срив на местната лира. Заради този срив конкурентоспособността на турските предприятия се увеличи двойно\", обяснява Ролман.\n\r\nТой все пак е категоричен, че няма да напусне България. \"Но и не съветвам който и да е предприемач сега да прави инвестиции в трудоемки производства в страната. Един от изходите от текущите неблагополучия в българската икономика е да се откриват филиали в съседните страни с по-добра конюнктура на трудовия пазар, за което и аз се замислям\", признава собственикът на \"Пирин Текс\".\r\nКато пример той дава Сърбия, където според него конюнктурата за нови инвестиции в момента е отлична.\r\n\"Преместване в по-близката Македония обаче е безсмислено, защото страната изпитва същите проблеми на трудовия си пазар, каквито виждаме в България\", отбелязва Ролман.\r\n\n\r\nГерманският предприемач вижда и друг сериозен проблем: схемите за източване на социално-осигурителните системи на западноевропейски държави като Великобритания и Германия, в които участват немалък брой  българи и румънци. След като поработят няколко месеца или дори само няколко седмици в по-богатите страни от ЕС, част от тези хора отново остават без работа - по едни или други причини. \n\r\n\"Много от българите се връщат в родината си и получават поне една година британски помощи за безработни в размер на 850 евро месечно. Този номер буквално срива търсенето и предлагането на регионалните трудови пазари. Такъв е случаят с Пиринския край, чието развитие наблюдавам отблизо\", твърди Ролман.\r\nВ Гоце Делчев например има около 3100 безработни, които не желаят да работят, разказва предприемачът.\r\n\"От десет души, които Агенцията по заетостта ми изпраща да приема за работа в моето предприятие, седмина направо ми заявяват, че не искат да работят, защото в противен случай щели да загубят получаваните от Великобритания или Германия социални помощи за безработица и плащанията за деца. Много от тях са роми. Но аз имам и добри ромски работнички\", казва Ролман и изброява още проблеми:\r\n\"В страната има около 700 000 инвалиди, половината от които могат да работят, но имаме проблеми със службите за охрана на труда. Здравните служби пък издават много фалшиви болнични листове. В България плащаме ниски данъци, но това не ни помага в ситуация, в която не можем да печелим. Много фирми вече изпитват остър недостиг на работна ръка и са принудени да спират производствени мощности и да търпят загуби. При това положение 10-процентният плосък данък губи всякаква привлекателност и не съдейства за привличането на нови инвеститори или за задържането на тези, които са принудени да спират част от производствените си мощности заради липсата на персонал. Този данък има смисъл само ако си на печалба\", заключава Ролман.\r\n", "date": "2018.09.04", "title": "Не само хората, а и парите бягат от България! Какви са причините? "}
{"url": "https://www.dnes.bg/zvezdi/2018/09/04/mihaela-marinova-otmaria-s-gadjeto-v-planinata.386953", "text": "Певицата Михаела Маринова е щастлива с новата си връзка с футболиста на ЦСКА Александър Дюлгеров.\r\nДвамата използват всеки свободен миг да бъдат заедно, а през уикенда те подишаха чистия въздух в Рила. \r\nВлюбените се оказаха любители на ездата и яхнаха коне. Естествено, хобито им бе запечатано и за социалните мрежи.\r\n \r\nИграчът и победителката в миналогодишното издание на шоуто \"Като две капки вода\" са най-новата светска двойка.\r\n \r\nСашо и Мишето си наеха хотел в курорта Боровец по време на сексваканцията си.\r\n\r\n", "date": "2018.09.04", "title": "Михаела Маринова отмаря с гаджето в планината"}
{"url": "https://www.dnes.bg/zvezdi/2018/09/04/mariia-minah-prez-koshmar-sega-imam-myj-do-sebe-si.386931", "text": "Мария е минала през истински кошмар през последните шест месеца и за първи път споделя за него.\r\n\"Бях се предала в последните шест месеца. Като че ли всичко, което ми се случи в живота, ми дойде малко в повече. Не знам какво точно беше и не бих си позволила да го формулирам с някакъв термин, но ми се наложи да претърпя метаморфоза – вътрешна и външна. Много ми беше трудно. Последните две години живея в някакъв хаос, постоянно влизам от един филм в друг и това даде своите последствия. Имах чувството, че никога няма да мога да се спася от състоянието, в което бях изпаднала. За щастие силният ми характер ми помогна. Оправих се и то без чужда намеса\", сподели фолкизпълнителката пред Love style.\r\n                    \n                    \n                Сега обаче има мъж до себе си, който я прави щастлива.\r\n\"Открихме се случайно. При мен винаги така се случва. Съдбата ни срещна. Чувствам се уникално добре с него, а и Марая също, което е много важно за мен. Все още не живеем заедно. По-интересно ми е да сме като гаджета. Омръзна ми да бъда съпруга!\", допълва Мария.\r\nЩо се отнася до слуховете, че приятелят й живее в Англия, певицата уточни, че е имала отношения с човек, живеещ във Великобритания, но ги е прекратила.\r\nМария призна, че няма никакъв диалог с бившия си съпруг Христиан Гущеров.\r\n\"Колкото и аз да имам желание, това зависи от двамата. Няма как сама да определям тези отношения. С баща й на Марая също постигам диалога много трудно. Причината: Не знам къде е. Мъжете декларират едно, когато са с даден човек, а като си тръгнат, положението става съвсем различно. Разбира се, това е тяхно право. Никакви претенции не съм имала. Даже и автомобилът, който ми беше подарък, докато бях съпруга на Христиан, той си го взе. Да не говорим за други материални облаги! Не мога да нарека това поведение отговорно и коректно. Но така е в живота - има мъже, които знаят как да се отнасят към жените и момчета, които не знаят\", смята изпълнителката.", "date": "2018.09.04", "title": "Мария: Минах през кошмар, сега имам мъж до себе си!"}
{"url": "https://www.dnes.bg/politika/2018/09/04/nov-politicheski-sezon-vlast-i-opoziciia-da-sa-dialogichni.386934", "text": "\n\r\nС извънредно заседание във вторник по обяд депутатите откриха новия политически сезон, а шефката на НС Цвета Караянчева им пожела както опозицията, така и управляващите да са диалогични и продуктивни, бързо и точно да решават проблемите от дневния ред на обществото.\r\nТя напомни, че след няколко дни ще празнуваме Съединението и че този акт на обединение успява, защото всички държавници са били единни в позициите си.\r\n\"Съединението е събитието в историята ни, когато между политическите сили няма разногласия, това е пример за държавническо мислене на политиците\", каза Караянчева.\r\nСпоред нея сега политиците също трябва да са единни, да търсят компромиси, защото хората очакват решения, а дневният ред на обществото не трябва да се разграничава от този на хората.\r\n ", "date": "2018.09.04", "title": "Нов политически сезон: Власт и опозиция да са диалогични!"}
{"url": "https://www.dnes.bg/politika/2018/09/04/abv-kym-borisov-obshtobylgarska-poziciia-za-makedoniia.386920", "text": "За общобългарска позиция за понятието \"обща история\" с Македония настояха от АБВ на среща с премиера Бойко Борисов. Според партията бъдещето на съседката ни не може да минава през грабеж на българската история и поругаване на фактите.\r\nНа срещата, на която са присъствали представители на МВнР и на мултидисциплинарната комисия, от АБВ са поискали развитие на Договора за добросъседство от гледна точка на националния ни интерес. От партията изразили и резерви за предлаганите имена за решаване на спора за името с Гърция – Илинденска Македония и Северна Македония, обяви Румен Петков.\r\nСпоред Георги Първанов най-големите поражения в македонската политика на България идват от противопоставянето между българските партии, именно заради това от АБВ искат единна позиция по темата. Той оцени позитивно и подписания договор с Македония, и общите празнични чествания, но предупреди, че трябва да се вземат мерки, за да се предотврати възможно негативно развитие.\r\n                    \n                    \n                От АБВ очакват посегателството върху българската история да продължи и това по думите на Първанов категорично налага да бъде направен нов прочит на договора, който беше подписан - в частта \"обща история\".\r\n\"Нашето мнение е, че Илинденското въстание по своя характер е българско и мога да го докажа със стотици документи, с публикации\", посочи той.\r\nПърванов предложи и примерен текст на обща позиция, който да бъде записан: \"Имаме обща история, чиито корени са в Средновековието, минават през общите борби на Възраждането, включително и до първите десетилетия на 20 век, включително Илинденско-Преображенското въстание и това, което е общото за тези векове, е българското национално самосъзнание на населението в тези райони, на населението от днешните България и Република Македония. Общи са националните цели и задачи\".\r\n ", "date": "2018.09.04", "title": "АБВ към Борисов: Общобългарска позиция за Македония"}
{"url": "https://www.dnes.bg/index/2018/09/04/nad-8000-metra-gasherbrum-chetvyrtata-kniga-na-atanas-skatov.386903", "text": "\"Над 8000 метра. Гашербрум\" - това е четвъртата книга на алпиниста Атанас Скатов, която е посветена на експедицията на Скатов до върха в Каракорум, Пакистан през лятото на 2016 година.\n\r\nИзданието ще бъде представено от алпиниста през този месец. \"Над 8000 метра. Гашербрум\" е и третата книга на Атанас Скатов, която излиза през тази година.\n\r\n\"Не е само спомени. Аз съм я писал по време на експедицията, всеки ден, когато съм бил на експедицията на Гашербрум, съм си водил дневника и съм описвал всичко, което се е случило\", разказа алпинистът в студиото на \"България сутрин\".\n\r\nСкатов разказа, че с издателството, с което работи, пускат трета книга за 6 месеца, защото има голям интерес. Алпинистът разказа също, че не е успял да стигне до връх Гашербрум, но от самата експедиция е научил много. \n                \n                \r\n\"Учиш се на търпение, виждаш като не си тръгнал какво ще се случи след това. С всяка експедиция ти учиш, независимо дали е успешна или неуспешна\", категоричен беше Атанас Скатов пред ", "date": "2018.09.04", "title": "\"Над 8000 метра. Гашербрум\" – четвъртата книга на Атанас Скатов "}
{"url": "https://www.dnes.bg/eu/2018/09/04/sybitiiata-v-kemnic-test-za-upravlenieto-na-merkel.386906", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Бунт срещу системата или господство на беззаконието? Предизвестено ли беше пламването на искрата на уличното правосъдие в германския Кемниц? И как това спомогна за просперитета на популистката алтернатива за страната?\n\r\nСъбитията се превърнаха в тест за властта на канцлера Ангела Меркел.\n\r\n\"През месец септември се навършват точно три години от прословутата реплика на Меркел \"ще се справим\". Това доведе до постигане на изборни победи на крайнодесни популистки националистически организации и партии в Унгария, Австрия, Италия, дори и в Германия. Най-голямото разделение на Източна и Западна Европа в историята на Европейския съюз\", коментира в студиото на \"България сутрин\" бившият зам.-външен министър Милен Керемедчиев.\n                    \n                    \n                \r\nПо думите му въпреки че в последните години мигрантските потоци значително са намалели, истерията се увеличавала и било въпрос на време тази вълна да превземе и останалата част на Европа.\n\r\nСамо преди дни най-малко 300 души бяха арестувани на протест в Кемниц, на който се събраха хиляди поддръжници и противници на мигрантите.\n\r\nДо ескалация на напрежението се стигна след убийството на 35-годишен германец и ареста на извършителите – сириец и иракчанин.\n\r\n\"Наскоро имаше голям конфликт в коалицията на Меркел, която вероятно е най-устойчивата в историята на политиката на Европа. С баварския Християнсоциален съюз (ХСС) се оказаха на различни мнения по темата за нелегалните мигранти. Германският канцлер обаче не променя политиката си, въпреки че по този начин рискува много. За съжаление така расте и подкрепата за \"Алтернатива за Германия\", както и за други крайнодесни формации\", посочи историкът и лидер на партия \"Възраждане\" Костадин Костадинов пред .\n\r\nКемниц се оказа в центъра на дебата в германското общество за чужденците. През последните години повече от 1,6 милиона души, предимно от Сирия, Ирак и Афганистан, са потърсили убежище в Германия.", "date": "2018.09.04", "title": "Събитията в Кемниц – тест за управлението на Меркел"}
{"url": "https://www.dnes.bg/stranata/2018/09/04/pojar-v-kyshta-v-aidemir-76-godishen-e-s-obgarianiia.386912", "text": "76-годишен мъж е с обгаряния след пожар в дома му в силистренското село Айдемир, възникнал тази сутрин около 07.30 часа, съобщиха от МВР.\r\nПо първоначални данни пожарът е възникнал от късо съединение във фризер. \r\nОгънят унищожил битова техника, врати, прозорци и покъщнина в три помещения. \r\nОгнеборците потушили пожара, преди да обхване останалите три стаи и покрива на къщата. \r\nСтопанинът, който бил лежащо болен, получил обгаряния и е транспортиран с линейка в Спешния център на МБАЛ-Силистра. Съпругата му, на 70 години, е обгазена, но според информацията опасност за живота й няма.", "date": "2018.09.04", "title": "Пожар в къща в Айдемир, 76-годишен е с обгаряния"}
{"url": "https://www.dnes.bg/notifikacii/2018/09/04/nai-moshtniiat-ot-chetvyrt-vek-taifun-udari-iaponiia.386914", "text": "\n\r\nМного силен тайфун, смятан за най-мощния от 25 години, ударил директно Япония, стигна днес страната, като наруши сериозно транспортните връзки и работата на предприятията, предаде Франс прес.\n\r\nТайфунът Джеби - 21-ият за сезона в Азия тази година, връхлетя югозападната префектура Токушима на остров Шикоку, съобщи националната метеорологична служба. \n\r\nСкоростта на съпътстващите ветрове достига на места близо 220 км/ч. В централната му част тя е 160-190 км/ч, което го прави най-мощния от 1993 г. насам, уточни за АФП Риута Курора, представител на ведомството.\n\r\nДжеби се измества доста бързо в посока север-североизток със скорост 45 км/ч; очаква се да мине през западната част на остров Хоншу.\n                \n                \r\nСиноптиците прогнозират и поройни дъждове; властите настояха населението в зоните, застрашени от наводнения и свлачища, да се подготви за евентуална евакуация.\n\r\nПремиерът Шиндзо Абе отмени обиколка из западните райони и свика кризисно съвещание, по време на което настоя хората \"да вземат предпазни мерки\".\n\r\nОколо 300 000 души са получили препоръка да се изтеглят в убежища. Най-малко 50 000 домакинства са останали без ток.\n\r\nНад 650 полета вече са анулирани по съображения за сигурност като предварителна мярка. Много влакове са спрени от движение.\n\r\nДнес по изключение няма да работят големите магазини в региона около западния град Осака. Заводите в най-застрашените зони предупредиха персонала да не идва на работа. Училищата там също останаха затворени.\n\r\nТайфуни редовно минават през архипелага лятно време, но Джеби може да причини значителни щети в западните региони, съсипани вече през юли от наводнения и гигантски свлачища, причинили смъртта на близо 220 души, отбелязва АФП. 10 души остават в неизвестност след това най-смъртоносно природно бедствие в страната за повече от три десетилетия, припомни в тази връзка ДПА, цитирана от БТА.\r\n \r\n", "date": "2018.09.04", "title": "Най-мощният от четвърт век тайфун удари Япония"}
{"url": "https://www.dnes.bg/index/2018/09/04/s-igla-v-ryka-novata-kolekciia-na-elizabet-iordanova.386922", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Още на 19 години тя се превръща в един от популярните модели в Португалия. Това лято Елизабет Йорданова, която учи моден мениджмънт във Великобритания, се завърна в родното си Велико Търново. \n\r\nТам тя пусна на пазара първата си лимитирана серия дрехи за мъже и жени, които за кратко се превърнаха в истински хит. \n\r\nПреди няколко години 19-годишната Елизабет заминала със семейството си да живее и учи в Португалия. Там, като на шега, успяла да се превърне в известен модел. \n\r\nТя отдавна мечтаела да създаде своя модна линия с дрехи. Решила обаче да не реализира мечтата си нито в Португалия, нито във Великобритания, а именно в родната си страна, пише .\n                \n                \r\nСъздала няколко модела мъжки и женски тениски и ризи и за кратко намерила шивач, който да ушие дрехите. \n\r\nЕлизабет избрала за лица на своята колекция сестрата на Валери Божинов – Михаела и модела Ивомила Петкова. \n\r\nСкоро Елизабет се връща във Великобритания, но е категорична, че носи в сърцето си Велико Търново и България. Мечтае един ден да се развива точно у нас.\r\n ", "date": "2018.09.04", "title": "С игла в ръка: Новата колекция на Елизабет Йорданова"}
{"url": "https://www.dnes.bg/obshtestvo/2018/09/04/dyrva-za-ogrev-niama-iznasiali-se-za-rumyniia-italiia-gyrciia.386911", "text": "Дървата за огрев са все по-малко, оплакват се търговците в някой райони на страната. \n\r\nВече месеци наред хората чакат, за да могат да се снабдят с дърва за зимата. Само в един от пунктовете за доставка в Монтана са заявени около 300 кубика с дърва и търсенето продължава.\r\nТърговците обаче са с вързани ръце. Едната причина е дъждовното лято, което не им позволява да секат.\n\n\r\n\"Хората, които сега се записват им казвам поне 20-30 дни минимум... ако времето държи да може да се влиза в гората ще се изпълнят всички поръчки, които са записани. Но има и друг проблем. Трудно вече търговците се добират до дървата, които да остават за българския пазар\", обяснява собственикът на фирма за доставка Пламен Владиславов пред Нова тв.\r\n                    \n                    \n                Той смята, че за хората остават по-малки количества, защото по-голямата част от добиваната дървесина се изнася за Румъния, Гърция и Италия. \r\nТърсят се дърва за огрев и в горските стопанства в страната. В Югозапада, горското стопанство вече е раздало над 30 хиляди кубика дърва на 4400 домакинства, което е много повече от миналата година.\r\n\"Цените са от 36 до 41 лева на склад в гората. Имаме и обособени централни складове, където вече е включен и транспортът до съответния склад. Там са от 65 до 75 лева\", обясни Дамян Дамянов от Югозападно горско стопанство.\r\nА цената на нарязани, нацепени и доставени до вратата дърва върви и още по нагоре. За въглищата няма голямо търсене наблюдават търговците.\r\n\"Въглища има, цената е 350 лева за тон. Така свършиха миналата година, така и започна цената тази година. Няма намаление на цената, очаква се увеличение най-вероятно\", разказа Пламен Владиславов. \n\r\nСпециалистите съветват, хората да побързат да си набавят дърва през топлите месеци, защото цената им през есента ще тръгне нагоре.", "date": "2018.09.04", "title": "Дърва за огрев няма, изнасяли се за Румъния, Италия, Гърция "}
{"url": "https://www.dnes.bg/notifikacii/2018/09/04/sofiia-sybira-krasota-350-gracii-ot-61-strani.386918", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПовече от 350 гимнастички от 61 държави ще влязат в оспорвана битка по време на Световното първенство по художествена гимнастика в София, което започва на 10 септември в \"Арена Армеец\".\r\nОсвен надеждата за медали от новата генерация български гимнастички, страната ни ще бъде представена и от Силвия Митова, която ще бъде асистент на всички съдии на 36-то Световно първенство.\r\n\"За мен е огромна чест. Форумът е изключително голям и всички, които по някакъв начин участват в организацията му, са щастливи и развълнувани. От много години в България не е имало такова събитие\", коментира пред  Силвия Митова.\r\n                \n                Страната ни за трети път в историята на художествената гимнастика е домакин на шампионат на планетата, но за първи път това ще се случи в столицата. През 1969 и 1987 година състезанията са се провели във Варна.\r\nИнтересът към състезанието е огромен, защото то е и първата квалификация за Олимпийските игри през 2020 година в Токио. Според регламента първите три ансамбъла в многобоя получават квоти за Олимпиадата след 2 години.", "date": "2018.09.04", "title": "София събира красота: 350 грации от 61 страни"}
{"url": "https://www.dnes.bg/temida/2018/09/04/2-bona-za-svobodata-na-shofiora-motoristi-svideteli-na-ada-do-svoge.386921", "text": "Апелативният съд реши да отмени домашния арест на Григор Григоров – шофьорът на автобуса-убиец, който взе 17 жертви край Своге.\r\nМагистратите прецениха, че мярката за неотклонение трябва да е парична гаранция в размер на 2000 лв., пишат от .\r\nВ края на август Софийският окръжен съд наложи мярката домашен арест на Григоров. Според обвинението шофьорът навлязъл в насрещното движение на пътя София – Своге и с превишена и несъобразена скорост завил надясно, като минал през мантинелата и се преобърнал в пропастта.\n\n\n\n\r\nСпоред съда има доказателства, че Григоров е виновен за пътния инцидент като магистратите се позоваха на протокол за оглед на местопроизшествието, както и на свидетелски показания.\r\n                    \n                    \n                Особено важни се оказали разпитите на мъж и жена, които се движели на мотор зад рейса. Освен това заключение на автотехническа експертиза по делото гласи, че причината за катастрофата е превишена и несъобразена скорост, както и навлизане в насрещното.\r\nСъдебният състав отбеляза, че тепърва трябва да се изясни каква е причината за катастрофата - дали превишената с 13 км/ч скорост, или несъобразената скорост. Не може и двете да са причина, каза съдът.\r\nАпелативните съдии обявиха, че в част от решението на окръжния съд Григоров да е под домашен арест липсват мотиви и прецениха, че шофьорът не е опасен, както прие първата инстанция.\r\nАпелативният съд се позова на подписка в подкрепа на Григоров, в която са се включили 6300 души. Освен това, са постъпили и много препоръки и мотивационни писма на директори на училища и детски градини, които ползвали фирмата на шофьора за екскурзии. Григоров има и рана на главата, за която лекар от ИСУЛ е препоръчал домашно лечение.\r\nШофьорът трябва да внесе паричната гаранция до 7 дни, за да може да излиза от дома си. Той е с отнета шофьорска книжка и забрана да напуска пределите на страната.", "date": "2018.09.04", "title": "2 бона за свободата на шофьора! Мотористи – свидетели на ада до Своге"}
{"url": "https://www.dnes.bg/usa/2018/09/04/zrelishtno-presledvane-na-maika-s-bebe-ot-policiia-sys-160-km-ch.386919", "text": "\r\nМайка с бебе на задната седалка на колата се впусна в дива надпревара с полицията в американския щат Тексас. \r\nПреследването се е случило през юни в Сан Антонио, но полицията чак сега разкрива подробности около случая.\r\n29-годишнaта Кейтлин Родригес, която е имала редица нарушения, е видяла полицията и е решила да избяга, пише местната \"NBCDFW\".\r\nШофьорката се впуснала в надпревара и в един момент вдигнала над 160км/ч.\r\nМалко по-късно минала през бодлива тел на магистралата и се ударила в спрян камион. Тогава обаче извадила столчето с бебето от задната седалка на колата си и решила да отвлече минаваща кола. Тогава е била арестувана от властите.\r\nНаред с пътните си нарушения, Родригес ще бъде съдена и за поставяне на дете в опасност, бягане от арест, и притежание на наркотици.", "date": "2018.09.04", "title": "Зрелищно преследване на майка с бебе от полиция... Със 160 км/ч!"}
{"url": "https://www.dnes.bg/obrazovanie/2018/09/04/krasimir-vylchev-ima-nov-zamestnik-v-mon.386928", "text": "Карина Ангелиева заема мястото на проф. Иван Димов като заместник-министър на образованието и науката.\r\nАнгелиева е назначена със заповед на премиера Бойко Борисов, съобщиха от правителствената пресслужба.\r\nПроф. Димов ще продължи да подпомага работата на екипа на МОН като съветник. \r\nДо момента Карина Ангелиева е работила като съветник към Постоянното представителство на България в ЕС, отговарящ за европейските политики в областта на образованието и научните изследвания.\r\nБила е главен директор на \"Структурни фондове и международни образователни програми\" към Министерството на образованието и науката и директор на Съвместния иновационен център към Българската академия на науките.\r\nЗавършила е магистърски степени по европейска интеграция и съвременна история от Софийския университет \"Св. Климент Охридски\". ", "date": "2018.09.04", "title": "Красимир Вълчев има нов заместник в МОН "}
{"url": "https://www.dnes.bg/sofia/2018/09/04/levche-dva-za-parking-okolo-nacionalniia-stadion.386916", "text": "\n\r\nПаркингът около Националния стадион \"Васил Левски\" вече е платена зона за паркиране.\r\nОще на 20 август паяци вдигнаха паркираните автомобили до стадиона, в зоната до метростанцията и така най-големият безплатен паркинг в центъра на София отиде в историята.\n\n\n\r\nПространството вече ще се стопанисва и управлява от общинското дружество \"Пазари Запад\" и Столичната община. Договорът е за три години.\r\n\"Пазари Запад\" трябва да инвестира 183 хил. лв. в обекта, от които близо 20 хил. лв. ще бъдат за контрол на достъпа и поставяне на бариери, а почти 70 хил. лв. ще отидат за поставянето на роботизирана и самопочистваща се тоалетна. 15 хил. лв. са предназначени за офис контейнер и за разплащателен терминал.\r\n                    \n                    \n                От днес всеки, който иска да паркира около стадиона ще трябва да брои по лев за час престой, ако ще остави колата си там за срок до четири часа. \n\r\nСлед това обаче от \"Пазари Запад\" ще го таксуват по 2 лева на час.\r\nТърговията с колела, части за тях, както и ски и аксесоари, която от години се извършва на това място, няма да бъде премахната, но ще се осъществява съобразно тарифа на общината.\r\nЦелта на промяната е да се въведе ред около Националния стадион, който да осигури спокойствие и комфорт на софиянци и гостите на столицата, мотивираха се от Столичната община. \r\n ", "date": "2018.09.04", "title": "Левче, два за паркинг около националния стадион"}
{"url": "https://www.dnes.bg/technology/2018/09/04/vyzduh-iztekyl-ot-soiuz-ot-dupka-napravena-sys-svredel.386929", "text": "Космическият кораб \"Союз МС-09\", скачен към Международната космическа станция /МКС/, е бил повреден отвътре и Ракетно-космическата корпорация \"Енергия\" е в процес на установяване на личността на виновния, съобщи ръководителят на \"Роскосмос\" Дмитрий Рогозин, цитиран от ТАСС.\n\r\n\"Това е въпрос на чест за РКК \"Енергия\" - да открие кой е направил това, дали е брак или преднамерено действие. Къде тези действия са се случили - на Земята или вече в орбита. Сега изясняваме откъде се е появило всичко това\", заяви Рогозин.\n\r\nТой изтъкна, че в \"Роскосмос\" се разглеждат всички версии. Една от тях отпадна - за сблъсък с микрометеорит, тъй като въздействието върху обшивката на кораба е било отвътре. Отверстието изглежда е било направено със свредел.\n                    \n                    \n                \r\nТАСС припомня, че на 30 август на МКС бе констатирано спадане на налягането. Екипажът чрез последователна херметизация на сегментите на станцията и на скачения към нея кораб откри малка пробойна в обшивката на \"Союз МС-09\" с диаметър 2 милиметра. \r\nТя бе запушена с няколко слоя епоксидна смола и налягането на борда на МКС се стабилизира.\r\n ", "date": "2018.09.04", "title": "Въздух изтекъл от \"Союз\" от дупка, направена със свредел "}
{"url": "https://www.dnes.bg/muzika/2018/09/04/lirichen-katran-lycho-ot-skandau.386923", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nЛъчезар Евтимов – Лъчо от музикалния тандем \"СкандаУ\" пусна самостоятелното си парче, което е със заглавие \"Катран\". Лиричната и емоционална песен представя музиканта в различно от леките свежи песни амплоа. \r\n\"Това е старо парче, мина много време докато повярвам, че може би моментът му е дошъл. В началото правехме предимно такива парчета и никой не знаеше за тях. Вече можем да си позволим да ги правим реално с по-голям успех\", разказа Евтимов пред .\r\nТото – другата част на дуото \"СкандаУ\" също излезе със самостоятелна песен и много фенове започнаха да се питат – разпада ли се тандемът? В предаването, обаче, Лъчо категорично заяви – двамата продължават да работят заедно. \r\n                    \n                    \n                \"Има проекти, в които аз имам да си кажа нещо и той има да си каже нещо. И не си влизаме във филма един на друг, и е по-добре да си ги направим отделно\", добави още изпълнителят.\n\r\n ", "date": "2018.09.04", "title": "Лиричен \"Катран\" – Лъчо от \"СкандаУ\""}
{"url": "https://www.dnes.bg/politika/2018/09/04/api-bez-dva-djipa-za-220-bona-nankov-spria-porychkata.386907", "text": "Министърът в оставка Николай Нанков е спрял поръчката на АПИ за луксозни джипове, пише \"Труд\" като се позовава на потвърдена информация от МРРБ.\r\nНанков не е бил информиран за търга, коментираха от кабинета му.\r\nОсвен това цената и параметрите на обществената поръчка не били съгласувани и не получили одобрение от МРРБ.\r\nПоръчката на АПИ беше за покупката на два джипа на обща стойност 220 хил. лв., предвидени за централната администрация на структурата.\r\nАгенцията е поръчала и други 51 нови автомобила, като общата стойност на поръчката достига 1,3 млн. лв.\r\nДвата автомобила трябвало да са високопроходими и да могат да преминават през тежки терени, както и двигателят да е мощен, е описано в обществената поръчка. Цветът задължително трябвало да е черен металик.", "date": "2018.09.04", "title": "АПИ без два джипа за 220 бона! Нанков спря поръчката"}
{"url": "https://www.dnes.bg/obshtestvo/2018/09/04/vremenni-pasporti-i-svidetelstva-za-sydimost-v-chujbina-po-evtini.386932", "text": "Таксата за издаване на временен български паспорт в чужбина се намалява с една четвърт, одобри правителството.\r\nДо намалението се стига чрез премахването на две такси на обща стойност 17 евро. Временните български паспорти, издавани в чужбина, ще струват 50 евро вместо досегашните 67 евро. \n\r\nДо момента при приемане и обработване на заявления за издаване на българските лични документи дипломатическите и консулските представителства на Република България в чужбина събират такси за всеки отделен документ включително за получаване на формуляр-заявление в размер на 1 евро.\r\nСега тази такса, както и компонентата, събирана от името на МВР - 16 евро, отпадат, съобщават от правителствената пресслужба. Така и досегът на гражданите с бюрокрацията ще бъде облекчен. \n                    \n                    \n                \r\nДруг текст в постановлението предвижда намаляване на таксата за издаване на свидетелство за съдимост при подадено в чужбина заявление. Досега за услугата се заплащаха 20 евро. Тази такса се намалява на 10 евро - наполовина.\r\nОтпада и събирането на такси чрез Министерството на външните работи или дипломатическите или консулски представителства на Република България относно съдействие за издирване в чужбина на физическо лице.", "date": "2018.09.04", "title": "Временни паспорти и свидетелства за съдимост в чужбина - по-евтини "}
{"url": "https://www.dnes.bg/cars/2018/09/04/nova-naredba-skorostta-po-magistrali-moje-da-e-i-do-100-km-ch.386880", "text": "Нови шосета няма да може да се строят със завои от 90 градуса. Това предвижда наредба за проектирането на пътища, изготвена от министерството на регионалното развитие. Изключение може да се допусне, само ако теренът не позволява направата на път без остри завои, пише .\n\r\nКогато се проектират пътищата, ще се прави анализ на интензивността на трафика, който се очаква през следващите 30 години.\n\r\nСпоред наредбата ще има по-голяма свобода при определянето на проектна скорост. Това е максималната безопасна за автомобил при мокра и чиста настилка в най-трудните участъци.\n\r\nАко например магистрала минава през равнина, скоростта е 140 км/ч, при планински участъци - 130 км, през хълмисти - 120 км/ч, а през тежък терен - 100 км. Такива са параметрите и за скоростните шосета. \n                    \n                    \n                \r\nЗатягат се изискванията за осигуряване на отводняването, за да не се получава т.нар. аквапланинг - няма да се правят пътища с обратен напречен наклон. Изключения се допускат само в случаите, когато няма друг начин за отводняване. \n\r\nВъвеждат се и изисквания с минимална дължина на правите отсечки. Минимум 115 м е тя например за първокласните шосета. Ня тях трябва да се осигурява и 625 м видимост за изпреварване.\n\r\nВ наредбата са предвидени площадки за отдих, които трябва да са на всеки 40-50 км двустранно, ако включват търговски обекти. Ако са само за почивка, ще са на 15-20 км. Предвиждат се и площадки за центрове за управление на движението.\n\r\nНаредбата се работи от повече от две години и половина, съобщи регионалният министър Николай Нанков. Той е подписал за обнародването ѝ на 23 август - няколко дни преди инцидента край Своге, в който загинаха 17 души.\n\r\nВ документа има над 20 нови текста, свързани с пътната безопасност.\n\r\n“Пътищата в България доскоро се проектираха по съветски модел. Наредбата не беше променяна повече от 30 години. Сега ще се работи по немски модел, с всички съвременни изисквания за пътна безопасност”, посочи Нанков.\n\r\nУвеличават се гаранционните срокове за строителство и ремонт на пътища. Това предвиждат промени в друга наредба - за експлоатация на строежите в България.", "date": "2018.09.04", "title": "Нова наредба: Скоростта по магистрали може да е и до 100 км/ч"}
{"url": "https://www.dnes.bg/cars/2018/09/04/50-leva-100-200-500-kolko-danyk-shte-plashtame-za-starite-brichki.386818", "text": "Над 50% по-скъп данък за коли на възраст над 20 г. от догодина.\r\nСметките са направени според предложената от финансовото министерство нова схема за облагане на превозните средства, която бе публикувана за обществено обсъждане миналата седмица.\r\nСпоред новите текстове за пръв път се въвежда екокомпонент в налозите за автомобили. Данъкът се изчислява спрямо мощността на автомобила, а след това сумата се умножава по коефициент за възрастта на колата. Той съществуваше и досега, но беше с по-различни стойности.\n\r\nСлед това полученият резултат се умножава по екокомпонент – коефициент за екологична категория, пише \"\".\r\n                    \n                    \n                Най-ниски са стойностите за автомобили категория \"Евро 6\", който е 0.40-0.60. Това означава, че коли, които изпълняват този съвременен еко стандарт ще плащат до 60% по-нисък данък. Само за сравнение, автомобили първа еко категория са с двойно и дори тройно по-голям коефициент – 1.30-1.40. \r\nЗа колите над 20-годишна възраст добавянето на двата компонента вдига данъка значително. За автомобили със 100 конски сили сега се плаща най-малко 110 лева данък. С промените, обаче, сумата може да достигне до 170 лв. Отпада и досегашната отстъпка, която се даваше за наличие на катализатор.\r\nНамаление ще има за колите на възраст между 10 и 15 г. За по-мощна кола с двигател с 235 конски сили, която се движи в София, данъкът към този момент е 404 лв. Догодина сумата ще падне до 360 лв.\r\nМощните коли, обаче, ще плащат доста повече. Тези, които имат двигатели с над 328 конски сили, ще се облагат от 2.10 до 6.30 лв на конска сила. Толкова високи стойности се въвеждат за пръв път в закона.\r\nСпоред промените колкото по-малко замърсява колата, толкова по-голяма отстъпка от данъка ще има. Това е валидно за автомобили с екостандарт минимум \"Евро 4\" - тоест произведените след 2006 г. За тази категория данъкът може да падне с 20%.\r\nВъвеждането на екологичния компонент компенсира донякъде досегашната практика, при която собствениците на нови коли плащаха далеч повече, въпреки че превозните им средства замърсяват въздуха най-малко.", "date": "2018.09.04", "title": "50 лева, 100, 200... 500. Колко данък ще плащаме за старите брички?"}
{"url": "https://www.dnes.bg/eu/2018/09/04/desetki-hiliadi-na-koncert-v-kemnic-sreshtu-rasizma.386881", "text": "Най-малко 65 000 души присъстваха на концерт в Кемниц срещу расизма снощи, предаде ДПА.\n\r\nПрез последната седмица източният германски град стана сцена на вълнения и протести на крайната десница след убийството на 26 август на местен жител, за което бяха задържани иракчанин и сириец.\n\r\nНепроверени слухове във връзка с престъплението, включително опроверганото твърдение, че убитият мъж е защитавал германска жена от нападателите, предизвикаха гнева на част от хората в Кемниц.\n\n\n\n\r\nКулминацията на протестите, организирани в града от крайната десница, бе митинг с участието на 8000 души в събота. Контрадемонстрация същия ден събра около 3000 човека.\n                    \n                    \n                \r\nНастроенията срещу мигрантите и чужденците в Германия се засилиха след решението на канцлера Ангела Меркел да отвори границите на страната за над 1 милион мигранти през 2015 г.\n\r\nБезплатният концерт на открито днес се проведе под мотото \"Ние сме повече\". В него участваха популярни германски рок банди катоToten Hosen, Kraftklub и Feine Sahne Fischfilet.\n\r\n\"Ние не сме наивни. Не се заблуждаваме с илюзията, че с този концерт ще спасим света. Понякога обаче е важно да покажем, че не сте сами\", каза преди събитието фронтменът на Kraftklub Феликс Брумер.\n\r\nКонцертът започна в 19 ч. (20 ч. българско време) с минута мълчание в памет на убития 35-годишен мъж. Полицията не е регистрирала инциденти през първите часове от събитието.\n\r\nПредставители на властите в Кемниц забраниха на местния клон на антиислямското движение ПЕГИДА да разположи свои \"постове\" в района. Крайнодясната група \"Про Кемниц\", която също организира протести в града след убийството, също получи забрана да проведе демонстрация на друго място.\n\r\nДвамата заподозрени за убийството са били разпитани вчера. \"Те отговориха на въпросите\", каза говорителка на прокуратурата пред ДПА.\r\nТя отбеляза, че причината за избухналия между двамата и жертвата спор остава неясна, като уточни, че само може да бъде изключена хипотезата за тормоз и ксенофобия.\n\r\nДвамата заподозрени са в предварителния арест. Самоотбраната бе изключена като мотив в заповедта за арест. В нея пише, че те са наръгали много пъти с нож жертвата си без оправдана причина.\n\r\nМеждувременно словесните престрелки между германски политици във връзка със случая продължиха и вчера.\n\r\nГоворителят на правителството Щефен Зайберт каза, че като се изключи оправданата тревога и шока от убийството, \"тези шествия на крайнодесни екстремисти, готови да упражняват насилие, и неонацисти нямат нищо общо със скръбта по някого или със загрижеността за даден град или общност\".\n\r\nЙорг Мойтен - един от съпредседателите на антиимигрантската партия \"Алтернатива за Германия\" (АзГ), която е сред организаторите на протестите - защити проявите на крайната десница в Кемниц. В същото време той разграничи АзГ от една \"много малка част от демонстрантите, извършващи актове на насилие срещу невинни хора с предполагаем мигрантски произход\".\n\r\nМойтен допусна, че някои от участниците в протестите, отправяли хитлеристкия поздрав, може да са били внедрени саботьори.\n\r\nГерманският президент Франк-Валтер Щайнмайер пък стана обект на критики, след като сподели във Фейсбук линк към концерта. Причина за това са крайнолевите убеждения на част от участвалите групи и по-специално на Feine Sahne Fischfilet.\n\r\nТази банда някога е била под наблюдение от страна на германското контраразузнаване заради подозрения, че нейните членове изповядват екстремистки леви възгледи, посочва ДПА, цитирана от БТА.\n\r\nЩайнмайер по-конкретно бе разкритикуван от Анегрет Крамп-Каренбауер, генералния секретар на Християндемократическия съюз (ХДС) на канцлера Ангела Меркел.\n\r\nМобилизацията срещу имигрантите обаче увеличава популярността на крайната десница в Германия, отбелязва Франс прес. Според последните проучвания на общественото мнение АзГ вече е на трето място сред партиите с 16 процента - само с един пункт след социалдемократите, по-малкия партньор в управляващата коалиция начело с канцлера християндемократ Ангела Меркел.\r\n ", "date": "2018.09.04", "title": "Десетки хиляди на концерт в Кемниц срещу расизма"}
{"url": "https://www.dnes.bg/snimka-na-denia/2018/09/04/shte-vali-sledobed-v-zapadna-i-centralna-bylgariia.386882", "text": "Днес преди обяд ще преобладава слънчево време. Максималните температури ще са между 27 и 32 градуса по Целзий, в София - около 26 градуса, съобщиха от НИМХ към БАН.\n\r\nОколо и след обяд над Западна и Централна България ще се развива купеста и купето-дъждовна облачност. Ще има краткотрайни валежи, придружени с гръмотевици, има . \n\r\nЩе духа слаб, предимно северен вятър. Атмосферното налягане ще се понижава и ще е по-ниско от средното за месеца.\n\r\nПо Черноморието ще е предимно слънчево с временни увеличения на облачността. Ще духа слаб до умерен предимно източен вятър. \n\r\nМаксималните температури ще са между 28 и 30 градуса. Температурата на морската вода е 26-27 градуса. Вълнението на морето ще бъде 1-2 бала.\n                \n                \r\nВ планините около и след обяд ще се развива купеста и купето-дъждовна облачност. Ще има краткотрайни валежи от дъжд с гръмотевици. Ще духа до умерен вятър от запад-северозапад. Максималната температура на височина 1200 метра ще е около 21 градуса, на 2000 метра - около 14 градуса.\r\n ", "date": "2018.09.04", "title": "Ще вали следобед в Западна и Централна България"}
{"url": "https://www.dnes.bg/notifikacii/2018/09/04/prekosiavaneto-na-sredizemno-more-po-smyrtonosno.386874", "text": "Макар броят на мигрантите, които преплават Средиземно море, за да стигнат в Европа да намалява, броят на удавилите се расте. Това се казва в доклад на Агенцията за бежанците на ООН, публикуван днес в Женева.\n\r\nСпоред анализа над 1600 души са се удавили от началото на годината. Най-много са потънали във водите между Африка и Испания, между Либия и Италия са изброени поне 50 инцидента, последните 7 - през юни.\n\r\nНа всеки 18 успешно, стигнали до Европа, един умира, докато през миналата година съотношението е било 42:1, съобщават от агенцията на ООН. Април е бил най-смъртоносният месец.\n\r\n78 души са загубили живота си по сухоземните граници на ЕС, в сравнение с 45-ма миналата година.\n                \n                \r\nДокладът на ООН критикува властите и на Балканите, като посочва, че по българско-турската граница има случаи на недопускане на бежанци, търсещи убежище в ЕС. Споменава се за достоверни свидетелства, че хора се връщат, без да им се даде право да подадат молба за бежанци, което е задължение по международното право.\r\nПодобни инциденти стават още в Гърция, Хърватия, Унгария и в балканските държави по маршрута към Западна Европа.\n\r\n“Докладът за пореден път потвърджава, че Средиземно море е едно от най-смъртоносните”, заяви шефът за Европа на агенцията Паскал Моро.\n\r\nСпоред него въпросът вече не е “дали Европа може да управлява миграцията, а дали може да наложи хуманността, за да спасява живот”.\n\r\nСтатистиката на световната организация показва 130% увеличение на миграционния поток към Испания и 88% през Гърция в сравнение с 2017-а. Единствено напливът към Италия е намалял с 81%.\n\r\nООН призова през август европейските лидери да увеличат усилията да осигурят сигурни и легални пътища за бежанците, включително като увеличат местата за преразпределение и улеснят събирането на семейства.\n\r\nВ същото време през лятото няколко кораба, плаващи под различни флагове, спасили мигранти в морето, трябваше да чакат с дни, да ги свалят на брега, след като Италия отказа да ги приема. Няколко съда дори бяха върнати и разтоварени в Либия, макар Европейската комисия да обяви, че тя не е безопасно място, където търсещите закрила могат да я намерят.\n\r\nАгенциите за бежанците и за миграцията на ООН са инициатори за създаването на дебаркационни платформи в Северна Африка. В тези лагери спасените в морето ще изчакват докато европейските служби преценят дали те се нуждаят от закрила и бъдат приети в ЕС, или пък са икономически имигранти и трябва да бъдат върнати у дома.\n\r\nЕвропейските лидери през юни приеха идеята, но разговорите между страните членки от ЕС вървят трудно, като никоя държава не желае да поеме инициатива да преговаря с африканските правителства за разкриване на лагерите.\n\r\nПрез юли Европейската комисия предложи концепция, предвиждаща в африканските центрове всеки казус да се решава до 8 седмици. Като изрдръжката, екипите и управлението им е за сметка на европейския бюджет.\n\r\nОчаква се седмицата да е в центъра на неформалната среща на върха на ЕС на 20 септември в Залцбург.", "date": "2018.09.04", "title": "Прекосяването на Средиземно море – по-смъртоносно"}
{"url": "https://www.dnes.bg/balkani/2018/09/04/gyrciia-bez-feriboti-moriacite-stachkuvat-i-dnes.386883", "text": "Синдикатът на моряците и пристанищните служители в Гърция обяви нова 24-часова стачка. На котва остават фериботи и кораби до сряда сутринта, предаде БНР.\n\r\nИ вчера продължиха преговорите между синдикатите и работодателите, без да се постигне споразумение за исканото увеличение на заплатите.\n\r\nАнулирани са всички фериботни връзки от гръцките острови. Туристите принудително ще останат до сряда, ако успеят да намерят места в първите фериботи след протестите.\n\r\nВ същото време е прекратено и снабдяването със стоки към островите. Засега не се чувства липса на хранителни продукти, но ако стачката продължи, е възможно и това да се случи.\n\n\r\n                    \n                    \n                Стачката засегна не само туристите. Опашки от чакащи тирове има на всички гръцки пристанища.\n\r\nВсе още няма изявление от работещите на пристанище Кавала дали ще продължат и утре да обслужват фериботите към остров Тасос, където почиват много българи.\n\r\nОт Външното ни министерство съветват българските туристи да потърсят информация от съответните туристически компании, както и от бреговата охрана. При необходимост засегнати от стачните действия български граждани могат да потърсят допълнителна информация на телефоните на посолството ни в Атина.\n\r\n ", "date": "2018.09.04", "title": "Гърция без фериботи, моряците стачкуват и днес"}
{"url": "https://www.dnes.bg/notifikacii/2018/09/04/greshka-izraelska-mediia-pusna-otkysi-ot-opera-na-vagner.386884", "text": "Израелската Обществена корпорация за радио и телевизионно разпространение се извини, защото е нарушила забрана, свързана с германеца Рихард Вагнер, на когото се гледа като на антисемит и любим композитор на нацистите, съобщи ДПА.\r\nИзраелската Обществена корпорация за радио и телевизионно разпространение получила оплаквания, защото излъчила откъси от операта \"Залезът на боговете\" от Рихард Вагнер, пише БТА. \r\n\"Това се дължи на редакторска грешка - увери говорителка на корпорацията. - Има ясна директива да не се излъчват негови творби заради мъката, която подобни предавания отключват у оцелелите от Холокоста сред слушателите\". \r\n ", "date": "2018.09.04", "title": "Грешка: Израелска медия пусна откъси от опера на Вагнер"}
{"url": "https://www.dnes.bg/eu/2018/09/04/salvini-merkel-ima-kosvena-vina-za-nasilieto-v-kemnic.386885", "text": "Италианският министър на вътрешните работи Матео Салвини заяви, че германският канцлер Ангела Меркел носи косвена вина за насилието в Кемниц, предаде Франс прес.\n\r\nМеркел подцени трудностите около интегрирането на стотици хиляди мигранти в Германия, аргументира се Салвини, лидер на италианската крайнодясна партия \"Лига\", в разпространено снощи интервю за германската обществена телевизия Дойче веле.\n\n\n\n\r\nПовод за вълненията в Кемниц през последните дни, в които е замесена крайната десница, стана убийството в източния германски град на местен жител, за което бяха задържани двама мигранти - иракчанин и сириец.\n                    \n                    \n                \r\n\"Изглежда доста ясно, че Ангела Меркел подцени риска от социални напрежения през последните години, когато твърдеше, че има достатъчно място за стотици хиляди от тези хора в Германия\", заяви вътрешният министър в новото италианско популистко правителство, който е твърд противник на нелегалната миграция. \"Спомням си много добре какво стана през онази прословута новогодишна нощ в Кьолн и на други места\", отбеляза Салвини.\n\r\nТой визираше сексуалните посегателства срещу много жени в западния германски град на 31 декември 2015 г. Това развитие бе повратна точка във възприемането на мигрантския наплив и на щедрата политика на Меркел от германското общество, отбелязва Франс прес, цитирана от БТА. \r\nСалвини определи нарастването на популярността на крайнодясната партия \"Алтернатива за Германия\" като \"ясна реакция\" на, според него, погрешната преценка на канцлера и правителството да приемат бежанци.\r\n\"Това е отговорът, който голям брой недоволни германци искат да дадат\", каза италианският вътрешен министър, който се обявява за максимално ограничителна политика спрямо мигрантите, които пристигат в страната му през Средиземно море.\n\r\n ", "date": "2018.09.04", "title": "Салвини: Меркел има косвена вина за насилието в Кемниц!"}
{"url": "https://www.dnes.bg/index/2018/09/04/receptata-dnes-humus-s-kiseli-krastavichki-i-piper.386817", "text": ":\r\n1 голяма консерва нахут\r\n3-4 кисели краставички\r\nсол и черен пипер на вкус\r\nщипка лют червен пипер по избор\r\n1-2 с.л. зехтин\r\n1 с.л. сок от киселите краставички\r\n2 скилидки чесън\r\n1 с.л. сусамов тахан\r\n \r\n:\r\n \r\nНахутът се слага в гевгир и се изплаква със студена вода. След това всички съставки се комбинират в кухненски робот и се смилат до перфектна гладкост. Сервирайте хумуса в подходяща чиния,  като по желание, отгоре може да декорирате няколко резенчета кисели краставички и да поръсите със ситно нарязан копър. Хумусът е чудесен за хапване с хрупкав препечен хляб.\r\n\r\n", "date": "2018.09.04", "title": "Рецептата Dnes: Хумус с кисели краставички и пипер"}
{"url": "https://www.dnes.bg/obshtestvo/2018/09/04/imate-poveche-ot-edno-jilishte-danykyt-za-osnovnoto-skacha.386887", "text": "Министерството на финансите готви миниреволюция в данъците от догодина. Пакетът от законови промени, публикуван от МФ, ще доведе до сериозни размествания в облагането на собствениците на движими и недвижими имоти.\n\r\nЛоши са новините за притежателите на повече от едно жилище.  Те ще изгубят отстъпката от 50%, която ползват за данъка за основния си дом, пише \"Сега\". \n\r\nПо действащия Закон за местните данъци и такси всеки българин има право на това намаление, независимо какво е благосъстоянието му. Сега ведомството на Владислав Горанов предлага облекчението да остане само за хората с едно жилище.\r\nТова означава, че за всички останали догодина данъчното задължение за основния апартамент (или къща) ще се удвои. \n                    \n                    \n                \r\nЛогиката на МФ е, че по-богатите нямат нужда от преференции. Освен това имало доста случаи на злоупотреби, когато собственик на апартаменти в различни общини декларира всеки от тях като основно жилище, за да плаща данъци наполовина.\r\nАко информационните системи на общинските данъчни служби бяха свързани, измами от този тип нямаше да са възможни, но за жалост електронното управление в България се изгражда твърде бавно.\n\r\n ", "date": "2018.09.04", "title": "Имате повече от едно жилище? Данъкът за основното скача"}
{"url": "https://www.dnes.bg/balkani/2018/09/04/skypa-hrana-inflaciiata-v-turciia-udari-rekord.386889", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nВ Турция инфлацията удари 15-годишен рекорд. Тя достигна почти 18% през август, показват данните на Националния статистически институт на страната. \n\r\nПрез последните седмици само хранителните продукти са поскъпнали с близо 20%.\n\n\r\nИкономическата криза в Турция се отразява и на съседна Сирия, съобщи .\n\r\nАзаз е град в северозападна Сирия, на 10 километра от турската граница. През 2016 година Анкара помогна на сирийските бунтовници да овладеят района. \n\r\nХасан Кино е боец от свободната сирийска армия. Както всички местни служители и на него му плащат в турски лири. \n                    \n                    \n                \r\nОсвен с военното си присъствие, Турция играе ключова роля и в икономиката на Северна Сирия. Тук здравеопазването и образованието се финансират от Анкара. Поради тази причина валутната криза в югоизточната ни съседка се прехвърля и през границата. \n\r\nНамалената покупателна способност на местните естествено се отразява и върху търговията.\r\n ", "date": "2018.09.04", "title": "Скъпа храна! Инфлацията в Турция удари рекорд"}
{"url": "https://www.dnes.bg/politika/2018/09/04/ostavame-koaliciiata-a-koi-ministri-ostavat.386890", "text": "Коалицията остава, разговорите от снощи потвърдиха това. Ние сме различни партии, но ни обединява коалиционната програма. Понякога се разминаваме във вижданията за отделни политики, посочи председателят на Народното събрание Цвета Караянчева.\n\r\n\"Аз никога не съм си мислила, че коалицията ще се разпадне. Може би трябва да се засили диалогът между коалиционните партньори. И това трябва да се изглади не чрез медиите, а чрез разговори с мен - ние провеждаме срещи всеки вторник, или чрез разговори с премиера\", смята тя.\n\r\n\"Всички го заявиха - имаме проблем в комуникацията. Може би емоцията надделя от последните няколко седмици. Мисля, че за сега този проблем е изчистен, но сигурно пак ще възникне. Ние сме емоционални хора\", обясни Караянчева пред БНТ.\r\n                    \n                    \n                \"Няма правителствена криза. Това е работата на опозицията - да обявява такива кризи, но мисля, че с разговори и комуникация всичко се оправя\", добави шефката на НС.\n\r\nПо думите й оставките на министрите ще бъдат гласувани след коалиционното заседание. \n\r\n\"В понеделник те ще бъдат обсъдени и гласувани. Те са внесени при премиера, аз като председател трябва да ги придвижа. Аз лично не съм участвала в обсъждания на нови имена на министри, това е право на министър-председателя. След понеделник ще бъде оповестено кой остава, кои са новите министри\", заяви Караянчева.\n\r\nСнощи, след четиричасово заседание на коалиционните партньори във властта стана ясно, че правителството ще продължи да управлява.\n\r\nЛидерът на \"Атака\" и председател на ПГ на \"Обединени патриоти\" Волен Сидеров изрази надежда партньорите във властта да си вземат поука и да не позволяват разтурване на управлението, което ще доведе до щети.\n\r\nНека видим!                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        ", "date": "2018.09.04", "title": "Оставаме (коалицията)... А кои министри остават? "}
{"url": "https://www.dnes.bg/sofia/2018/09/04/bilo-kakvoto-bilo-parkiraneto-krai-stadiona-plateno.386891", "text": "Паркингът около Националния стадион \"Васил Левски\" от днес вече е платена зона за паркиране.\r\nТарифата за паркиране през деня ще е лев за час при престой до четири часа. След това обаче от \"Пазари Запад\" ще таксуват по 2 часа на час.\n\n\r\nАко пък искате да оставите колата си на паркинга през нощта от 20 до 8 часа ще струва лев на час. \r\nТърговията с колела, части за тях, както и ски и аксесоари, която от години се извършва на това място няма да бъде премахната. Тя ще се осъществява на цена от 12 лева на паркомясто за ден.\r\nЦелта е да се въведе ред около Националния стадион, който да осигури спокойствие и комфорт на софиянци и гостите на столицата.", "date": "2018.09.04", "title": "Било каквото било, паркирането край стадиона – платено!"}
{"url": "https://www.dnes.bg/akoshtete-vqrvaite/2018/09/04/vodoleiat-strasten-liubovnik-s-koi-zodii-se-pogajda.386870", "text": "Зодия Водолей се управлява от Уран. Представителите на този знак са любезни, любопитни и обикновено не обичат да привличат вниманието към себе си. \r\nС кои 3 зодии могат да имат силна любов, вижте в следващите редове.\r\n\r\nСексуалният живот на тези два знака, когато се съберат във връзка, може да бъде наистина вълнуващ. Те могат да правят секс и с думи, защото харесват да си говорят мръсотийки.\r\nВ спалнята с лекота се освобождават от всички ограничения. Това, което също ги възбужда е интелектуалната страна на връзката. Нито Близнаците, нито Водолеите биха имали любовни взаимоотношения с глупав партньор.\r\nДори и инцидентната сексуална среща, трябва да бъде с някого, притежаващ достатъчно остроумие. Къде биха правили секс? Навсякъде, където ще им бъде интересно, вълнуващо, различно. За тях няма ограничения за свободата им на изразяване. Все пак, връзката им може да е лишена от емоции. \r\n                    \n                    \n                ", "date": "2018.09.04", "title": "Водолеят – страстен любовник! С кои зодии се погажда?"}
{"url": "https://www.dnes.bg/obshtestvo/2018/09/04/sinia-omirotvoritelna-kaska-vlastta-ostava-alternativa-niama.386894", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nЧасове преди началото на новия политически сезон наблюдавахме един добре познат сюжет – посред нощ и след близо 4 часа коалиционен съвет, управляващите решиха да запазят властта си.\n\r\nПоредните компромиси в името на стабилността бяха предшествани от остра критика на Волен Сидеров към поведението на вицепремиера Валери Симеонов и искане за неговата оставка.\n\r\nВсичко това на фона на сатиричните опити на Красимир Каракачанов да омиротворява патриотичното трио със синя каска.\n\r\n\"Проблемът на този кабинет не е парламентът, а изборите, които предстоят догодина. Именно бъдещето му ще се реши на тези избори. Действията на коалиционните партньори са продиктувани от тях. Политиката в България е на ниско ниво и всеки министър мисли как да оцелее\", отбеляза политологът доц. Румяна Коларова.\n\n\n                    \n                    \n                \r\n\"Отношенията между \"Патриотите\" са истерични. Хем ще крепят кабинета, хем ще осигуряват парламентарна подкрепа на ГЕРБ, хем не се понасят. Проблемът на този кабинет са министрите. Те са некадърни и потънали в корупция. Държавата започна да се разпада. Пътища, Търговски регистър… Всички системи блокират и се разпадат, а главният прокурор само мига с очи\", пък допълни политологът проф. Михаил Мирчев.\n\r\nДоц. Коларова посочи пред Bulgaria ON AIR, че единствената възможна политическа заплаха за сегашното правителство би била алтернатива в ляво.\n\r\n\"Авторитетът на президента е силно ерозиран. Той беше избран със заявката, че ще бъде алтернатива на властта. БСП не е алтернатива. Там има възраждане на нещо старо, което инстинктивно отвращава българските избиратели. Заплаха за това правителство би била алтернатива вляво, но БСП държи здраво контрола там и потиска всяка инициатива\", подчерта тя.\n\r\nПроф. Михаил Мирчев изтъкна, че причината, поради която рейтингът на управляващите не пада, въпреки постоянните сътресения, е именно фактът, че в момента няма реална убедителна алтернатива.", "date": "2018.09.04", "title": "Синя (омиротворителна) каска. Властта остава – алтернатива няма!"}
{"url": "https://www.dnes.bg/stranata/2018/09/04/tragediiata-krai-svoge-veriga-propuski-i-problemi.386893", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nЗапочна ремонтът на участъка край Своге, където тежка катастрофа отне живота на 17 души. Досега се изчакваше да приключи разследването на инцидента. Започна фрезоването на пътното платно, а след това предстои и преасфалтирането.\r\nОтсечката е 370 метра, а ремонтът й е планиран и не е предизвикан от тежката катастрофа. От АПИ пък обявиха, че започват ревизия на цялата отсечка от Мездра до Нови Искър. Ще се правят проби на асфалта по цялото над 80-километрово трасе.\n\n\n\n\r\nДиана Русинова от Института за пътна безопасност каза в студиото на \"България сутрин\", че от организацията са събрали инженерни данни и измервания. Според нея пътната трагедия край Своге е причинена от верига от пропуски и проблеми в конкретния пътен участък.  \r\n                    \n                    \n                \"По-сериозният проблем е, че този пътен участък е осеян с такива пропуски, несъвършенства и проблеми\", добави тя.\r\nПо думите ѝ най-вероятно е имало възможност трагедията да бъде предотвратена, ако са били взети спешни мерки, защото от Института за пътна безопасност са пратили анализ за състоянието на пътя, в който се включва фаталният участък, до институции.\r\n\"Ние сме направили едно проучване от Нови Искър до Своге, по целия път сме направили визуален оглед, при който сме открили до момента над 120 несъответствия. Те са комплексни: Пътни знаци, маркировка, напукан асфалт\", обясни Диана Русинова пред .\r\nТя разказа също, че дори според местни хора, участъкът край Своге, където стана фаталният инцидент, е изглеждал по-добре и е бил по-безопасен преди ремонта за повече от 40 милиона лева.\r\n ", "date": "2018.09.04", "title": "Трагедията край Своге: Верига пропуски и проблеми"}
{"url": "https://www.dnes.bg/obshtestvo/2018/09/04/rund-poreden-nimh-ban-bez-zaplati-za-meteorolozite.386888", "text": "След предсрочното освобождаване на шефа на Националния институт по метеорология и хидрология /НИМХ/ проф. Христомир Брънзов служителите на института може да останат реално и без заплати.\r\nПричината е, че няма кой да подписва официалните документи, както за отпуски, за изготвени справки, дори молби за отпуск, коментира в пред \"Монитор\" метеорологът от НИМХ Анастасия Стойчева.\r\n\"В момента дори и да имаме пари, няма кой да подписва документите. Така ще останем без заплати, което си е репресивна мярка\", каза Стойчева.\n\n\n\r\nТя обясни, че дори и да бъде изготвена дадена справка, тя няма как да бъде придвижена до съответната институция. Просто тя трябва да има подпис. Тези заявки се представят на специална бланка, с логото на института и задължително се подписват от директора.\r\n                    \n                    \n                \"В момента дори оперативният ни директор е в оставка\", коментира метеорологът.\r\nСпоред нея на практика няма и кой да води преговори за излизане на института от структурата на БАН.\r\n\"От една страна, от БАН заявяват, че са съгласни институтът да се отдели от Българската академия на науките, а от друга - отстраниха директора ни. Това е все едно да искаш да ходиш някъде, но да нямаш крака, за да го направиш , ако се изразя метафорично\", каза Стойчева.\r\nТя поясни, че не са получили обяснение за отстраняването на директора си след заседанието на Управителния съвет на БАН. След него цялото ръководство също подаде оставки в знак на солидарност към отстранения си директор.\r\n ", "date": "2018.09.04", "title": "Рунд пореден НИМХ-БАН: Без заплати за метеоролозите!?"}
{"url": "https://www.dnes.bg/sofia/2018/09/04/kyde-shte-presyhnat-cheshmite-v-sofiia-na-5-septemvri.386898", "text": "На 5 септември, сряда, във връзка с подмяна на сградно водопроводно отклонение на ул. „Незабравка“, с. Горни Богров , се налага спиране на водоподаването от 10:00  до 18:00 часа на клиентите на „Софийска вода”, живеещи в района на:\n\r\nул. „Стефан Караджа“, ул. „Александър Стамболийски“, ул. „Здравец“, ул. „Морава“\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Стефан Караджа“ срещу 115 ОУ.\n\r\nНа 5 септември, сряда, във връзка с подмяна на сградно водопроводно отклонение на ул. „Цар Борис III“, с. Казичене , се налага спиране на водоподаването от 09:00  до 16:00 часа на клиентите на „Софийска вода”, живеещи в района на:\n                    \n                    \n                \r\nул. „Троянов път“, ул. „Кръстю Пастухов“, ул. „Цар Борис III“, ул. „Прогрес“\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Прогрес“ ъгъла с ул. „Цар Борис III“.\n\r\nНа 5 септември, сряда, във връзка с подмяна на сградно водопроводно отклонение на ул. „Есперанто“, гр. Банкя , се налага спиране на водоподаването от 10:00  до 16:30 часа на клиентите на „Софийска вода”, живеещи в района на:\n\r\nул. „Есперанто“ от ул. „Царибродска“ до ул. „Восток 2“\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Есперанто“ ъгъла с ул. „Царибродска“.\n\r\nРемонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.\n\r\nЗасегнатите от прекъсването на водата, могат да получат повече информация от Телефонния център на “Софийска вода” АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx .\n\r\n“Софийска вода” АД предварително се извинява на своите клиенти за причинените временни неудобства!", "date": "2018.09.04", "title": "Къде ще пресъхнат чешмите в София на 5 септември?"}
{"url": "https://www.dnes.bg/akoshtete-vqrvaite/2018/09/04/poleznite-hrani-namaliavashti-stresa-sa.386867", "text": "Стресът е част от ежедневието на всеки от нас. Как се справяме с него? Обикновено си сипваме чаша питие след края на деня или преяждаме с вредни храни.\r\nНяма как да изолираме стреса напълно, но можем да му повлияем всеки ден, особено с храната и напитките, които консумираме. Споделяме 6 храни, които намаляват стреса.\r\n\r\nЧаша-две чай на ден, могат да намалят стреса, да стимулират съня и да повишат настроението. Един от най-полезните е зеленият чай. Аминокиселините, присъстващи в него, имат успокояващ ефект върху организма, намалявайки неблагоприятните ефекти, които може да нанесе ежедневният стрес.\r\nСпоред проучване, хората, които пият черен чай се възстановяват от стрес по-бързо и са по-малко стресирани по принцип от тези, които не консумират редовно напитката. Тук може да прочетете за \r\n                    \n                    \n                \r\nЧерният шоколад има редица ползи за здравето, но е важно да консумирате такъв, който съдържа поне 70% натурално какао. Честата консумация на любимото ни изкушение спомага за контролиране нивата на стресовия хормон кортизол. Това се дължи на какаото, което е наситено с флавоноиди и антиоксиданти.\r\n", "date": "2018.09.04", "title": "Полезните храни, намаляващи стреса, са..."}
{"url": "https://www.dnes.bg/notifikacii/2018/09/04/avtobus-plamna-na-trakiia-niama-postradali.386899", "text": "Пътнически автобус се е запалил на автомагистрала \"Тракия\" след тунел \"Траянови врата\", в посока София.\r\nВ превозното средство не е имало пътници. \r\nШофьорите на други три автобуса са съдействали за погасяване на пламъците, допълва \"Фокус\".\r\nНяма патрулен автомобил на мястото на инцидента. Движението се осъществява нормално.", "date": "2018.09.04", "title": "Автобус пламна на \"Тракия\", няма пострадали "}
{"url": "https://www.dnes.bg/politika/2018/09/04/cvetanov-premieryt-prie-ostavkite-no-da-vidim-ns.386896", "text": "Оставките на тримата министри Валентин Радев, Ивайло Московски и Николай Нанков може и да не бъдат приети и те да останат на поста. Това стана ясно от думите на заместник-председателя на ГЕРБ Цветан Цветанов пред bTV.\r\nТой посочи, че премиерът е приел оставките им след трагичната катастрофа край Своге, отнела живота на 17 души, но парламентът предстои да ги гласува.\n\n\n\n\n\r\n\"Премиерът прие оставките, но не сме стартирали процедурата. Парламентът трябва да гласува, когато одобрим заместниците им.\r\n\"В понеделник ще има нов коалиционен съвет и тогава ще се влезе в детайли\", посочи той.\r\n                    \n                    \n                Цветанов направи паралел с останалите на поста си след оставки министри Теменужка Петкова и Бисер Петков.\r\n\"Тогава видяхме настроенията на обществото и след разговори премиерът не продължи процедурата. В понеделник ще водим дискусията. Всеки министър когато полага клетва е с оставката в джоба си, участието във властта не е гарантирано\", коментира той.\r\nИма сериозна подкрепа за министър Николай Нанков, посочи зам.-председателят на ГЕРБ. Вчера спонтанно повече от половината кметове са застанали в негова подкрепа, посочи той и добави, че за местната власт регионалният министър е съществена част от управлението на регионите.\r\nПремиерът не взима еднолично своите решения, увери Цветанов: \"Това, че някои пресъздава фактите по този начин е друго. В момента всеки един проблем в държавата всеки го адресира до премиера Борисов. Затова съм по-критичен към вицепремиерите и сега всеки работи, но не се дава гласност на това, което се случва\".\r\n\"Коалицията е стабилна и продължаваме да изпълняваме програмата си\", увери Цветанов и посочи, че конструкцията на едно коалиционно правителство е винаги под напрежение.\r\nПо повод вчерашните разговори с Патриотите и появата на Красимир Каракачанов със синя каска, той коментира, че е била добавка към разговора и шега. По думите му има напрежение между партньорите заради липсата на комуникация.\r\n\"Разбира се, има напрежение и вероятно това ще продължи и занапред, защото цялостната конструкция на едно коалиционно управление винаги е под напрежения\", каза Цветанов\r\nВчерашното изказване на президента Румен Радев беше посрещнато с критика от Цветанов. Той отрече властта да е прокарвала лобистки закони и посочи, че президентът при всяко публично изявяване търси конфронтация.\r\n\"Той няма полезен ход, изпадна във външна изолация, дискредитира се с говореното в президентската кампания. Когато бащата на главнокомандващия казва, че няма проблем, защото няма убит човек, то как президентът говори за законност и справедливост, когато инвалид е изкаран виновен в инцидент с бащата на президента. Бях критикуван, че съм раздавал присъди като министър. Сега най-лесно е да се движим в посока най-приятна за обществото. Ако имаше смъртен случай, той как щеше да се чувства, който е укрил това 9 дни\", посочи той с препратка към инцидента в Харманли.", "date": "2018.09.04", "title": "Цветанов: Премиерът прие оставките, но да видим НС!"}
{"url": "https://www.dnes.bg/zvezdi/2018/09/04/trudno-e-da-zabavliavash-tazi-publika-enrike-puiak.386895", "text": "Енрике Иглесиас знае как да разсмее деца. Латино певецът публикува видео в профила си в Instagram, на което се вижда как забавлява близнаците - Луси и Николас, и те избухват в смях.\r\nТаткото тича в различни посоки в стаята и имитира звука, който издават пуяците. Явно това много се харесало на 8-месечните бебета, тъй като и двете се смеят сладко. \r\nВ момента, в който Енрике спира да имитира пуяк, спира и смеха на малките. За да не ги разочарова, той продължава с номера си.\r\n\"Трудно е да забавляваш тази публика\", написа изпълнителят на \"Do You Know?\" и сложи емотиконки-пуйки. \r\nБлизнаците на Курникова и Енрике се родиха през декември 2017 г.\r\n", "date": "2018.09.04", "title": "Трудно е да забавляваш тази публика: Енрике – пуяк!?"}
{"url": "https://www.dnes.bg/notifikacii/2018/09/04/4-zvezden-hotel-i-ol-inkluzivyt-triabva-da-e-na-nivo.386900", "text": "Моделът ол инклузив не е изчерпан за българския туризъм и продължава да привлича туристи. Той все още носи добри приходи на хотелиерите. \r\nТова обявиха специалисти и представители на бизнеса, след като по-рано стана ясно, че Турция обмисля да категоризира ол инклузив услугите, които предлага на гостите си.\r\n\"Смятам, че е редно в отделните категории хотели и места за настаняване, храната, която се предлага под формата на ол инклузив, да отговаря на качеството, което се предлага като настаняване\", призова министърът на туризма Николина Ангелкова.\n\n\n\r\nТова несъответствие води до най-много оплаквания сред туристите, коментира тя пред БНТ. По думите ѝ темата ще бъде дискутирана и вероятно ще доведе до промени в нормативната уредба. \r\n                \n                Оказва се, че моделът ол инклузив се харесва на туристите. \r\nХотелиери са мнение, че ако услугата олинклузив отпадне напълно в България, ще трябва да се наемат по-подготвени кадри.\r\nЕксперти от сферата на туризма смятат, че системата на ол инклузив е печеливша и за турист, и за хотелиер, дори и за туроператорите. \r\n\"Единствено не е изгодна за дребните търговци, които предлагат допълнителни услуги и стоки в курортите. Системата \"ол инклузив\" винаги може да се подобри\", категоричен е проф. Стоян Маринов, член на Управителния съвет на Варненска туристическа камара.\r\nВ доста хотели у нас качеството на ол инклузив услугата не е на желаното ниво, смятат хора от бранша. ", "date": "2018.09.04", "title": "4-звезден хотел – и ол-инклузивът трябва да е на ниво!"}
{"url": "https://www.dnes.bg/zvezdi/2018/09/04/leonardo-di-kaprio-gotov-za-semeen-jivot.386897", "text": "Леонардо ди Каприо е готов да мине под венчилото, твърдят от US Weekly. \r\nТой и неговата приятелка, Камила Мороне обсъждали възможността за годеж в скоро време, казват източници на изданието.\r\nАктьорът и 21-годишната манекенка са заедно само от 8 месеца, но връзката им е доста сериозна, според близки на Лео. \r\n\"Никога не съм обичал момиче като нея\", твърди звездата от \"Завръщането\".\r\nДвамата дори били готови да станат родители. Камила много обичала да се занимава с малки деца и вече иска да има бебе от актьора, но желанието ѝ е първо да се оженят.\r\n", "date": "2018.09.04", "title": "Леонардо ди Каприо – готов за семеен живот!"}
{"url": "https://www.dnes.bg/stranata/2018/09/04/tir-mina-po-ulicata-krai-kyshta-i-tia-se-sruti.386902", "text": "Инцидент в монтанското село Василовци остави без дом семейство. Къщата им се срути след преминаването на ТИР.\r\nХората от селото твърдят, че трафикът е изключително тежък и застрашава още сгради и човешки животи.\r\n\"Бях си в двора, мина един тир и от вибрациите къщата се срути половината\", разказа собственикът Цветан Георгиев.\r\n\"Нищо не може да се спаси\", категоричен е той.\r\nСобственикът призна, че няма застраховки за имота.\r\n\"Никой от институциите не е идвал. Единствено кметът на селото и общинският кмет се отзоваха и обезопасихме\", каза още Цветан Георгиев пред bTV.", "date": "2018.09.04", "title": "ТИР мина по улицата край къща... и тя се срути"}
{"url": "https://www.dnes.bg/temida/2018/09/04/srs-tata-razkazvat-vylcho-sys-sakche-2-5-mln-dipli-gi-v-bankova-kaseta.386901", "text": "Синът на Ветко и Маринела Арабаджиеви – Вълчо лично е пренесъл в чанта 2,5 млн. евро до банков клон, където имал касети на свое име. Това се разбра в спецсъда, където в неделя се решаваше дали наследникът на хотелиерската фамилия и две счетоводителки, близки до семейството, да останат в ареста.\r\nТе бяха задържани на 31 август, след като спецпрокуратурата атакува хотелите на Арабаджиеви - \"Маринела\" в София и \"Марица\" в Пловдив.\n\n\n\n\n\r\nПри претърсванията бяха открити общо 10 млн. в левове и евро в кутии от... обувки, сейфове и куфари.\r\nАрабаджиев-син е обвинен в пране на пари. Счетоводителките Елена Караянева и Ромелия Кирилова пък ще отговарят като част от организирана група за данъчни престъпления.\r\n                    \n                    \n                Според прокуратурата другите й членове били хотелиерите Ветко и Маринела Арабаджиеви и Станислав Серафимов. Те се издирват с европейска заповед за арест. От началото на август не били в България, а на почивка във Франция.\r\nПо искане на адвоката Илиан Василев, делото, което започна към 17 часа в неделя, бе засекретено. Така десетките репортери пред зала 5 на спецсъда не успяха да чуят пледоариите на наблюдаващия прокурор Кирил Пейчинов и 2-ма негови колеги. Те говориха около час и половина. Толкова пледираха и адвокатите на тримата обвиняеми. Извън залата останаха и 20-ина приятели и близки на задържаните, които дочакаха освобождаването им – по 20 бона гаранция и за тримата.\r\nПо-късно адвокат Илиан Василев призна, че формалната причина да поиска засекретяване била, че има СРС-та. Основно обаче \"не искал да се петни името на младежа\".\r\n\"Да съсипеш живота на 21-годишно дете, да го сложиш в ареста, само защото трябва да бъде третирано като заложник, за да се върнат родителите му. Аз съм сигурен, че те час по-скоро ще се върнат\", коментира Василев пред \"\".\r\nРазплитането на схемата прокурорите започнали миналата година. Първоначално на вниманието на разследващите попаднала група от Видинско-Ломската общност - социално слаби хора, на чието име се регистрирали кухи фирми за точене на ДДС. Те били счетоводно обслужвани от Ромелия Кирилова, която бе сред задържаните.\r\n\"Теоретично е възможно да е знаела, но може и да не е знаела за тези фирми\", каза адвокат Василев.\r\nРомелия била близка приятелка с Елена Караянева, търговски директор във фирмите на Арабаджиеви. Ромелия започнала работа във фирма, която имала офис в хотел \"Маринела\".\r\nВ един момент Маринела Арабаджиева позвънила на Караянева и поискала да ѝ намери банкови касети. Караянева обаче била в провинцията при майка си, която била на смъртно легло. Затова потърсила Ромелия да ѝ помогне в намирането на касети.\r\nСчетоводителките се свързали с банкови служители, за да попитат дали младият Вълчо, на чието име щели да се водят касетите, трябва да ги наеме лично, или може и с пълномощно. От банката им казали, че неговото присъствие е задължително.\r\nТака Вълчо собственоръчно занесъл 2,5 млн. евро в чанта. В томовете по делото било описано как той слиза от колата с чантата и се отправя към сейфа.\r\n\"Сумата е огромна, но това семейство има 10 пъти по толкова и никога не ги е крило\", каза Илиан Василев.\r\nВ справка от предварителната проверка било написано, че тези 2,5 млн. евро са пари с неизяснен произход, вероятно от престъпна дейност.\r\n\"Не е ясно доколко Вълчо Арабаджиев е знаел, че парите може да са от престъпна дейност\", обяви обаче съдия Вилислава Ангелова. Според нея не може да се твърди, че младежът е наясно с дейността на родителите си, защото през повечето време бил извън България. Първо учил в колеж в Швейцария, а после в Лондон.\r\nДокато съдът четеше определението си в присъствието на медиите, младият Арабаджиев изглеждаше видимо притеснен.\r\n\"Той е студент по право. Има прекрасен поглед върху това кое е законно и кое не\", контрира прокурорът Кирил Пейчинов.\r\nСъдия Ангелова обаче пусна тримата задържани срещу гаранции от по 20 хил. лв. с мотива, че няма опасност да извършат друго престъпление или да се укрият.", "date": "2018.09.04", "title": "СРС-тата разказват: Вълчо със сакче (€2,5 млн.), дипли ги в банкова касета"}
{"url": "https://www.dnes.bg/notifikacii/2018/09/04/ogyniat-pogylnal-pochti-vsichki-eksponati-na-muzeia-v-braziliia.386905", "text": "Огромният пожар, който избухна в Националния музей на Бразилия в неделя, е унищожил почти цялата му колекция от безценни експонати, предаде ДПА, като се позова на местни медии.\n\r\n\"Всичко свърши\", заяви отчаян експертът Марко Аурелио Калдас - един от малкото хора, влезли в опожарената сграда,  цитиран от в. \"Фоля де Сао Пауло\".\n\r\nСпоред бразилския ежедневник единствените сред 20-те милиона експоната, които са оцелели, са метеоритите, които са устойчиви на високи температури.\n\r\nСпоред оценки на заместник-директора на Националния музей Кристиана Сережо са оцелели едва 10 процента от експонатите, предаде ТАСС.\n                \n                \r\nТя отбеляза, че детекторът за дим в сградата не се е задействал.\r\nДруги служители на музея се оплакаха от недостатъчно финансиране, което е попречило да бъдат постигнати по-високи стандарти за сигурност, съобщи Асошиейтед прес.\n\r\nТе твърдят, че са били наясно с рисковете от такъв инцидент.\n\r\nНяколкостотин души се събраха на протест пред музея вчера. Те бяха разпръснати от полицията със сълзотворен газ и лютив спрей.\n\r\nНационалният музей на Бразилия се помещава в сградата от 1892 г. Преди това тя е била резиденция последователно на португалското кралско и на бразилското императорско семейство, отбелязва ДПА, цитирана от БТА.\n\r\n\"Двеста години на работа, изследвания и познание бяха загубени. Това е тъжен ден за всички бразилци\", написа в Тwitter президентът Мишел Темер.\r\n ", "date": "2018.09.04", "title": "Огънят погълнал почти всички експонати на музея в Бразилия"}
{"url": "https://www.dnes.bg/eu/2018/09/04/svetoven-sriv-hiliadi-besni-potrebiteli-na-facebook-i-instagram.386909", "text": "Мащабен срив на Facebook късно снощи изнерви хиляди потребители по цял свят.\r\nОколо 1&00 ч. българско време потребителите в страната забелязали, че социалната мрежа е недостъпна и не можели да влязат в своите профили.\r\nОказва се, проблемът не е само в България, а в цял свят, като най-засегнати са били Европа и Северна Америка.\r\nПо данни на Down Detector по същото време са постъпили над 13 хиляди сигнала за неизправност. Facebook не е работил около час и половина. Потребителите са имали проблем и с друго приложение на Facebook – Messenger, който е отказал да впише над 2000 души в техните профили.\r\nПо същото време Instagram също е спрял да работи. Според онлайн платформата Down Detector, която следи за изправността на различни сайтове, за проблеми със социалната мрежа са сигнализирали над 14 хиляди потребители.\r\n                    \n                    \n                Говорител на социалната мрежа Facebook се извини за причиненото  неудобство и съобщи, че достъпът до всички акаунти е възстановен час и  половина след срива в системата.\r\nЗа да проверят какво се случва, хората са прибягали до Twitter, който беше залят от постове на изнервени потребители.\r\nСтартира хаштагъг #FacebookDown, а хората, които имат чувство за хумор, не закъсняха и с забавните колажи.\r\n     \r\n ", "date": "2018.09.04", "title": "Световен срив: Хиляди бесни потребители на Facebook и Instagram!"}
{"url": "https://www.dnes.bg/stranata/2018/09/04/maika-s-kolichka-blysnata-ot-avtobus-vyv-varna.386917", "text": "Майка с детска количка е била блъсната от автобус във Варна, съобщи \"Фокус\".\r\nБебето е леко пострадало и е с контузии на ръката, прегледано е на място от медицински екипи и е било освободено без опасност за живота. Майката също е добре.\r\nИнцидентът е станал около 9.30 ч. на бул. \"Васил Левски\", когато 55-годишният водач на автобус \"Соларис\" блъска пешеходката с детска количка.", "date": "2018.09.04", "title": "Майка с количка блъсната от автобус във Варна"}
{"url": "https://www.dnes.bg/politika/2018/09/04/cvetanov-prodyljavame-da-upravliavame-da-izvedem-bylgariia-nad-vsichko.386937", "text": "В началото на новия политически сезон председателят на ПГ на ГЕРБ Цветан Цветанов заяви, че коалицията продължава да следва управленската програма и обвини опозицията, че внася съмнения в обществото в ущърб на управляващите.\r\nТой призова и през новата парламентарна сесия да има ползотворна законодателна дейност, а дебатите да бъдат културни.\r\nВ декларация Цветанов отново отчете успехите от европредседателството, посочи ползите от него за страната ни и укори опозицията, че ги омаловажава.\r\n\"Хората видяха, че Европа се интересува от нас, наблюдава ни, чува ни и ни оценява. Увереността, че сме ценни, тревожи опонентите ни. Правят се внушения, че успехите на европредседателството не подпомагат страната ни. Ако отношенията ни с Македония достигат нови хоризонти, лявата опозиция поражда само съмнения. Политическият тон на говоренето отдавна е преминал приличието. Знаем, че сме неудобна коалиция, защото съумяхме да дадем отпор на безотговорния популизъм. Желаещите да ни сменят нервничат и стават все по-безпардонни, което плаши хората. Колкото по-яростни са опонентите ни, толкова по-трудно намират път към хората\", отсече Цветанов.\r\n                    \n                    \n                Той заяви, че коалицията продължава да следва приоритетите в управленската програма на ГЕРБ и ОП в четиригодишния мандат.\r\nЦветанов посочи и предстоящите законодателни инициативи на управляващите за промени в образованието, сигурността, здравеопазването и социалната политика.\n\r\n\"Нека през новата сесия да дебатираме културно и с прагматични аргументи. Да изведем България над всичко и да си пожелаем това, което пише на сградата: \"Съединението прави силата\", заключи вторият в ГЕРБ.\r\n ", "date": "2018.09.04", "title": "Цветанов: Продължаваме да управляваме... Да изведем България над всичко!"}
{"url": "https://www.dnes.bg/politika/2018/09/04/bsp-ostavia-20-deputati-v-ns-ostanalite-59-na-naroden-tiimbilding.386939", "text": "Само 20 депутати от БСП (79 - бел. ред.) ще останат в парламента, за да пишат законите, за което са избрани, а останалите тръгват из страната, за да чуят мнението на хората и да намерят бъдещ модел на управление с нови ценност – равнопоставеност, справедливост. Заявка за това направи в речта си в първия ден от новия политически сезон червената шефка Корнелия Нинова.\r\nОчаквано тя за пореден път поиска оставката на правителство, разпускането на парламента и предсрочни избори.\r\nСпоред нея сериозното обществено напрежение, кризата и нестабилността на управляващото мнозинство са факт.\r\nСмяната на една партия с друга обаче е безсмислена, ако моделът на управление остане същият, знаем, че няма да е лесно, но този модел е от 29 години и трябва да се промени, отсече соцлидерката.\r\n                    \n                    \n                \"Кои са маргиналните групи, които искат да съборят властта – майките на деца с увеждания, кои са тези, които искат кръв – протестиращите деца от хора на БНР, а баба Дора, която се бореше за живота на козите си, терористка ли е\", риторично попита тя и така за пореден път нападна властта.\r\nНинова отсече още, че в последния месец се случиха 2 събития и една трагедия, които казват всичко за последните 29 години: \"Срина се Търговският регистър и блокира целия икономически живот в страната, а държавните институции бяха безпомощни да реагират, 250 хиляди души останаха без застраховки, а държавата остана безучастна, 17 души загинаха невинни заради корупция и кражби\".\r\nСпоред червената шефка явно корупцията, кражбите и връзката на властта с бизнеса водят до физическа смърт, а държавата абдикира от задължението си да защитава живота и здравето на хората.\r\n\"Управляващите реагират, като се хванаха за гушите заради спор за постове и пари\", скочи още тя.\r\nНинова коментира, че в следващите дни ще има битка и между премиера Бойко Борисов и шефа на депутатите на ГЕРБ Цветан Цветанов.\r\nПричината - Борисов поиска и прие оставките на трима министри, но Цветанов си позволил да оспори решението му, като допусна, че парламентът може и да не ги освободи от постовете им.\r\nНинова обаче увери, че винаги има алтернатива на властта, а БСП има идеи, въпросът сега вече бил дали има национална енергия за промяна.", "date": "2018.09.04", "title": "БСП оставя 20 депутати в НС, останалите 59 на... народен тиймбилдинг"}
{"url": "https://www.dnes.bg/stranata/2018/09/04/myj-ot-plovdiv-sys-zapadnonilska-treska.386936", "text": "55-годишен мъж от Пловдив се е заразил със западнонилска треска, след като е бил на екскурзия в Истанбул, съобщи.\r\nМъжът е от пловдивското село Труд и е настанен в университетската болница \"Св. Георги\".\r\nБил е на частна екскурзия до южната ни съседка от 2 до 5 август, но няма спомен да е бил ухапван от комари, твърдят от здравното заведение.\r\nПочувствал е гадене и болки в корема, започнал да повръща, получил и стомашно разстройство. Приет е във Втора клиника по хирургия в Пловдив със съмнения за кървави изпражнения. Тези съмнения се потвърждават и на втория ден от престоя на пациента. Мъжът вдигнал висока температура и получил световъртеж.\r\n                    \n                    \n                Невролог и инфекционист го насочват за изследване за паненцефалит – възпаление на сивото и бялото вещество в мозъка, като на 9 август е бил преместен в Клиниката по инфекциозни болести УМБАЛ \"Св. Георги\".\r\nПрез първите два дни от неговия престой състоянието му се влошило драстично. Направени са 3 изследвания със скенер и едно с ядрено-магнитен резонанс. Установено е, че мъжът наистина е с паненцефалит.\r\nВ момента състоянието му е подобрено, мъжът е контактен и адекватен. Все още има лека пареза на десния крак, но лекарите очакват тя скоро да премине.\r\nПровежда се рехабилитация и медиците прогнозират, че до няколко седмици мъжът ще бъде изписан.", "date": "2018.09.04", "title": "Мъж от Пловдив със западнонилска треска"}
{"url": "https://www.dnes.bg/notifikacii/2018/09/04/tabelka-po-tabelka-dete-zadignalo-44-ot-chiprovci.386924", "text": "Криминалисти от Чипровци разкриха и заловиха ученик, задигнал 44 адресни табели от различни улици в града, собственост на общината.\r\nЗнаците, указателни и предупредителни табели, са изчезнали за периода от 15 до 30 юли, съобщиха от МВР.\r\nСред тях има и такива с надписи: \"Пушенето забранено\" и \"Пазете цветята\".\r\nВ резултат на проведеното разследване, униформените установили извършителя – 16-годишен от Монтана.\r\nКриминалистите разкрили, че тийнейджърът въртял търговия с тях в OLX, продавал ги за по 20-30 лева бройката.\r\nТабелите са открити и предадени от непълнолетния паш на общината. Материалите по случая предстои да бъдат докладвани в Районна прокуратура Монтана.\r\nСтойността на нанесената щета е в процес на изясняване.", "date": "2018.09.04", "title": "Табелка по табелка... Дете задигнало 44 от Чипровци"}
{"url": "https://www.dnes.bg/politika/2018/09/04/dps-golemiiat-problem-kolaps-na-dyrjavnostta.386941", "text": "За ДПС големият проблем за страната е колапсът на държавността и изключително тревожната общeственополитическа обстановка, а факторите за това тревожно положение са липсата на управленска визия на държавата, повърхностна популистка политика, война между институциите. Това заяви лидерът на движението Мустафа Карадайъ в декларация на старта на новия парламентарен сезон.\r\n\"Популизмът и национализмът са във властта и войнствено налагат своите представи, които са далеч от основни права и свободи и демокрация. Като последица от водената политика гражданите живеят в абсурдно двойнствено време - налаганото от управляващите - на нескончаеми победи, геройства, митологично време на успехи и на значим икномически напредък, и другото - на отделния член на нацията, за празния джоб, проблемите в здравеопазването, образованието и лично неудовлетворение от живота\", настоя Карадайъ.\r\n                    \n                    \n                По думите му основната задача е да бъде решен големият проблем - спешно неотложно реанимиране на държавността.\r\n\"Смяна на министри, какво от това, предсрочни избори и какво от това? По-важният въпрос е какво да се прави, как да се възстановят демократичните механизми на управление и как да се върнем към нормалнсотта, как да продължим диалога между партиите, между институциите, между гражданите\", настоя той.\r\nКарадайъ добави и че предупрежданията на ДПС за създаването на \"тази безпринципна коалиция в името на властта\" не са били чути.\r\n\"ГЕРБ има последния шанс да поеме политическата отговроност за провала на своята политика, да предложи решения днес, защото утре ще е късно. Формуларата на властта е грешна и ако не се промени, нищо няма да се промени\", заключи той.", "date": "2018.09.04", "title": "ДПС: Големият проблем – колапс на държавността!"}
{"url": "https://www.dnes.bg/akoshtete-vqrvaite/2018/09/04/ot-harvard-za-kokosovoto-maslo-tova-e-otrova.386925", "text": "Кокосовото масло става все по-популярно в последните години. Много знаменитости го използват за по-сияйна кожа и лекуване на белези. Но все още продължава и дебатът дали то действително е толкова полезно, защото е и сред топ хранителните продукти в днешно време.\r\nПрез 2017 г. от Американската сърдечна асоциация коментираха, че все пак маслото е пълно с наситени мазнини, а ако се поемат много такива храни, се увеличава риска от сърдечни заболявания. \r\nПо време на лекция във Фрайбургския университет в Германия, професор от \"Харвард\" потвърди, че кокосово масло има репутация на здравословен продукт, но консумацията му води до рискове.\r\n \r\nПроф. Карин Мишелс каза, че това е \"една от най-лошите храни, които може да ядете\" и нарече кокосовото масло \"чиста отрова\", пишат от Business Insider.\r\n \r\nТя посочи, че няма проучвания, които да доказват, че то носи ползи за здравето.\r\n \r\n\"Наситените мазнини могат да запушат артериите\", обясни Мишелс.\r\n \r\n", "date": "2018.09.04", "title": "От Харвард за кокосовото масло: Това е отрова!"}
{"url": "https://www.dnes.bg/notifikacii/2018/09/04/kato-ne-moje-hotel-svinarnik-na-silistar.386935", "text": "22-та декара бивш свинарник на плажа \"Силистар\", който преди две седмици разбуни духовете на премиера, местните власти, а и на еколозите, може да се застроят отново със... свинарник.\r\nПарцелът е урбанизирана територия със стопанско предназначение от времето преди 1989 г. и ако не бъде променено предназначението му, новите собственици могат да откажат летовниците от това място като просто построят нова свинеферма.\n\n\n\n\r\nОтбивката за плажа \"Силистар\" минава през много частни терени и горски фонд. Опитът да се прoкара път през единия от частните терени скандализира обществото. \r\nСамият концесионер на плажа има проблем с достъпа до него. На няколко от частните терени стоят касиери и продават билети за достъп и за паркинг.\r\n                \n                \"Многократно съм отправял питания към различни институции. Отговорът на всички е един и същ – разработване на подробен устройствен план и отчуждаване на терени\", коментира концесионерът Стойчо Монев.\r\nДо отчуждаване на земеделски земи не се стигна, но Общинският съвет на Царево гласува процедура за промяна статута на първия терен от 22 декара срещу правото да получи 800 квадрата за път. \r\nВпоследствие инспекцията по околна среда се произнесе, че на това място може да се построи само свинарник, какъвто е имало преди 1989 г.\r\n\"На няколко пъти собственикът е подканян да направи свинарник и аз много се моля това да не се случи\", коментира пред bTV кметът на Царево Георги Лапчев.  \r\nДали на \"Силистар\" ще се появи свинарник или ниско строителство – времето ще покаже, но сагата ще продължи, докато не бъдат отчуждени имоти за достъп до плажа.", "date": "2018.09.04", "title": "Като не може хотел – свинарник на \"Силистар\"?"}
{"url": "https://www.dnes.bg/politika/2018/09/04/nov-politsezon-zapochna-a-patrioti-bez-prioriteti.386946", "text": "В първия роботен ден на парламента, само от Обединени патриоти не обявиха приоритетите си за новия политически сезон.\r\nТрадиционно всяка първа сесия на Народното събрание започва с политически декларации, които четат от трибуната в пленарната зала председателите на парламентарните групи.\r\nТакива имаше и днес, а изключение от правилото направиха от ОП.\r\nСпоред Валентин Касабов от НФСБ патриотите имат приоритет за новия сезон.\n\r\nСъпартиецът му Борис Ячев пък допусна, че проблемът може да е бил технически, защото председателят на ПГ Волен Сидеров не е бил в пленарната зала по това време.\r\n\"Председателят на групата може да обяви приоритетите и в кулоарите и преди е имало случаи да няма изявление, не знам дали днес има причина да няма такава\", призна той.\r\n                    \n                    \n                Макар че вчера от НФСБ поиска промяна в ръководството на парламентарната група, Ячев настоя, че оставката на Волен Сидеров като председател на ПГ не е искана.\r\nТой разясни, че идеята е за смяна на модела на функциониране, а не Сидеров да бъде сменен на поста.\r\n\"Днес говорихме и със Сидеров, че ще се регулират нещата, ако се събираме редовно, да се стои зад законовите предложения, които са от една партия от групата, така че да се работи нормално\", обясни Ячев.", "date": "2018.09.04", "title": "Нов политсезон започна, а Патриоти без приоритети"}
{"url": "https://www.dnes.bg/politika/2018/09/04/10-dushi-s-printirani-listcheta-na-misiia-za-arest-na-zam-ministyr.386945", "text": "\n\r\n10 души нахлуха днес в Министерството на транспорта, информационните технологии и съобщенията.\r\nНахлулите, които носят плакати, на които изявяват съпричасност с каузата на Кольо Босия, са искали да направят граждански арест на зам.-министъра на транспорта Ангел Попов.\r\nАкцията им е срещу купуването на шофьорски книжки.\r\nПолиция обсади сградата и изведе протестиращите, като сред тях задържани няма.\r\nСпоред \"Фокус\" нарушителите са били агресивни.", "date": "2018.09.04", "title": "10 души с принтирани листчета на мисия... За арест на зам.-министър!"}
{"url": "https://www.dnes.bg/obshtestvo/2018/09/04/borisov-veche-v-izrael-shte-govori-za-kontraterorizym.386940", "text": "Премиерът Бойко Борисов пристигна в Израел, където ще бъде на посещение днес и утре. \r\nВ Тел Авив Борисов ще участва в тържествена церемония по откриването на паметник - символ за отбелязване на българския принос в спасяването на българските евреи от Холокоста.\n\r\nТой ще участва и в годишната конференция на Международния институт по контратероризъм.\r\nВ рамките на посещението министър-председателят ще разговаря и с премиера на Държавата Израел Бенямин Нетаняху. \r\nПо време на срещата ще бъдат обсъдени двустранните отношения в областите от взаимен интерес и ще бъдат обменени мнения по международни и регионални теми.\r\nВ делегацията, водена от премиера, са заместник-министърът на външните работи и национален координатор по антисемитизма Георг Георгиев, както и представители на Българската православна църква и на еврейската общност в България.", "date": "2018.09.04", "title": "Борисов вече в Израел, ще говори за контратероризъм"}
{"url": "https://www.dnes.bg/rusia/2018/09/04/pensionen-pregled-na-evropa-ot-rusiia-nai-bednite-pak-v-bylgariia.386908", "text": "Докато в Русия се вълнуват покрай пенсионната реформа, изданието euromag.ru прави преглед на пенсиите в Европа, пише БНР.\r\nНай-ниските пенсии в ЕС са в България, пише изданието и посочва, че средната пенсия в България е 125 евро. Румънските пенсионери получват средно 175 евро, в Литва – 222, в Естония – 232, в Латвия – 304.\r\nЧехите получават като пенсия половината от заплатата, която е средно около 1000 евро, а португалциите – 54% при средна заплата над 1000 евро.\n\n\n\r\nВъв Финландия пенсията е 58,4% от заплатата, която средно е около 3700 евро, но от тази сума трябва да се приспаднат данъци и други плащания.\r\n                    \n                    \n                Словенците се пенсионират на 63 години, а словенките – на 61, и могат да разчитат на 62% от доходите си в активната възраст. Средната заплата в Словения също надхвърля 1000 евро.\r\nЗа мъжете в Турция пенсионната възраст е 68 години, за жените – 58. Пенсията е 64,5 % от заплатата, която средно е около 900 евро.\r\nВ Италия пенсията е 65% от заплатата (средно 2300 евро), в Австрия – 77% (средно 2700 евро).\r\nВ Испания пенсията е 81% от заплатата (средно 2200 евро), а в Люксембург при средна заплата 4300 евро (брутна) пенсията е 87 на сто от нея.\r\nНай-висок процент спрямо заплатата получават като пенсия гърците – 96 на сто при средна заплата за страната 2100 евро.\r\nВ Русия пенсията е под 40 на сто от заплатата, коментира още euromag.ru.", "date": "2018.09.04", "title": "Пенсионен преглед на Европа от Русия: Най-бедните пак в... България"}
{"url": "https://www.dnes.bg/stranata/2018/09/04/koleda-sred-liato-klane-na-svine-v-bozveliisko.386944", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nДо края на деня трябва да станат ясни резултатите от взетите проби за африканска чума по свинете в Бозвелийско. Варненското село се намира само на 3 км. от установеното огнище на болестта в Тутраканци. От резултатите ще зависят последващите действия.\r\nСобствениците на животни започнаха вече да колят свинете си, за да избегнат опасността животните им да бъдат евтаназирани заради риска от зараза, съобщават от телевизия .\r\nЧленовете на кризисния щаб за борба с африканската чума по свинете са убедени, че това е най-практичното решение към момента, за да могат стопаните все пак да не загубят инвестицията си по животните.\r\n                    \n                    \n                Хората с горчива ирония определят ситуацията като \"Коледа посред лято\", но членовете на кризисния щаб за борба с африканската чума по свинете са убедени, че това е най-практичното решение в момента.\n\r\nВ цялата област Силистра има регистрирани 1900 прасета в 960-970 обекта от типа \"заден двор\", т.е. - за лична консумация.\r\n ", "date": "2018.09.04", "title": "\"Коледа сред лято\" – клане на свине в Бозвелийско"}
