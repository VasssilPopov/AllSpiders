{"url": "https://www.dnes.bg/football/2019/11/10/beroe-se-izdyni-sreshtu-arda-kamburov-propusna-duzpa.429140", "text": "Арда записа втора победа над Берое през този сезон. След като взеха домакинството си с 3:1, футболистите от Кърджали взеха и гостуването си в Стара Загора с 1:0.\r\n\r\nГолът отбеляза Радослав Василев от дузпа в края на първото полувреме. Домакините пропуснаха няколко възможности да се върнат в мача, като фрапантният пропуск бе на ветерана Мартин Камбуров, който пропусна дузпа в 82-та минута. С този успех Арда се изкачи на 6-та позиция с 22 точки, а Берое вече е 8-ми с 21. \r\n\r\nВсичко за развоя на мача ", "date": "2019.11.10", "title": "Берое се издъни срещу Арда, Камбуров пропусна дузпа"}
{"url": "https://www.dnes.bg/notifikacii/2019/11/10/gyrciia-zatiaga-kontrola-nad-migranti-i-bejanci.429138", "text": "Гръцкият премиер Кириакос Мицотакис обяви, че правителството започва да прилага по-строгите мерки към мигранти и бежанци.\r\n\r\nУскорява се процедурата по отдаване на защитен статут за лицата, които имат право на това и отговарят на утвърдените европейски принципи, заяви Мицотакис в интервю днес пред гръцката телевизия \"Скай\"м цитирано от БНР.\r\n\r\nЗа влезлите нелегални мигранти, които нямат право на бежански статут, законът е категоричен - ще се настаняват в лагери от затворен тип до връщането им обратно.\r\n\r\nПремиерът не посочи къде точно се създават тези лагери, но се очаква това да стане в бивши военни поделения.\r\n\r\nПравителството в Атина очаква, че строгите мерки ще намалят и действията на трафикантите на хора, които използват липсата на информация сред мигрантите и им обещават безпрепятствено преминаване през Гърция.", "date": "2019.11.10", "title": "Гърция затяга контрола над мигранти и бежанци"}
{"url": "https://www.dnes.bg/world/2019/11/10/iran-izgrajda-vtori-reaktor-v-aec-v-bushehr.429139", "text": "Иранската държавна телевизия съобщи, че е започнал строежът на втори реактор за производство на ядрена енергия в иранската АЕЦ \"Бушехр\", предадоха Асошиейтед прес и ТАСС.\r\nДнес властите, в присъствието на журналисти, започнаха да изливат бетон в основите на реактора в АЕЦ \"Бушехр\", намираща се на около 700 км южно от иранската столица Техеран.\r\n\"Бушехр\" разчита на 4,5 процента обогатен уран, който Иран произвежда в нарушение на ядреното споразумение от 2015 г., отбелязва Асошиейтед прес.\r\nПървият реактор на АЕЦ \"Бушехр\" беше въведен в експлоатация през 2011 г. с помощта на Русия. По подобен начин и новият реактор ще бъде построен с руска помощ.\r\n  (БТА)", "date": "2019.11.10", "title": "Иран изгражда втори реактор в АЕЦ в Бушехр"}
{"url": "https://www.dnes.bg/world/2019/11/10/smyrtonosen-virus-sred-morskite-bozainici.429141", "text": "Ново изследване навежда на мисълта, че топенето на морския лед в Арктика допринася за разпространението на смъртоносен вирус сред морските бозайници, съобщи ЮПИ. \r\nПрез 2002 г. вирусът на чумата по тюлените Phocine distemper virus зарази и уби хиляди обикновени тюлени в северната част на Атлантическия океан. Две години по-късно учени идентифицираха вируса у северни морски видри в Аляска.\r\nНастоящето 15-годишно изследване показва, че променената динамика на топене на леда в региона дава възможност за увеличаване на контактите между арктически и субарктически тюлени, позволявайки вирусът да се разпространи от Атлантическия в Тихия океан.\r\n\"Топенето на морския лед кара морските бозайници да търсят нови хабитати - заяви Трейси Голдстийн от Калифорнийския университет в Дейвис. - Тъй като влизат в контакт с други видове животни, се създава възможност да предадат инфекциозни болести с потенциален опустошителен ефект.\"\r\n                    \n                    \n                \n                \n                \n                Между 2001 г. и 2016 г. десетки морски бозайници, включително северни морски котки и сивучи от семейство ушати тюлени, северни морски видри, били изследвани за наличие на въпросния вирус. Оказало се, че пиковете в нивата на инфекция през 2003 г. и 2009 г. съответстват на значително намаляване на морския лед в Арктика.\r\nРезултатите от изследването са публикувани в Scientific Reports. (БТА)", "date": "2019.11.10", "title": "Смъртоносен вирус сред морските бозайници"}
{"url": "https://www.dnes.bg/notifikacii/2019/11/10/dvama-myje-i-jena-sa-zadyrjani-za-ubiistvoto-v-kiustendil.429143", "text": "Трима души са задържани за убийството на 45-годишния мъж в кюстендилския квартал \"Герена\", съобщиха от полицията.\r\nВ ареста са 47-годишен, който е нанесъл прободната рана, 38-годишна жена и  19-годишен младеж. Изяснява се съпричастността им към инцидента.\n\r\nТази нощ, около 24.20 часа, е възникнал конфликта между двама мъже, на възраст 45 и 47 години. 45-годишният е закаран в болница с прободна рана, където екип на спешния център е установил смъртта му.\r\nПо случая е започнато досъдебно производство по НК, уведомен е дежурен прокурор.\r\nПо непотвърдена информация, единият от мъжете е възпроизвел изстрел с газов пистолет, а другият му е нанесъл прободна рана в областта на корема.\r\nПреди около два месеца в същият квартал беше убит след свада и мъж на 45 години.\r\n ", "date": "2019.11.10", "title": "Двама мъже и жена са задържани за убийството в Кюстендил"}
{"url": "https://www.dnes.bg/index/2019/11/10/zashto-kompaniite-se-otnasiat-zle-s-personala-i-klientite-pet-prichini.429142", "text": "През 80-те години на миналия век колега, с когото споделях офис, получи обаждане от дъщеря си. Беше й купил евтин компакт диск плейър от аудио търговеца Richer Sounds в Лондон, който тя установи, че не работи. Той я посъветва да го занесе в магазина на Richer Sounds в Манчестър, където тя учеше. Персоналът там го тества и той работеше. Но тя изглеждаше несигурна, та затова й дадоха по-скъп CD плейър.\n\r\n\"Това не е сложно\", заяви основателят на британската компания Джулиан Ричър пред FT. Отнасяйте се добре към клиентите и служителите си и бизнесът ще процъфтява, съветва той.\n\r\nТекучеството на персонала и кражбите от служители в 53-те магазина за аудио техника на Richer Sounds са далеч по-ниски от средните в търговията на дребно във Великобритания. През май Ричър продаде 60%-ен дял в 41-годишната си компания на тръст на служителите за 9,2 млн. паунда (от които той връща 3,5 милиона на персонала). През годините се е справял достатъчно добре, за да купи няколко ролс-ройса.\n                \n                \n                \r\nТой прави бизнеса да изглежда лесен. Ако се отнасяте свястно със служителите си, те предоставят отлично обслужване на вашите клиенти, които не само продължават да се връщат, но и казват на другите колко сте добри. Печелите повече пари и сте в състояние да се отнасяте с персонала си още по-добре, така че той да прави още повече, за да задоволява клиентите ви. Защо не всички ръководители управляват своите компании, както прави Ричър?\r\nВиждам пет причини, поради които това не е така, пише Майкъл Скапинкър за Financial Times:\r\n\n\r\nМоже би най-голямата причина от всички. Лидерите на компанията смятат, че печеленето на пари е основната цел на бизнеса, а не страничен продукт от доброто му управление. Те виждат възможност да изкарат пари за себе си, като продадат компанията на по-голям конкурент (който често съсипва и двата бизнеса - вижте по-горе), на частна инвестиционна група или я листнат на фондова борса.\n\r\nТе убеждават своите директорски бордове, че за да привлекат лидери като самите тях, те трябва да бъдат по-добре платени. Те също така твърдят, че имат нужда от опции върху акциите на компанията, за да приведат поведението си по-тясно в съответствие с интересите на своите акционери.\n\r\nАкционерите изискват увеличение на печалбата всяко тримесечиe или полугодие, което насърчава бизнес лидерите, които имат едно наум за опциите си, да търсят начини за увеличаване на цената на акциите, а не да инвестират в дългосрочен план. Те продължават да говорят за това, че служителите са най-големият им актив и че клиентът е на първо място, но очите им са другаде.\n\r\n\n\r\nТова може да извади от строя дори най-добронамерените бизнес лидери. Въпреки че Ричър казва, че не е сложно, да останеш в бизнеса е трудно. Други компании подбиват цените ти, а технологиите и методите на дистрибуция се променят. Richer Sounds успя да запази магазините си в условията на онлайн конкуренция.\n\r\nКомпанията казва, че го е направила, като е набирала продавачи на базата на \"естественото дружелюбие, а не на уменията за продажби при високо напрежение“, намирайки персонал, който е достатъчно ентусиазиран и сведущ относно продуктите, за да ги обясни на клиентите. Други бизнеси установяват, че това не е достатъчно, за да оцелеят. Или може би недостатъчно от тях са опитали.\r\nЦелият анализ четете в ", "date": "2019.11.10", "title": "Защо компаниите се отнасят зле с персонала и клиентите? Пет причини"}
{"url": "https://www.dnes.bg/world/2019/11/10/merkel-se-razgranichi-ot-frenskiia-prezident-za-nato.429144", "text": "Германската канцлерка Ангела Меркел и външният й министър Хайко Маас отново се разграничиха от мнението на френския президент Еманюел Макрон, че НАТО е в състояние на мозъчна смърт, предаде Франс прес.\r\n\"НАТО, Атлантическият алианс е централният стълб на отбраната ни\", увери Меркел в седмичния си подкаст, посветен на 64-ата годишнина на германските въоръжени сили.\r\n\"Става обаче все по-ясно, че ние европейците, страните членки на ЕС в НАТО, ще трябва да поемем повече отговорности в бъдеще\", добави Меркел, която днес ще вечеря в Берлин заедно с Макрон и германския президент Франк-Валтер Щайнмайер.\n\n\r\n                    \n                    \n                \n                \n                \n                \"Това означава, че трябва да подсилим ръководството на европейската част на НАТО. За целта имаме структурното сътрудничество в политиката на отбраната на ЕС (ПЕСКО)\", заяви Меркел.\r\nХайко Маас пък заяви в статия в седмичника \"Шпигел\": \"Искаме и се нуждаем от НАТО.\"\r\n \"Ще е грешка да допуснем НАТО да се раздроби. Без САЩ нито Германия, нито Европа са в състояние да се защитят ефикасно\", написа Маас.\r\nВ четвъртък Еманюел Макрон заяви, че НАТО е в състояние на мозъчна смърт и изтъкна липсата на координация със САЩ и военната намеса на натовската членка Турция в Северна Сирия.\r\n\"Трябва да си изясним кои са стратегическите цели на НАТО\", заяви френският президент.\r\nАнгела Меркел още тогава реагира с думите, че не споделя \"радикалното\" становище на Макрон. \"Не смятам, че такова неуместно мнение е необходимо\", каза тя. (БТА)\r\n ", "date": "2019.11.10", "title": "Меркел се разграничи от френския президент за НАТО"}
{"url": "https://www.dnes.bg/index/2019/11/10/jivot-sled-shtazi-kak-jertvite-na-agentite-se-spraviat-v-syvremenniia-sviat.428778", "text": "Годината е 1962. 14-годишната Реджина Херман е в класната си стая, когато трима мъже в сиви костюми прекъсват урока на класа по немски. Посочват нея и я молят да излезе от стаята.\r\nМъжете я информират, че баща й е считан за „враг на държавата“ и „капиталистически експлоататор“, тъй като имал свой собствен бизнес - държал фризьорски салон.\r\nПо старата система, казват й те, буржоа като нея щяла да получи образование в университет. Но вече не. Нямало да й позволят да ходи на училище в социалистическа Германия. Мечтите й да стане лекар били прекършени.\r\nПрез следващите месеци, дори години, Херман имала чувството, че я следят. Мъжете вървели по петите й „като сенки“. В града й плъзнал слуха, че тя е Flittchen (лесно момиче). Докато работила в салона на баща си, клиентите от силния пол я докосвали или й правили неприлични коментари. На няколко пъти се опитват да я изнасилят.\r\n                \n                \n                Годината е 1989. Берлинската стена пада. Чак тогава Реджина Херман открива в архива на Щази файла под нейното име. Тайните служби на Германската демократична република инструктирали трима полицаи да я преследват в нощни клубове и барове.\r\n\"Знае се, че тя обича да танцува и харесва партньорите й да я канят на бара след това“, пишело в документите.\r\nГодината е 2019. На 9 ноември Германия празнува 30 години от вдигането на Желязната завеса. А Реджина Херман е една от хилядите жертви на режима на ГДР, които няма да получат нито финансова, нито психическа подкрепа, тъй като дори и днес, службите в обединена Германия отричат скритите техники, които социалистическата държава използва, за да сплашва и държи в подчинение гражданите си.\r\nЧлен 17-ти от договора за обединение на Източна и Западна Германия гласи, че всички жертви на режима ще получат „подходяща компенсация“. Но всеки път, когато Херман се опитвала да намери легален начин да получи това обезщетение, нейната молба била отхвърляна, защото нямало достатъчно доказателства. Дори във Франкфурт един от служителите я посъветвал да се премести отново на Изток, където бюрокрацията ще изпитва повече симпатия по случая.\r\nДнес Реджина е на 72 години. Все още работи като рецепционистка в охранителна фирма, за да добави още малко средства към ниската си пенсия от 1073 евро.\r\n„Не исках да моля за облаги. Винаги съм искала да се трудя по-здраво от колегите си, за да покажа, че мога“, казва Херман пред The Guardian.\r\nМедицинско свидетелство от 2011 г. диагностицира Херман с пристрастяване към физическия труд. „Откакто излязох от тази класна стая, имах чувството, че трябва да докажа нещо”, обяснява тя.\r\nВ първите години политическите дисиденти са били притискани по официални канали.  Но след издигането на Берлинската стена държавата се опитва да изчисти имиджа си, като подписва няколко декларации за правата на човека. От този ден нататък действията срещу всички врагове на държавата, било то истински или въображаеми, трябва да става „безшумно“.\r\nПрез 1976 г. директорът на Щази Ерих Милке създава каталог с методи за психически тормоз, наричан Zersetzung. Репутацията на враговете на държавата, според заповедите на Милке, трябвало да бъде съсипана, като се разпространяват „неверни факти“. За да унищожат своите жертви, агентите на Щази създавали „систематични професионални и социални разочарования“.\r\nЗа новите поколения причините, поради които някой може да стане жертва на Zersetzung, са абсурдни. \r\nЗа Агнет Голин било нужно само да носи сандали, скъсани дънки и да пътува на автостоп, за да бъде „враг на държавата“.\r\nДа пътуваш на стоп било непростим акт на бунт срещу държава, която имала евтин транспорт и прекрасни магистрали. Единствените, които пътували на стоп, били рокерите, пънкарите и новите романтици. Според Щази тези групи от хора били внедрени от Западна Германия, за да подкопаят морала на Изтока.\r\nКогато агентите видели 18-годишната Голин с „неправилната тълпа“, те съставили план как да изолират момичето от приятелите и семейството й и да осуетят стремежа й да стане библиотекар. Те я осъждат на 20 месеца затвор заради „обида на държавен орган“, след като „пияна е псувала мъж, вярвайки, че е шпионин“.\r\nДнес 63-годишната жена работи като гид. Получава и 300 евро пенсия заради престоя си в затвора. Общо всеки месец тя прибира 1400 евро. Но се притеснява как ще оцелява, след като се пенсионира напълно.\r\nДори в обединена Германия бившите членове на Щази се радват на добри пенсии. Много от техните жертви обаче не могат да докажат на държавата, че е можело да имат по-добре платена работа, ако властите не ги бяха спрели.\r\n\"Всяко едно общество има този проблем – никой не иска да чуе историческите си жертви. Те искат обществата им да са съставени от здрави хора, а ние не сме здрави“, казва Голин.\r\nНов закон предвижда жертвите на Zersetzung да получат допълнителна помощ, както и еднократна сума от 1500 евро. Според Голин това може би ще подобри бъдещето й. Но според адвокатите не всички ще могат да се възползват от това.\r\n„Щази не е било пълно с глупаци. Те са използвали стари сталински методи, с които да прикриват несправедливостите, които са вършили“, казват те. Те твърдят, че властите ще продължат да отхвърлят заявления, тъй като жертвите няма да успеят да докажат нищо.\r\nФранк Метцинг, който имал добри оценки в училище и преследвал кариера на доктор, не получава правото да учи в университет заради... своята християнска вяра. Затова той се опитва да избяга от Източна Германия през 1983 година, скрит във влак от Прага до Нюрнберг. Хващат го и прекарва 16 месеца в затвора.\r\nОт 15 години Метцинг се издържа от инвалидна пенсия. От 2005 година насам се опитва легално да започне да получава пенсията за професията, която е изгубил заради държавата. Съдът обаче отхвърля постоянно молбите му. Те твърдят, че причината да не влезе в университет са били ограничените места.\r\nНякои от жертвите на Щази са изправени пред друг кошмар – документите за техните случаи не са оцелели през последните дни на социалистическата държава.", "date": "2019.11.10", "title": "Живот след Щази – как жертвите на агентите се справят в съвременния свят?"}
{"url": "https://www.dnes.bg/obrazovanie/2019/11/10/uchenici-shte-se-sreshtat-sys-zemedelski-proizvoditeli.429146", "text": "Ученици ще се срещат със земеделски производители в рамките на кампанията \"Супер фермер\". Това съобщиха от пресслужбата на Министерство на земеделието, храните и горите /МЗХГ/. Кампанията е в партньорство с Министерството на образованието и науката /МОН/.\r\nИнициативата е насочена към учениците от професионалните гимназии по селско стопанство, които на този етап от живота си правят своя избор на професионално развитие. Предвижда се посещения на стопанства на земеделски производители, бенефициенти по Програмата за развитие на селските райони (2014-2020 г.),\r\nЦелта е да се подкрепят младите хора, като им се даде възможност да се срещнат с успели фермери в нашата страна, както и да се осъществи връзка между учениците и бизнеса. Кампанията съвпада и с политиката на МОН за насърчаване на дуалното обучение. \r\n                    \n                    \n                \n                \n                \n                \"Супер фермер\" ще бъде на два етапа, като първият започва този месец, а вторият ще бъде от февруари до април 2020 г. В рамките на инициативата ще има и конкурс на тема \"Моето стопанство\", в който участниците ще представят своята идея за започване на бизнес. Писмените проекти ще бъдат оценявани от жури. (БНА)", "date": "2019.11.10", "title": "Ученици ще се срещат със земеделски производители"}
{"url": "https://www.dnes.bg/index/2019/11/10/piinala-shofiorka-blysna-kolata-si-v-plovdivski-magazin.429147", "text": "Автомобил \"Форд\" се е блъснал в хранителен магазин на ул. \"Лозарска\" в Пловдив, съобщиха от МВР за \"Фокус\"\r\nСигналът за произшествието е подаден след 11.00 часа днес. Няма пострадали. \r\n39-годишната шофьорка е тествана с дрегер, резултатът е над 1.7 промила. С полицейска заповед е задържана за 24 часа.\r\n\r\n ", "date": "2019.11.10", "title": "Пийнала шофьорка блъсна колата си в пловдивски магазин"}
{"url": "https://www.dnes.bg/world/2019/11/10/vzriv-na-kola-bomba-v-severna-siriia-ubi-civilni.429148", "text": "Турското министерство на отбраната съобщи днес, че кола бомба е убила най-малко 8 цивилни в Североизточна Сирия близо до намиращия се под контрола на Турция град Тал Абияд, предаде Асошиейтед прес.\r\nМинистерството съобщи още, че 20 души са били ранени при атака срещу село южно от Тал Абияд, като обвини за нападението сирийските кюрдски сили.\r\nНа 9 октомври Турция предприе военна операция в Североизточна Сирия срещу кюрдските Сили за защита на народа, разглеждани от Анкара като терористична организация и сирийско разклонение на нелегалната Кюрдска работническа партия /ПКК/. Кюрдските бойци призоваха сирийската армия да спре турската офанзива.\r\nВъпреки примирие, постигнато с посредничеството на Русия, сирийските правителствени сили влизат в сблъсъци с турските части и подкрепяните от тях бойци от сирийската опозиция.\r\n(БТА)", "date": "2019.11.10", "title": "Взрив на кола бомба в Северна Сирия уби цивилни "}
{"url": "https://www.dnes.bg/football/2019/11/10/levski-se-prosti-s-vtoroto-miasto-zagubi-ot-botev-plovdiv.429149", "text": "Левски допусна загуба с минималното 0:1 от Ботев Пловдив в двубой от 16-ия кръг на efbet Лига, ингран на комплекса \"Ботев 1912\" в Коматево.\r\n\r\nДвата отбора спретнаха много здрав и равностоен мач, в който твърдата игра в средата на терена преобладаваше. Домакините все пак успяха да стигнат до победата в началото на второто полувреме, благодарение на Александър Тонев (47').\r\n\r\nТака Левски се прости с второто място и вече е трети с актив от 35 точки, с една по-малко от втория Локомотив Пловдив и 4 от лидера Лудогорец.\r\n\"Сините\" са и 4 пункта повече от четвъртия ЦСКА. Ботев Пловдив пък се откъсна от изпадащите и вече е на 10-ата позиция с 16 точки.\r\n\r\nКак премина срещата четете в ", "date": "2019.11.10", "title": "Левски се прости с второто място, загуби от Ботев Пловдив"}
{"url": "https://www.dnes.bg/mestni-izbori-19/2019/11/10/maia-manolova-vnasia-jalba-za-kasirane-na-izborite-v-sofiia.429150", "text": "Мая Манолова ще иска касиране на изборите за кмет на София, съобщиха от екипа й.\n\r\nУтре, 11 ноември, от 15.00 ч. инициативният комитет за издигането на Манолова за граждански кандидат за кмет на София ще внесе жалба в Общинската избирателна комисия, в столицата, на ул. „Московска” 33-\r\nВ жалбата са посочени доказателства за груби нарушения на изборните правила на местните избори за кмет в София. Мая Манолова ще направи изявление пред медиите по повод искането за касиране на изборните резултати.\r\nНа същото място, в 14.30 ч., нейният инициативен комитет слага началото на петиция за оспорване на резултата от изборите в София и с предложения за промени в изборните правила, сред които и въвеждането на машинно и електронно гласуване.\r\n                    \n                    \n                \n                \n                \n                На балотажа в неделя Манолова загуби битката за София от настоящия кмет Йорданка Фандъкова. Разликата в гласовете между двете, според 100% протоколи, е 20 366 гласа. За Фандъкова са гласували 49.98%, а за Манолова – 45.13%.\r\nОт щаба на Манолова поставиха под съмнение резултата от гласуването. Според тях разликата от 5% между нея и Фандъкова се дължала на купуване на гласове, попълването на празни протоколи от СИК и фалшиви резултатите от екзип половете в изборния ден.\n\r\nДимитър Делчев смята, че социологическите проучвания тенденциозно през деня са показвали голяма разлика между Манолова и Фандъкова, за да се откажат гласоподавателите да отидат до урните с идеята, че битката е предрешена и печели ГЕРБ. Според него има и има нарушения в ОИК, както и в секционнни комисии.\n\r\nОсвен това 2300 недействителни бюлетини, колкото са отчетени на вота в София, будели притеснение. Той алармира още, че е имало и празни протоколи, издадени от някои секционни комисии само с подпис и печат.\n\r\nОт щаба на Манолова са подадени 23 сигнала за купени гласове. В секциите в ромските махали вотът бил основно за Фандъкова.\r\nСпоред председателя на Инициативния комитет - Никола Вапцаров, Манолова не е успяла да спечели кметската надпревара заради манипулации.\r\n ", "date": "2019.11.10", "title": "Мая Манолова внася жалба за касиране на изборите в София"}
{"url": "https://www.dnes.bg/mestni-izbori-19/2019/11/10/bsp-shte-objalva-izbora-na-kmetove-v-tri-stolichni-raiona.429151", "text": "Кандидатите на БСП ще обжалват избора на кметове в районите \"Искър\", \"Люлин\" и \"Красна поляна\", съобщиха от пресцентъра на БСП-София.\r\n\r\nНа 11 ноември издигнатите и подкрепени от БСП кандидати за кметове на столичните райони \"Искър“, „Люлин“ и „Красна поляна“ Борис Цветков, Мая Александрова и Георги Миланов ще подадат жалби срещу решенията, с които са обявени за избрани кметовете на посочените райони.\n\r\nЖалбите се бъдат депозирани в 15.00 часа в Общинската избирателна комисия (ул. „Московска“ № 33).\r\nПрипомняме, че в Нови Искър кметското място получи кандидатът на ГЕРБ - Даниела Райчева, в \r\nКрасна поляна - Иван Чакъров, коалиция ГЕРБ (СДС) - 47.47%, а втори остана Георги Миланов Миланов, който беше независим - 44.23%.\r\nВ Люлин спечели Милко Младенов, коалиция ГЕРБ (СДС) - 49.51%, а втора е Мая Александрова, БСП за България - 42.73%.\r\n ", "date": "2019.11.10", "title": "БСП ще обжалва избора на кметове в три столични района"}
{"url": "https://www.dnes.bg/world/2019/11/10/tyrjestvata-po-povod-30-g-ot-padaneto-na-berlinskata-stena.429152", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        В Германия до късно вечерта снощи продължиха тържествата по повод 30 години от падането на Берлинската стена.\n\r\nХиляди хора се събраха пред Брандебургската врата в германската столица, за да станат свидетели на събитието. \n\r\nПод диригентството на Даниел Баренбойм Щатскапеле Берлин изпълни произведения на Бетховен, съобщава \r\nВ Япония пък продължават честванията по повод възкачването на трона на новия император. В японската столица десетки хиляди се събраха, за да отпразнуват интронизацията на император Нарухито.\n\r\nТанцьори, музиканти и знаменосци дадоха начало на фестивала още в събота. Днес императорската двойка премина в открита лимузина по близо 5 километровия маршрут от двореца до резиденцията им в централната част на Токио, под бурните овации на присъстващите. \n                    \n                    \n                \n                \n                \n                \r\nПървоначално събитието беше насрочено за 22 октомври, но беше отложено, заради тайфунът \"Хагибис\", който удари Япония - стихията отне живоата на 80 души и причини големи мастериални щети. \r\n ", "date": "2019.11.10", "title": "Тържествата по повод 30 г. от падането на Берлинската стена"}
{"url": "https://www.dnes.bg/politika/2019/11/10/borisov-dori-i-v-nedelia-usileno-se-raboti-po-am-hemus.429145", "text": "\nПремиерът Бойко Борисов се срещна с работниците на АМ \"Хемус\" днес. В профила си в социалната мрежа той качи снимки и коментар към тях:\r\n\"Дори и в неделя се работи усилено по изграждането на АМ \"Хемус\" между Белокопитово и Буховци, за което сърдечно благодарих на строителите.\r\nВсеки един от тези хора е мой приятел. За да продължи промяната в България, се полагат много усилия. Заедно постигаме добри резултати\", написа той.\r\nВъв Facebook премиерът е пуснал и видео от изграждането на интерконектора Гърция-България. По думите му той е сред ключовите приоритети на българското правителство в енергийния сектор.\r\n                    \n                    \n                \n                \n                \n                \"Реализацията на междусистемната газова връзка е от стратегическо значение не само за двете страни, а и за цяла Европа. Проектът е включен в 7-те топ приоритетни проекта на Европейския съюз в областта на енергетиката. Той ще доведе до реална диверсификация на маршрутите и източниците на снабдяване през Гърция чрез доставки Каспийския регион, Близкия изток и Източното Средиземноморие чрез съществуващи и нови терминали в Гърция и Турция.\r\nСлед като работихме последователно за ускоряване на подготвителните дейности и за осигуряване на необходимото финансиране на проекта, строителните дейности по проекта напредват. Мобилизирана е необходимата техника, стартираха изкопните дейности и е извършена доставка на тръбите за първия километър от трасето на газопровод.\"\r\n ", "date": "2019.11.10", "title": "Борисов: Дори и в неделя усилено се работи по АМ \"Хемус\" "}
{"url": "https://www.dnes.bg/cars/2019/11/10/dizelyt-ne-e-na-moda-u-nas-broim-nai-chesto-do-5-bona-za-kola.429132", "text": "В цяла Европа бе отчетен спад в търсенето на нови дизелови автомобили, като България не е изключение.\n\r\nДанните за България показват, че за девет месеца се наблюдава спад от 19 на сто или 11 956 по-малко продадени коли. За сметка на това, е отчетен ръст в търсенето на бензинови и електро-алтернативи, съобщи Нова тв.\n\r\nНапоследък покрай упоритите слухове, че някога ще забранят дизеловите коли, сред купувачите вече има един класически аргумент и той е - да избягват дизели, защото някога някой може да им забрани да ги карат. Така, слухът действа безотказно.\n\n\"Българинът обича да каже \"Аз чух\" и като чуе нещо, после ти не можеш да му го избиеш от главата, защото негов колега, негов познат, негов близък просто му го е казал. Преди време имаше статии, в които се разказваше как дизелите вече ще ги спират тотално, просто няма да има търсене, не могат да се карат, ще ги забранят. Най-вероятно това ще се случи някога във времето, но засега няма как да стане. Няма как автомобилите дизеловите, които са произведени преди 5 години, да се спрат тотално\", коментира анализаторът Филип Лазаров.\n                    \n                    \n                \n                \n                \n                \r\n\"Почти на равно се продават и бензинови, и дизелови коли. Въпросът е такъв, че напоследък започнаха да се продават малко по-нови дизелови коли, които отговарят на определени евро стандарти. Бензиновите коли се продават малко повече, само заради това, че можеш да я караш в чужбина, в метрополити, в центрове, нищо че е от по-стара година\", коментира Георги Грозданов, собственик на автокъща.\n\r\n\"Най-масовият ценови диапазон е около 5 000 лв. Такива автомобили търсят предимно високообразовани хора, с добри професии, които обаче, въпреки това, не биха могли да отделят по-голяма сума за автомобил от тази. Те търсят бензинови автомобили, тъй като те могат да се кара и на газ и това дава още една опция\", каза Цветелина Цанева - изпълнителен директор на Асоциацията на вносителите на автомобили в България.\n\r\nСпоред нея българите търсят на пазара най-икономичното, защото доходите определят нашето решение.", "date": "2019.11.10", "title": "Дизелът не е на мода, у нас броим най-често до 5 бона за кола"}
{"url": "https://www.dnes.bg/zvezdi/2019/11/10/keiti-holms-triabva-da-se-grijim-za-sebe-si.429029", "text": "„Истински вярвам във важността на това да се грижиш за себе си и да бъдеш свой приоритет. Можеш да бъдеш най-пълноценен за важните хора в живота ти, ако се грижиш за себе си. И аз го правя“. Това казва Кейти Холмс пред Shape Magazine. \r\nЗвездата, която скоро не бе давала интервю, в което говори за личния си живот, се появи на корицата на изданието.\r\n \r\nАктрисата изглежда невероятно в сребриста рокля с тънки презрамки.\r\n \r\n По повод това как прекарва свободното си време, бившата на Том Круз споделя, че всеки ден отделя по 20 минути за себе си. Тогава взима лист и химикалка и написва нещата, за които е благодарна.\r\n \r\n„Правя това, слушайки приятна музика. Това е моята ежедневна медитация“, обяснява тя.\r\n \r\nХолмс говори открито и за отглеждането на своята дъщеря Сури. Момичето, което вече е на 13, е плод от връзката ѝ с известния актьор, който след раздялата им не се интересува много от детето.\r\n \r\n„Много сме близки. Прекарваме много време заедно, понякога дори си правим общи тренировки. Чувствам се благословена да имам такава специална дъщеря. Това е най-прекрасният подарък, най-голямата привилегия, която някога съм имала – да бъда нейната майка“, споделя Кейти, за която не е проблем, че само тя полага грижи за детето. \r\n \r\nИ тъй като скоро не сме виждали актрисата на големия екран, тя обяви, че ще имаме възможност, защото скоро ще излезе хорърът „The Boy II“.\r\n \r\n\r\n ", "date": "2019.11.10", "title": "Кейти Холмс: Трябва да се грижим за себе си!"}
{"url": "https://www.dnes.bg/obshtestvo/2019/11/10/kakvo-se-sluchi-na-10-noemvri-1989-g-prochityt-na-volen.429133", "text": "Лидерът на \"Атака\" Волен Сидеров се върна пространно преди 30 години, когато падна комунистическият режим и управлявалият над три десетилетия Тодор Живков. Той разглежда и част от годините на Прехода в профила си във Facebook. \n\r\nКакво се случи на 10-и ноември 1989г. ли? \n\r\nИмаше пленум на ЦК на БКП, която беше управляваща партия по Конституция, а Централният комитет избираше ръководството – председателя, главния секретар и политбюро. На пленума Тодор Живков си подаде оставката като генерален секретар на партията, в същото време той беше и председател на държавния съвет. Има една снимка, на която той е с изненадана физиономия, тази изненада се дължи на това, че някои от неговите другари го предадоха и предложиха да бъде гласувано и неговото снемане като председател на държавния съвет (т.е като президент). Тогава Андрей Луканов, Петър Младенов, Димитър Станишев и Георги Атанасов видяха в това \"своя час\" и решиха да го свалят от всички постове. Те предложиха и пленумът гласува.\n\n\nПрез лятото на 1989 г. по радио \"Свободна Европа\" Румяна Узунова прочете моя статия, която се казваше \"Правова държава ли е България?\". Аз бях открил, че в Конституцията от 1971 г. липсва текст, в който да се казва как се сваля председателят на държавния съвет. Това беше абсурдно, означаваше, че този пост и тази конструкция (държавен съвет) беше създадена специално за Живков. Той беше и законодателен орган и одобряващ всички други закони. Авторитарното му управление не можеше да се отрече по никакъв начин. Но специално за него беше конструиран държавният съвет, а не съществуваше опция за освобождаване на председателя на държавния съвет. На 10-и ноември стана ясен този пропуск и той си подаде оставката.\n                    \n                    \n                \n                \n                \n                \r\nПреди оставката на Живков нямаше народни вълнения. Всички снимки, които виждате от пълния площад, са цяла седмица след 10-и ноември. Натискът не идваше от тълпите, а от Съветското посолство. Тогава Горбачов, лидерът на Съветския съюз, вече беше уговорил с Буш Старши свалянето на държавници в Източния блок – Живков, Чаушеско, Ярузелски – тези, които ръководеха социалистическите държави и бяха сателити на Съвесткия съюз. Съдбата на Живков беше решена извън София. България никога не е била самостоятелна държава и сега не е. Самият Горбачов предаде собствената си страна като позволи тя да се разпадне и предизвика страданието на своите сънародници.\n\r\nХората, които минаваха за много смели, диктуваха мнението на обществото - те говореха за цензура, за липса на свобода на словото, но не направиха нищо след отпадането на тази цензура. Един Георги Мишев се е утвърдил като писател и сценарист по времето на социализма, но след това не се изяви. Марко Ганчев – също. Всички, които се оплакваха от цензура, бяха храненици на системта на Живков и в някакъв момент решиха, като недоволни деца, че това е диктатура… \r\nПисателите и хората на изкуството живееха много по-луксозно от останалите хора, но в един момент решиха, че им липсва свобода и се обявиха за дисиденти. От т.нар. „опозиция“, никой не беше ходил в затвор, задържан или дори не беше пострадал от режима. Самият Желев беше издигнат като основна фигура и веднага след 10-и ноември, беше извикан от Андрей Луканов, заедно с по-изявените интелектуалци - Петко Симеонов, Вагенщайн, Блага Димитрова. Те бяха събрани в жилището на Николай Хайтов, където след отстраняването на Тодор Живков, Младенов и Луканов си разпределяха властта. От двамата, които предадоха Живков, единият стана президент, а другият – премиер.\n\r\nМного хора у нас платиха цена. Особено тези, които цял живот са работили и не познават друго освен трудов живот. Да, те не бяха добре платени в сравнение със Запада и много стоки липсваха, но имаха сигурност и липсваше този стрес, който днес побърква много хора. Имахме собствено производство на автобуси, мотоциклети и военна техника. Всичко това можеше да се запази и да се префасонира или в държавна, или в държавно-частна собственост и да носи приходи. \n\r\nТези над милион българи бяха \"изхвърлени зад борда\" при разрушаване на икономиката, като загубиха работата си. Говорим за протестиращите… Те бяха излъгани, но и те носят вина за това. Лесно е да се каже, че тези, които бяха на трибуната не бяха с нужните качества и капацитет, за да станат държавници – нито Желю Желев, нито Петко Симеонов, след това и Филип Димитров. Те не мислеха за това, че с разрушаването на предприятията, стотици хиляди работници стават една маса от обедняващи хора. \n\r\nВината на гореизброените е налице, но вина имат и българите, които не се бунтуваха срещу разрушаването. Защо не протестираха срещу това да им бутнат заводите? Защо не се бориха за своя хляб, за своето семейство, за своя живот? Това за мен е вината на тези милиони хора, които вече са безименни.\n\r\nЕдна много коварна роля изиграха и т.нар. независими синдикати. Аз съм един от основателите на „Подкрепа“, но напуснах веднага, когато осъзнах какво се случва – една бандитизация, започнаха да се окупират предприятия, да правят стачки и да се фалират заводи, след което да казват, че държавата е „лош стопанин“. По този начин бяха разрушени десетки предприятия. Основна роля имаха шпиц-комадите на „Подкрепа“, които са виновни за наличието на днешните олигарси. Тези, споменатите, които сега са в затворите, нямаше да бъдат олигарси и да направят милиони, ако това не беше допуснато от други, които днес са на свобода. Сбърканият модел е по вина на тези „лица на демокрацията“, които бяха носени на ръце от народа. СДС нямаше ясни цели, порадва се на президентство, на присъствие във високата власт и след това завършиха живота си с алкохол или гузна съвест.\n\r\nНие, източните държави, които бяхме буфера между Изтока и Запада, увиснахме. Водим се, че сме в Европейския съюз и НАТО, но това не води до модернизация, до индустриализация, не води до забогатяване на населението. Чуждите инвеститори, с които властта се хвали, идват тук и експлоатират евтината работна ръка и носят печалбата вкъщи. Това, което ни се случи след 10-и ноември, беше да ни колонизират и ограбват. И да, някой може да каже, че преди това сме работели за Съветския съюз, сега за Запада. Ако сравним двете колонизации, тази за Съветския съюз беше по-изгодна за България. А свободата на словото – нима я има и сега?! Да, българинът получи свободата да пътува, но се превърна в работното животно на Европа, за да се стигне до там, че такива недоразумения като Макрон да се гаврят с нас и да кажат, че предпочитат африканци пред български „банди“.\n\r\nХората, политици, държавници, не могат да изградят „ново общество“, единствено могат да се грижат да няма фрапиращи несправедливости, да не се погазва живота, да не се застрашават здравето и правата на хората. Това трябва да съблюдават. Всеки, запознат с вярата ни, знае, че светът ще остане такъв до второто причастие. След това в Божиите виждания да стане такъв, какъвто Той реши, защото Той е съдържател на всичко видимо и невидимо. Чувам често българите, които са в чужбина да критикуват нашата общност без да имат това право. Чувството за българска принадлежност не е да ядеш лютеница, бяло сирене и да слушаш българска музика, не, дългът ти към Родината е да си тук и в най-лошите моменти.\n\r\nТези 30 години не бяха \"преход\", бяха по-скоро агонизиране. Тогава трябва да зададем въпросите: Искаме ли да има държава България? Искаме ли да има български народ? Искаме ли това, което сме опазили хилядолетия, да го има?", "date": "2019.11.10", "title": "Какво се случи на 10 ноември 1989 г.? Прочитът на Волен"}
{"url": "https://www.dnes.bg/akoshtete-vqrvaite/2019/11/10/zashto-ne-triabva-da-iadem-chastichno-razvaleni-iabylki.429134", "text": "Изследователка от Политехническия университет във Валенсия не препоръчва да се консумират плодове, ако една трета от повърхността им е развалена, пише в. \"Росийская газета\".\n\r\nВ частност това важи за ябълките. В процеса на гниене се появяват микотоксини, които могат да се разпространят в здравата част на плода, при това без видими симптоми.\n\r\n\"Това са вещества, произведени от гъбички, които не миришат и нямат вкус. Те обаче могат да доведат до хронична интоксикация, която може да причини сериозни здравословни проблеми, като например рак на черния дроб и бъбреците. Рискът от инфекция е особено висок след консумация на развалени ябълки\", обяснява изследователката Роса Порсел.\n                    \n                    \n                \n                \n                \n                \r\nМикотоксините не изчезват при термична обработка. Поради тази причина е препоръчително да не се използват развалени ябълки за пай или компот. Освен това трябва да се помни, че мухълът често има \"корени\", които проникват отвъд границите на повредената повърхност и не се виждат с просто око.\n\r\n\"Затова преди употреба е по-добре да нарежете съмнителния плод. Ако забележите и най-малката промяна в цвета и текстурата на даден продукт, трябва да го изхвърлите\", допълва изследователката. \r\n(БТА)", "date": "2019.11.10", "title": "Защо не трябва да ядем частично развалени ябълки?"}
{"url": "https://www.dnes.bg/stranata/2019/11/10/14-godishnata-simona-blysnata-na-spirka-se-nujdae-ot-kryv.429135", "text": "14-годишната ученичка Симона Петрова, която пострада най-тежко при жестокия инцидент на спирка във Варна на 4 ноември, се нуждае от кръв за предстоящите операции, съобщава dariknews.bg.\n\r\nТова съобщиха приятели и близки на семейството, които публикуваха и призив в социалната мрежа. \n\r\nВ петък от МБАЛ \"Света Анна\" заявиха, че момичето е стабилизирано, но все още в тежко състояние и в изкуствена кома.\n\n\nСлед катастрофата, Симона бе настанена в реанимацията с тежка черепно-мозъчна травма, травма на гръдния кош и крайниците, заедно с 27-годишен мъж, който също пострада много тежко и първоначално беше с опасност за живота - с травма на главата и счупени крайници. Впоследствие беше стабилизиран и след подобрението му, преместен в отделението по ортопедия.\r\n \r\nДругото момиче, блъснато от 21-годишния шофьор, заспал зад волана след нощна смяна, също бе в ортопедията, а четвъртия пострадал - жена на 51 години, бе настанена в МБАЛ \"Света Марина\" с комоцио.\n                    \n                    \n                \n                \n                \n                \r\nПриятели на Симона започнаха от няколко дни да даряват кръв с призива към всички, който имат възможност да го направят, да се включат, тъй като битката за възстановяването на 14-годишното момиче ще е дълга и тежка.\r\n \r\nВсеки, който има възможност и желание да дари кръв, може да го направи в кръвния център, който се намира в двора на МБАЛ \"Света Анна\", като трябва да уточнят, че даряват кръв за Симона Петрова Костадинова. ", "date": "2019.11.10", "title": "14-годишната Симона, блъсната на спирка, се нуждае от кръв"}
{"url": "https://www.dnes.bg/health/2019/11/10/21-zdravoslovni-prichini-da-piete-voda-s-limon.429032", "text": "Тя има приятен вкус и ни помага да освежим дъха си. Водата с лимон – за някои това е любима напитка, без която не стартират деня си. Ако все още не сте я направили част от вашето ежедневие, споделяме 21 здравословни причини да го направите.\r\n\r\n                    \n                    \n                \n                \n                \n                ", "date": "2019.11.10", "title": "21 здравословни причини да пиете вода с лимон "}
{"url": "https://www.dnes.bg/notifikacii/2019/11/10/evropa-ne-moje-da-se-zashtitava-efektivno-bez-sasht.429136", "text": "Нито Германия, нито Европа могат да се защитават без САЩ, провеждането на външна политика и политика на сигурност без сътрудничество с Вашингтон би било безотговорно. Такова мнение изрази германският външен министър Хайко Маас в публикувана днес статия в електронната версия на сп. \"Шпигел\", цитирана от ТАСС.\n\r\n\"За Германия нещата са ясни: би било грешка, ако подкопаем НАТО. Без САЩ нито Германия, нито Европа са в състояние да се защитават ефективно\", смята министърът.\n\nПо думите му това неотдавна \"много ярко беше демонстрирано от нарушаването от Русия на Договора за ликвидиране на ракетите със среден и по-малък обсег\".\n                \n                \n                \r\n\"Провеждането на външна политика и политика на сигурност без Вашингтон би било безотговорно, разделянето на европейската и американската сигурност е опасно\", подчерта Маас. \"Още много години ще се нуждаем от НАТО. Алиансът символизира разпределяне на товара, международно сътрудничество и мултилатерализъм\", смята той. По думите на Маас силна и суверенна Европа е част от алианса и не трябва да се разглежда като заместител на НАТО.\n\r\nМаас също така се изказа отново за създаване на Европейски съвет за сигурност. \"Нуждаем се от такъв орган като място, където европейците да обединят усилията си в сферата на външната политика и политиката на сигурност\", смята той. \"Великобритания трябва да участва в това, дори и да напусне ЕС\", добави той.\n\r\nПо-рано тази седмица президентът на Франция Еманюел Макрон в интервю за сп. \"Икономист\" заяви, че в НАТО липсва координация между Вашингтон и европейските му съюзници и че алиансът се намира в състояние на \"мозъчна смърт\". Той отбеляза също, че Европа трябва да започне да мисли за себе си като за самостоятелна геополитическа сила, иначе тя \"няма да контролира съдбата си\". ", "date": "2019.11.10", "title": "Европа не може да се защитава ефективно без САЩ"}
{"url": "https://www.dnes.bg/snimka-na-denia/2019/11/10/vremeto-do-sriada-bez-promiana-slynce-malko-dyjd.429137", "text": "През нощта и в Източна България вятърът ще се ориентира от запад-северозапад. Облачността от запад ще се разкъсва, но все още на отделни места в източните и южните райони ще превали дъжд. Преобладаващите минимални температури ще бъдат между 6 и 11 градуса, на места в източните райони до 12-16 градуса.\n\r\nУтре над по-голямата част от страната ще преобладава слънчево време. По-значителна облачност ще има над Югоизточна България, където на отделни места ще превали краткотраен дъжд. Ще духа слаб до умерен вятър от югоизток. Максималните температури ще бъдат между 15 и 20 градуса.\n\r\nНад Черноморието ще преобладава слънчево време, с по-значителни увеличения на облачността над южното крайбрежие, където на места ще превали дъжд. Ще духа до умерен югоизточен вятър. Максималните температури ще бъдат 19-20 градуса. Температурата на морската вода ще бъде 18-19 градуса, на север от нос Калиакра - 13-14 градуса. \n                \n                \n                \r\nНад планините ще преобладава слънчево време. Ще духа до умерен вятър от юг-югоизток. Максималната температура на височина 1200 м ще бъде около 10 градуса, на 2000 м - около 4 градуса.\n\r\nВъв вторник облачността ще бъде разкъсана, в низините на Източна България - значителна ниска, а от запад ще се появи висока и средна. Вятърът ще е от югоизток, след обяд ще се усили. Преобладаващите максимални температури ще бъдат 17-22 градуса, по-ниски в крайните северозападни райони, а минималните ще бъдат 4-9 градуса, на югоизток до 12 градуса.\r\nВ сряда облачността ще се увеличи. На места в Западна и Южна България ще има превалявания от дъжд, по-съществени в Рило-Родопската област. Ще се повишат минималните температури, дневните в повечето райони ще са все още без особена промяна.", "date": "2019.11.10", "title": "Времето до сряда без промяна – слънце, малко дъжд"}
{"url": "https://www.dnes.bg/crime/2019/11/10/verijna-katastrofa-e-stanala-na-pytia-plovdiv-karlovo.429153", "text": "Верижна катастрофа с три автомобила затруднява движението на пътя Пловдив-Карлово, съобщиха от Областната дирекция на МВР.\r\nСигналът е получен към 16.30 ч. - че между с. Граф Игнатиево и Пловдив са се сблъскали Фолксваген, Ситроен и БМВ. По първоначални данни няма пострадали.\r\nВодачите да преминават с повишено внимание и съобразена скорост в участъка на ПТП, препоръчват от полицията.", "date": "2019.11.10", "title": "Верижна катастрофа е станала на пътя Пловдив-Карлово"}
{"url": "https://www.dnes.bg/index/2019/11/10/perli-v-kosite-hit-prez-tozi-sezon.429034", "text": "Перли в косите. Това е един от трендовете, характерен за стила през 2000 г., който ще бъде актуален през този сезон. Ако носите аксесоари за коса и обичате да ги сменяте, сега е времето да си купите нови. Магазините са пълни с най-различни ластици, фибички, шноли и диадеми с лъскавите топчета.\r\nДиадемите са многофункционален аксесоар за всяка жена. Той може да бъде стилен акцент във вашата визия, както и идеалното средство за промяна на прическата и същевременно за прибиране назад на непокорните кичури коса. А какво по-хубаво от по-обемна „плюшена“ диадема с перли, която да съчетаете с новата си рокля от същата материя.\r\nВъпреки че диадемите с възел и преплитане бяха най-модерни през 90-те, Блеър Уолдорф от „Gossip Girl“ върна славата им 10 години по-късно. Сега, ако разгледате дори обикновен магазин „За 1 лв.“, ще установите, че подобни диадеми, украсени от най-различни платове, са голям хит.\r\n                \n                \n                Най-търсени са диадемите с възел или без в цветовете бордо, пепел от рози и тъмносиньо. Всъщност, това са обикновени пластмасови диадеми, покрити с плат, който е украсен с асиметрични малки перлички. Те се продават на цени между 2,50 и 5 лв., зависи от качеството на продуктите, използвани за направата им. Могат да се носят както в ежедневието, така и за по-специални поводи.  \r\n", "date": "2019.11.10", "title": "Перли в косите - хит през този сезон"}
{"url": "https://www.dnes.bg/world/2019/11/10/hvanaha-22-ma-migranti-pri-opit-da-presekat-lamansha.429154", "text": "Британските власти заловиха 22-ма мигранти, опитали се да пресекат Ламанша на борда на малка лодка, предаде Франс прес, цитирайки британското вътрешно министерство.\r\nМигрантите, чиято националност не се съобщава, бяха открити вчера от британската гранична служба и отведени в Дувър, за да бъдат разпитани от служители на имиграционните служби.\r\nОт края на 2018 г. нарасна броят на опитите за нелегално прекосяване на Ламанша, въпреки опасността, свързана с натоварения морски трафик, силните течения и ниската температура на водата. В петък бяха задържани 20 души, опитващи се да преминат на борда на две малки лодки.  (БТА)\r\n ", "date": "2019.11.10", "title": "Хванаха 22-ма мигранти при опит да пресекат Ламанша"}
{"url": "https://www.dnes.bg/index/2019/11/10/da-karash-superkola-bez-knijka-v-angliia-moje.429155", "text": "Британската компания TrackDays предлага спортни коли под наем, като услугата е достъпна както в класическия си вид, така и като даване на автомобила под аренда за управляване на писта. Фирмата стартира нова програма, като позволява нейните коли да се карат и от хора без шофьорски книжка, стига да са навършили 17 години.\n\r\nУслугата обаче е достъпна само за каране на затворена писта, като в автомобила задължително трябва да има и инструктор от фирмата. В автопарка на компания има Aston Martin Vantage, Lamborghini Gallardo, Ferrari California или F430, Audi R8, Chevrolet Camaro, Lotus Exige 350S, Lotus Elise, Porsche Boxster или 911 Turbo, Jaguar F-Type R, BMW i8, Nissan GT-R и Subaru Impreza WRX STI.\n                \n                \n                \r\nНаемът на една кола струва 49 паунда на обиколка с дължина 4,8 км. Клиентът може да наеме 2 автомобила за 95 паунда, а най-скъпият пакет е за 10 автомобила и струва 409 паунда. Като бонус за клиентите на най-скъпата услуга получават няколко обиколки на пистата в качеството си на пътник в Lotus Elise, управляван от професионален пилот.\n\r\nЗащо обаче се прави всичко това? Идеята на TrackDays е да помогне на повече хора да вземат шофьорска книжка, след като властите във Великобритания затегнаха значително правилата за това. Оказва се, че за тази година успешно шофьорските курсове са завършени от едва от 45,8% от кандидатите.\r\n", "date": "2019.11.10", "title": "Да караш суперкола без книжка, в Англия - може"}
{"url": "https://www.dnes.bg/sofia/2019/11/10/kaloian-pargov-ochakva-interesen-mandat-v-sos.429156", "text": "Предстои много интересен мандат в Столичния общински съвет (СОС) предвид резултатите и разместванията, такъв не е имало в последните 10 години, каза лидерът на БСП – София Калоян Паргов,\r\n\"В предишния мандат комфортът на ГЕРБ беше от 30 общински съветници плюс шест души от \"Реформаторския блок“. В момента имат общо 27, т.е. спадът е от 9 съветника.\r\nПри нас има увеличение с 8, което разбира се можеше и повече. Признавам си. Винаги може по-добре. Имаме двама районни кмета“, каза Паргов пред Нова тв.\r\nСпоред него в БСП предстоят много интересни събития.\r\n\"Ако гледаме спрямо 2015 г., БСП има ръст – и за общински съвети, и за кметове. Разбира се София има своя съществен принос в този ръст. В момента основната ни задача, първата, която трябва да си поставим, е как да капитализираме тези резултати в още по-добри резултати в това, което ни предстои на национално равнище“, допълни лидерът на БСП – София.\r\n                    \n                    \n                \n                \n                \n                На въпрос може ли Паргов да постигне това, ръководейки партията на национално ниво, лидерът на БСП – София отговори: \"Мога да го постигна на градско равнище, ръководейки БСП. В момента имам други задачи“.\r\nСпоред Паргов предварителни договорки с \"Демократична България“ не може да има.\r\n\"Във вторник първият акт ще бъде дали ще бъде избран господин Герджиков, или няма да бъде избран и съответно ще видим колко гласове ще събере. Това ще бъде първият акт на разделение между управляващи и опозиция. Вторият акт ще бъде бюджетът, който ще определи окончателно управляващите и тези, които ще бъдат опозиция\", каза още той.", "date": "2019.11.10", "title": "Калоян Паргов очаква интересен мандат в СОС"}
{"url": "https://www.dnes.bg/football/2019/11/10/ludogorec-izlyga-vitosha-bistrica-v-poslednata-minuta.429157", "text": "Шампионът Лудогорец успя да спечели много трудно с 1:0 при гостуването си на последния в класирането на efbet Лига Витоша Бистрица.\r\n\r\nДимо Бакалов вкара победния гол за \"орлите\" в добавеното време на мача, който няма да се запомни с особени футболни достойнства.\r\n\r\nПрез всички 90 минути Лудогорец бе по-активният отбор и пробваше да преодолее вратаря Християн Василев с удари от всякаква позиция. Те обаче в повечето случаи бяха или много неточни, или много слаби.\r\n\r\nВ 48-мата минута и гредата помогна на Витоша след удар на Якуб Швиерчок, а до края на мача темпото на игра бе изключително.\r\n\r\nВсе пак в първата минута на продължението резервата Димо Бакалов с глава засече центриране отдясно и донесе победата на Лудогорец\r\n\r\nВ класирането Лудогорец води с 42 точки от 16 мача, на шест пред втория Локомотив Пловдив и на седем пред третия Левски. Витоша е на последното 16-о място с 4 точки.\r\nПодробности за срещата четете в Gol.bg", "date": "2019.11.10", "title": "Лудогорец излъга Витоша Бистрица в последната минута"}
{"url": "https://www.dnes.bg/index/2019/11/10/10-runda-kubrat-pulev-spuka-ot-boi-bukyr-no-ne-uspia-go-svali.429112", "text": "Кубрат Пулев победи категорично Райдъл Букър и вече е претендент номер 1 за световната титла на Международната федерация по бокс. Двубоят в галавечерта на \"Топ Ранк\" във Фресно, Калифорния, мина изцяло под диктовката на Пулев, но така и не се стигна до нокаут и срещата се изигра в 10-те рунда.\n\r\nТака той ще чака победителя от двубоя Антъни Джошуа и Анди Руис-младши.\n\r\nДвамата изиграха равностоен първи рунд, в който Букър започна по-активно, но след средата българинът започна да вкарва своя ляв прав. Превъзходството на Кобрата започна да личи във втория рунд, в който влизаха и десните прави, докато опонентът му разчиташе на удари в тялото.\n\r\nКубрат започна силно и третия рунд като вкара бързо няколко удара в главата на Букър, а американецът контрираше с леви крошета.\n                \n                \n                \r\nПулев бе по-активният, а на почивката лекарите започнаха да третират дясното око на Букър, което бе подуто.\n\r\nВ четвъртия рунд Букър изненда Кобрата с дясно кроше, но края на тази част българинът натика противника си до въжетата и му вкара силни крошета.\n\r\nВ петия рунд започна да личи изтощението на бившия затворник, който все повече бе притискан в ъгъла от мощните удари на Кубрат.\n\r\nВ шестия рунд сякаш Букър се пробуди и след като получи няколко крошета отвърна с два десни удара в целта. Българинът обаче отвърна подобаващо и в следващите три рнда принуди Букър да изпадне в глуха защита. Букър обаче доказа, че носи на бой и все не достигаше последният удар, който да го свали на пода.\n\r\nВ крайна сметка двубоят завърши с предвидените 10 рунда, в които Кобрата показа голямо превъзходство над опонента си и записа своята 28 победа от 29 мача на професионалния ринг. Резултатът бе повече от категоричен - съдиите присъдиха 99-91, 98-92 и 98-92.", "date": "2019.11.10", "title": "10 рунда: Кубрат Пулев спука от бой Букър, но не успя го свали"}
{"url": "https://www.dnes.bg/notifikacii/2019/11/10/kubrat-pulev-pred-11-000-ochakvam-boi-za-svetovnata-titla.429113", "text": "Букър не е слаб съперник, но контролирах целия мач. Уважение за моя противник, но бях доста по-добър от него. Сега очаквам да се бия за световната титла на IBF срещу победителя от битката Антъни Джошуа - Анди Руис младши\", заяви Кубрат Пулев веднага след своята победа във Фресно, Калифорния.\n\r\n\"Разбира се, че съм доволен. Победих съвсем заслужено. Следва задължителен мач за титлата за мен. Това вече бе уточнено. Ще покажа максимума от възможностите си и в следващата си битка. Уверен съм\", добави Кубрат.\r\n\r\nСрещу Букър българският боксьор записа своята 28 победа на професионалния ринг, 14 от които с нокаут. Мачът продължи предвидените 10 рунда, а американецът показа, че носи на бой и показа защо не е бил нокаутиран в своята кариера", "date": "2019.11.10", "title": "Кубрат Пулев пред 11 000: Очаквам бой за световната титла"}
{"url": "https://www.dnes.bg/obshtestvo/2019/11/10/30-godini-sled-10-noemvri-30-te-kultovi-frazi-na-prehoda.428901", "text": "\n\r\nНа днешния 10 ноември се навършват точно 30 години от началото на демократичните промени в България. \r\n\r\nПо този повод Dnes.bg събра за вас 30-те най-култови фрази на прехода, изречени от емблематични политици и ръководители на страната през това време.\r\nНякои от тях са казани в тежки моменти, макар днес да звучат комично. Други предизвикаха скандали, а трети са си откровени майтапи, изречени от устата на сериозни държавници. \r\n\r\n", "date": "2019.11.10", "title": "30 години след 10 ноември: 30-те култови фрази на прехода"}
{"url": "https://www.dnes.bg/stranata/2019/11/10/mikrobus-pregazi-velosipedist-na-am-hemus.429114", "text": "Велосипедист загина снощи на автомагистрала \"Хемус\", в района на пътен възел Слънчево.\r\n\r\n27-годишен водач на микробус \"Фолксваген\" е ударил колоездача, който неправомерно е карал по магистралата. След удара той е загинал на място.\r\n\r\nИзясняват се причините и обстоятелствата около инцидента, както и самоличността на загиналия. По случая е образувано досъдебно производство.", "date": "2019.11.10", "title": "Микробус прегази велосипедист на АМ \"Хемус\""}
{"url": "https://www.dnes.bg/snimka-na-denia/2019/11/10/vremeto-dnes-zaoblachavane-na-mesta-dyjd.429115", "text": "Днес ни очаква отново хубаво време, но облачността от запад ще продължи да се увеличава. На места в Западна и Централна България ще превали дъжд. \r\n\r\nМаксималните температури в по-голямата част от страната ще бъдат между 18° и 23°, а в северозападните райони и по високите полета на Западна България - между 13° и 17°. В София се очаква около 14°, сочи прогнозата на Националния институт по метеорология и хидрология.\r\n\r\nНад Черноморието облачността ще е променлива. Максималните температури на въздуха ще бъдат между 19 и 22 градуса, а на водата - 18°.\r\n\r\nНад планините ще е предимно облачно, с превалявания от дъжд, над 2400 м - от сняг. По-значителни ще са валежите в южните райони на Рило-Родопския масив. Ще духа до умерен, по високите и открити части силен югозападен вятър. Максимална температура на височина 1200 метра около 12°, на 2000 метра - около 4°.\r\n ", "date": "2019.11.10", "title": "Времето днес: Заоблачаване, на места дъжд"}
{"url": "https://www.dnes.bg/world/2019/11/10/rumyniia-glasuva-za-prezident-iohanis-favorit.429116", "text": "Румъния гласува днес на първи кръг за избор на президент през следващите пет години - една традиционно оспорвана надпревара, която този път бе засенчена от политическа криза, довела до встъпване в длъжност на правителство на малцинството само преди няколко дни, съобщава БТА.\n\r\nСоциологическите проучвания сочат, че настоящият десноцентристки президент Клаус Йоханис води с около 40 процента, следван от левия кандидат - 55-годишната Виорика Дънчила, която до миналия месец беше премиер на страната, с 15-22 процента.\n\r\nСоциалдемократическото правителство на Дънчила беше принудено да се оттегли след вот на недоверие в парламента миналия месец.\n\r\nЙоханис (60 г.) е бивш лидер на Национално-либералната партия, която в понеделник сформира правителство, оглавявано от премиера Лудовик Орбан.\n                    \n                    \n                \n                \n                \n                \r\nРумънците, живеещи в чужбина, могат да гласуват в продължение на три дни - в петък, събота и неделя, докато на територията на Румъния гласуването започва днес. Ако никой от кандидатите не събере над 50 процента, следващият кръг ще бъде на 24 ноември. Общо 14 души претендират за най-високия пост в държавата.\n\r\nВъпреки че няма изпълнителна роля, румънският президент има съществени правомощия при вземането на решения, включително по въпроси, свързани с националната сигурност и външната политика. Той също така може да отхвърля партийни номинации за премиер, както и правителствени предложения за назначения в съдебната система.\n\r\nДруги кандидати, които имат шанс да достигнат до втори кръг в надпреварата, са независимият Мирча Дякону, 69-годишен бивш актьор и директор на букурещки театър, и Дан Барна (44 г.), който оглавява третата по големина партия в страната - десноцентристкия Съюз за спасение на Румъния.\n\r\nОколо 18,2 милиона души имат право на глас, включително румънците, живеещи в чужбина.", "date": "2019.11.10", "title": "Румъния гласува за президент, Йоханис фаворит"}
{"url": "https://www.dnes.bg/notifikacii/2019/11/10/tyrsi-se-shofioryt-ubil-velosipedist-do-st-lokomotiv.429117", "text": "Продължава издирването и установяването на шофьора, блъснал и убил велосипедист на кръстовището при стадион \"Локомотив\" в столицата.\r\n\r\nТърсят се очевидци на трагичния инцидент.\n\n\nНа 21 октомври, около 8.20 часа, на бул.\"Рожен\", близо до кръстовището с ул.\"Петър Панайотов\", 42-годишният Константин Касабов, който е отивал на работа с колело, е бил блъснат от автомобил, припомня БТА. Шофьорът е избягал и е оставил пострадалия тежко ранен на пътя. \r\n\r\nВъпреки усилията на лекарите в \"Пирогов\", Константин почина от тежките травми и остави вдовица и две момиченца - сираци.\r\n\r\nОт СДВР апелираха хората, станали свидетели на инцидента или разполагащи с информация за водача или за автомобила, да подадат сигнал на тел.: 112, 02/982 0516 и 02/982 0069.", "date": "2019.11.10", "title": "Търси се шофьорът, убил велосипедист до ст. \"Локомотив\""}
{"url": "https://www.dnes.bg/kino/2019/11/10/monahiniata-da-se-otdadesh-na-boga-po-prinuda.427358", "text": "Мрачните тайни на католическата църква разнищва Гийом Никлу в \"Монахинята\" - екранизация по известния роман на френския философ Дени Дидро. Сюжетът се движи около Сюзан Симонен, която приема да стане монахиня, принудена от желанието на своите родители.\r\nЗатворена зад стените на манастира героинята се среща не само с упованието в Бог, но и с жестокостите на хората, населяващи божиите храмове, надянали маската на целомъдрието, но не спазващи повелите на Господ.\r\nВ мемоарите си Симонен описва грозни страсти, разгръща тъмната страна на хората, опитващи се да сочат пътя на останалите, но напълно пренебрегващи собствените си грежки. Скандалните разкрития датират от 1760 г., но тънат години в забрава, защото всяко посочване за съществуването им е строго наказвано.\r\n                    \n                    \n                \n                \n                \n                Книгата на Дидро скандализира времето си и дълго време е била отхвърляна и неприета от обществото. Все пак в киното тя е интерпретирана неведнъж. За първи път към нея посяга режисьорът Жак Ривет през 1966 г.\r\nНиклу снима своята версия на творбата през 2012 г. като ролите са поверени на Изабел Юпер, Полит Етиен, Луиз Бургоан, Мартина Гедек, Жил Коен и др.\r\nГледайте \"Монахинята\" на 10 ноември от 22.30 часа по телевизия .", "date": "2019.11.10", "title": "\"Монахинята\": Да се отдадеш на Бога  по принуда"}
{"url": "https://www.dnes.bg/world/2019/11/10/na-ostrova-vdigat-imigracionnata-kvota-za-rabotnici.429118", "text": "Британското правителство ще увеличи четири пъти годишната имиграционна квота за сезонни селскостопански работници до 10 000 от догодина, за да се справи с недостига на работна ръка в сектора след Brexit, съобщи в. \"Сънди телеграф\", цитиран от Ройтерс.\r\n\r\nСега Великобритания допуска всяка година 2500 души от страни извън Европейския съюз да работят временно в британски ферми - бройка, която според бранша е прекалено малка. Много други селскостопански работници идват от по-бедни части на ЕС и те засега не подлежат на квота.\r\n\r\n\"Нашата имиграционна система трябва да отразява нуждите на селскостопанския сектор. Разширяването и продължаването на схемата за сезонните работници ще бъде важна част от това\", каза аграрният министър Тереза Вилиърс за \"Сънди телеграф\". \r\n\r\nРазширяването ще бъде обявено официално в рамките на кампанията на Консервативната партия за парламентарните избори на 12 декември, уточнява вестникът. \r\n(БТА)", "date": "2019.11.10", "title": "На Острова вдигат имиграционната квота за работници "}
{"url": "https://www.dnes.bg/notifikacii/2019/11/10/dani-iliev-nokautira-poliak-za-minuta-v-london.429119", "text": "За по-малко от минута родната звезда в кикбокса Даниел Илиев победи своя опонент Грегош Марко. Двубоят бе главната битка на събитието Kickboxing Grand Prix 24.\r\n\r\nТя бе за пояса в категория до 82.5 кг и по регламент бе предвидена в 5 рунда. Арена на гладиаторските битки бе 3-хилядната зала \"Индиго 02\", където родният талант бе подкрепен от сериозно българско присъствие, съобщава .\r\n\r\nБългаринът започна срещата с безмилостни атаки, като и този път най-добро оръжие в арсенала му беше неговата дясна ръка. След няколко силни десни крошета Марко се стовари на земята. Той се възстанови преди края на отброяването на рефера и се изправи. \r\n\r\nИлиев тръгна още по-уверено в атака и при второто по-силно дясно кроше полякът отново се сгромоляса, а реферът прекрати двубоя.", "date": "2019.11.10", "title": "Дани Илиев нокаутира поляк за минута в Лондон"}
{"url": "https://www.dnes.bg/politika/2019/11/10/30-godini-prehod-vechen-li-e-toi.428920", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Много книги се издадоха, равносметки, документални филми, дискусии се направиха за 30 г. преход в България. Какво се случи тогава и как се разви България през всичките тези години?\n\n\n\r\n„Много е трудно да се направи оценка на всичките 30 години, най-малкото защото не е съвсем ясно и за науката вкл., дали всичко това означаваме като преход. Т.е., един открикт въпрос за науката е и въпросът за границите на прехода – вечен ли е той или някъде да се въведе по-прецизна дефиниция“, каза в предаването „Видимо и невидимо“ доц. Михаил Груев, председател на Държавна агенция „Архиви“.\n                    \n                    \n                \n                \n                \n                \r\nСпоред повечето изследователи, с приемането на България в ЕС през 2007 г., той е привършил. Но усещането в обществото е, че той продължава, добавя в разговора Михаил Груев. \r\n\"Това разминаване и липсата на яснота, какви са границите на прехода, говорят за различните хоризонти на очакване на различните групи от обществото, за това какво трябва да се случи, за да приключи този преход“. Доц. Михаил Груев уточнява, че от гледна точка на големите цели и задачи, които през 1989 г. „революцията“ си постави, тя ги постигна. „Това, към което ние се стремяхме – демокрация, плурализъм, свободно пазарно стопанство, всичко това все пак се случи. И приемането на България в ЕС ознаменува края на тази трансформация. За мен преходът е приключил - макар и сложно, типично по български – но, успешно“, категоричен е доц. Михаил Груев.\n\r\nЦялото интервю гледайте в предаването „Видимо и невидимо“, неделя, 17.30 часа, по !", "date": "2019.11.10", "title": "30 години преход! Вечен ли е той?"}
{"url": "https://www.dnes.bg/akoshtete-vqrvaite/2019/11/10/zad-koi-zodii-se-kriiat-nai-hubavite-jeni.429120", "text": "Красотата не е някаква константа и трудно може да бъде категоризирана. Все пак за всеки човек тя е различна. Но пък астролозите са се осмелили да определят от кои три зодии са най-красивите жени.\r\n\n\r\nВъпреки че става въпрос за физическа красота, Водолеите са привлекателни както външно, така и вътрешно. Изключителният им чар се основава и на факта, че те винаги държат на своята независимост, свобода и правят това, което искат. Те са енергични, интересни и не допускат да бъдат ограничавани. Тези качества ги изстрелват на челното място в класацията.\r\nДамите от тази зодия рядко са слаби. По-скоро имат такива съблазнителни форми, че мъжете с радост им прощават някой и друг излишен килограм отгоре. Те имат красива кожа, за която полагат много грижи. Мъжете често губят ума си по тях и са готови на всичко за да постигнат по-голяма близост. Но дамите Водолеи са много придирчиви, понякога арогантни и нямат скрупули да отблъснат всеки. Но както знаем - колкото по-недостъпна е красотата, толкова е по-желана.\n                    \n                    \n                \n                \n                \n                \r\nПод този знак са родени красавици като Дженифър Анистън, Амал Клуни, Парис Хилтън\r\n", "date": "2019.11.10", "title": "Зад кои зодии се \"крият\" най-хубавите жени?"}
{"url": "https://www.dnes.bg/politika/2019/11/10/radev-za-10-noemvri-poehme-po-nov-pyt-no-platihme-visoka-cena.429121", "text": "Преди 30 години България пое с ентусиазъм по нов път. Надеждата за по-добър живот обаче се сблъска с дълбоки обществено-икономически сътресения, за които българите платиха висока цена. Грабителската приватизация, пренаписването на историята, обезличаването на българската култура и традиции са част от явленията, които ни тласнаха към материална и духовна бедност. Това написа президентът Румен Радев в профила си във Facebook, по повод 10 ноември.\n\r\n\"Осъзнахме, че промяната е труден процес, а не еднократен акт. Резултатите от дългия път към демокрация и пазарна икономика все още будят повече тревога, отколкото успокоение. България направи своя важен геополитически избор, но не успя да изгради трайни основи за върховенство на закона, разделение на властите и свобода на словото. Затова и днес политическите констатации продължават да се разминават с реалността на мнозинството граждани. Бедността, безнаказаните корупция и престъпност и ниското качество на обществените услуги продължават да прогонват младите и отнемат от бъдещето ни\", се казва още в изказването на президента. \n                    \n                    \n                \n                \n                \n                \r\n\"През последните години израснаха поколения, които не се вълнуват от стари идеологеми. Нашите деца изискват да говорим за бъдещето. Да погледнем в утрешния ден с техните очи. Ако искаме България да се превърне в нормална европейска държава – с висок стандарт, качество на живот и сигурност, трябва да гарантираме необратимост на демократичните процеси, върховенство на закона, прозрачност и ефективност на институциите, изграждане на нова политическа култура и формиране на свободно и овластено гражданско общество\", посочи държавният глава. \n\r\n\"Реалната промяна, която да осмисли живота и да даде перспектива на всеки български гражданин, зависи от всички нас. Отстояването на демокрацията изисква ежедневна воля срещу всеки опит за подмяна. Изисква да отхвърлим апатията и отчуждението, които откъсват хората от собствената им държава и оставят малцина да решават на тъмно нейното бъдеще. Няма сила, която да устои на сплотения около каузата да възроди държавата си и да отстоява достойнството си български народ\", написа още Радев", "date": "2019.11.10", "title": "Радев за 10 ноември: Поехме по нов път, но платихме висока цена"}
{"url": "https://www.dnes.bg/zvezdi/2019/11/10/mitko-izhvyrli-bivshiia-policai-venci-ot-fermata.429122", "text": "Младият бизнесмен Митко Калайджиев изхвърли бившия полицай Венци след поредния дуел във \"Фермата\". Зрителите видяха оспорвана битка, но крайният резултат е категоричен - 9:1 за Митко, а петият двубой на арената дори не се състоя.\n\r\nНа Венци обаче му предстои по-голяма битка - да намери път към дъщеря си. Той призна, че не е в добри отношения с нея, но се надява да се оправят.\n\r\nВенци разказа пред bTV, че кариерата му е рухнала преди 15 години. Като служител на МВР бързо се развива в структурата, но животът му се обръща на 180 градуса. Скоро след като напуска системата, се развежда със съпругата си и губи родителите си.\n\r\n\"Не знам как се изправих, явно съм психически по-устойчив. Като всеки човек съм имал своите силни моменти в живота, имал съм години, в които съм бил добре финансово. След \"Фермата\" се чувствам адски добре\", сподели бившият полицай.\n                    \n                    \n                \n                \n                \n                \r\nВенцислав разказа за силната си връзка с друг от участниците във формата – Велислава.\n\r\n\"Аз съм човек огледало – както се отнасят с мен, така се отнасям с другите. Тя прояви човешка близост, чувство за хумор, споделяше си с мен и аз отговарях със същото\", посочи фермерът и добави, че в нея е виждал дъщеря си, въпреки че са различни характери.\r\n ", "date": "2019.11.10", "title": "Митко изхвърли бившия полицай Венци от \"Фермата\""}
{"url": "https://www.dnes.bg/world/2019/11/10/pinera-shte-promenia-konstituciiata-na-pinochet.429123", "text": "Чилийският президент Себастиан Пинера обяви вчера, че подготвя проект за промени в конституцията, приета по времето на диктатурата на Аугусто Пиночет (1973-90) - едно от исканията на демонстрантите, които протестират от три седмици срещу политиката на правителството, предаде Франс прес.\n\r\nСмятам, че конституционните промени са легитимни и ще ги обсъдим, затова ще подготвим проект за промяна на конституцията, заяви президентът в интервю за в. \"Ел Меркурио\". По думите му предвидените поправки включват по-добро дефиниране на правата на личността, прецизират задълженията на държавата и учредяват по-добри механизми за гражданско участие.\n\r\nНяколко дни след встъпването в длъжност на Пинера през март 2018 г. неговото правителство обяви, че няма да допусне обсъждането на законопроекта за модификация на конституцията, внесен в Конгреса от предшественичката му, социалистката Мишел Бачелет, който кодифицираше неприкосновеността на човешките права, правото на здравеопазване и образование и равното заплащане на труда на мъжете и жените.\n                    \n                    \n                \n                \n                \n                \r\nПрезидентът уточни, че новият проект ще бъде обсъден едновременно с този на Бачелет и че ще може да бъдат направени и други предложения. Протестите, които започнаха на 18 октомври заради повишаването на цените на метрото, впоследствие се насочиха срещу социалното неравенство в образованието, здравеопазването и пенсиите, но протестиращите също така искаха и учредително събрание за промяна на конституцията.\n\r\nСлед диктатурата основният закон е претърпял над 200 модификации в над 40 членове, напомни президентът. Промените трябва да бъдат подложени на дебати в Конгреса. Местни референдуми по темата ще бъдат организирани в началото на декември в повечето общини в страната.\r\n(БТА)", "date": "2019.11.10", "title": "Пинера ще променя конституцията на Пиночет"}
{"url": "https://www.dnes.bg/obshtestvo/2019/11/10/dimityr-ludjev-prehodyt-preminava-zadyljitelno-prez-dolinata-na-sylzite.428921", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Според експерти, има един кардинален проблем на прехода. Това е разминаването на трите взаимносвързани фази. Проф.Димитър Луджев, бивш вицепремиер и бивш военен министър, основател на Клуба за гласност и преустройство 1988 – 1989 г., обобщава в предаването „Видимо и невидимо“.\n\r\n„Първата фаза – политическата революция, която е свързана с конституирането на свободата и на институциите на парламевнтарната демокрация – може да завърши, както при нас стана, за година и половина. Тя е предпоставка за втората фаза – преходът към пазарна икономика – това е най-тежката и трудна фаза, тъй като става дума за фундаментална смяна на системата. Предвиждаше се този преход да се движи в рамките на 10-12 г. А третата фаза – изграждане на стабилно гражданско общество – между 25 и 60 г.“, прави анализ на прехода проф.Димитър Луджев,\n                    \n                    \n                \n                \n                \n                \r\nГолемият проблем в разминаването на времето поражда и големите политически проблеми, промяната в настроенията на хората.\r\n„Защото политическата революция и началото на икономическите реформи идват с обещания за светли бъднини и по-добър живот, но преходът преминава задължително през „Долината на сълзите“. Можеше повече, ако бяхме следвали либералния модел, либералните реформи, а ние ги прекъснахме“, коментира Димитър Луджев.\n\r\nЦялото интервю и още – гледайте в предаването „Видимо и невидимо“, неделя, 17.30 часа, по ", "date": "2019.11.10", "title": "Димитър Луджев: Преходът преминава задължително през „Долината на сълзите“!"}
{"url": "https://www.dnes.bg/index/2019/11/10/polezni-li-sa-ovesenite-iadki-po-vreme-na-dieta.429025", "text": "Овесените ядки са сред най-здравословните закуски за тези, които се опитват да отслабнат. Тази зърнена култура засища бързо и съдържа полезни вещества. И все пак – като всяка храна и тази може да има обратен ефект, ако не се консумира правилно.\r\n \r\nКато за начало, смесена неподходящо, тя може да повиши кръвната ви захар и в крайна сметка да навреди на талията ви. \r\n \r\nЕто и най-често допусканите грешки при консумация на овесени ядки/каша:\r\n\r\n\r\n \r\nСами по себе си ядките не са вкусни, затова се нуждаят от допълнителен подсладител без значение дали ги напоявате с мляко, вода или сок. \r\n \r\nВнимавайте колко захар (мед/кленов сироп) добавяте, за да не се окаже, че поемате калорийна бомба. \r\n\r\n\r\n \r\nМного пакети „мюсли“ съдържат овесени ядки със шоколад, сушени плодове, други ядки. Ако и вашият е такъв, трябва да поемате по-малко количество и да не слагате допълнителни подсладители.\r\n \r\n\r\n \r\n \r\nНа око слагате ½ или 1 чаша овесени ядки и смятате, че тъй като са здравословни, няма нужда да мерите. Не забравяйте че те са калорични и че поемат вода и в по-големи количества редовен прием може да утежнят на стомаха ви.\r\n \r\n\r\n \r\nАко вашите овесени ядки не съдържат екстри, а са напълно чисти, вероятно добавяте някакви съставки като топинг, сироп, плодове, шоколадови парченца. Внимавайте! Това са празни калории, захар, която само ще увеличи апетита ви и ще добави калории към дневното ви меню.\r\n \r\n\r\n ", "date": "2019.11.10", "title": "Полезни ли са овесените ядки по време на диета?"}
{"url": "https://www.dnes.bg/politika/2019/11/10/karakachanov-istinskata-demokraciia-nastypi-na-3-noemvri.429124", "text": "\"10 ноември не е началото на демокрацията. Демокрация възниква там, където има граждани, които излизат и отстояват интересите си\", заяви Александър Каракачанов пред bTV. Той е един от основателите на Клуба за гласност и преустройство, който бе сред първите дисидентски организации в Народна република България.\n\nПо думите му истинската демокрация е настъпила на 3 ноември с масовото излизане на хората на улицата и с виковете на хората \"Демокрация!\". На 10 ноември БКП просто е осъзнало, че ако не махне Тодор Живков, ще стане зле за тях.\r\n\r\nТой обори и тезата, че по време на комунизма държавата е била по-добре.\r\n\r\n\"Да, имаше осигурен минимум, но той не позволяваше на държавата да се развива икономически. Ние тъпчехме на едно място. В сравнение с другите държави вървяхме назад\", каза той.\r\n ", "date": "2019.11.10", "title": "Каракачанов: Истинската демокрация настъпи на 3 ноември"}
{"url": "https://www.dnes.bg/politika/2019/11/10/borisov-faliti-opashki-prazni-shtandove-tova-e-minalo.429126", "text": "Последните 30 години са най-хубавото нещо, което се е случило на страната ни в новата ни история, смята Бойко Борисов\n\r\nПремиерът Бойко Борисов също избра социалните мрежи, за да сподели своето виждане за датата 10 ноември, на която преди 30 години падна режима на Тодор Живков.\n\n\n\"Последните 30 години са най-хубавото нещо, което се е случило на страната ни в новата ни история. С много работа и усилия днес България е различна и тук се живее много по-добре, написа Борисов. - По време на Прехода преминахме през редица трудности - хиперинфлация, масови фалити на банки, пенсии и заплати по няколко долара, опашки пред магазините, празни щандове, блокиране на цялата държава, безнадеждност\".\n                    \n                    \n                \n                \n                \n                \r\nПо думите му днес това са спомени от миналото. България е член на НАТО и на ЕС, пътуваме свободно по света, БВП бележи ръст всяка година, а безработицата е на историческо рекордно ниско ниво.\n\r\nИзвървяхме дълъг път и днес България се развива, допълва премиерът. Най-важното днес е, че резултатите се постигат с работа и зависят от всеки един от нас, казва още той.\r\n ", "date": "2019.11.10", "title": "Борисов: Фалити, опашки, празни щандове - това е минало! "}
{"url": "https://www.dnes.bg/televizia/2019/11/10/padna-maskata-na-buhala-pod-neia-futbolen-shef.429125", "text": "Снощи падна поредната маска в шоуто \"Маскираният певец\", като снощи зрителите видяха всички оцелели дотук персонажи.\r\n\r\nСлед оспорван финал с Шапката, губещ се оказа Бухалът. Зад неговата маска се оказа футболния деятел и бивш шеф на БФС Валентин Михов. Последната песен, която той изпя на сцената \"Мурка\" на популярния руски изпълнител Владимир Висоцки.\r\n\r\n\"Искам искрено да благодаря на професионалния тим, който създаде това предаване и на неговия стратег Магърдич Халваджиян. Никога не съм пял, стараех се като ученик. Благодарение на музикалните корифеи на това предаване, направих нещо, което хората оцениха. От все сърце желая успех на оставащите маски. Има големи таланти сред тях. Да ви се похваля - пред вас стои единственият жив човек, който е минал цялата йерархия на футбола в Европа\", заяви на раздяла Михов.\r\n\r\nЗа победа в шоуто останаха да се борят Розата, Кукера, Пчелата, Гарвана, Шапката, Пилето и Принцесата.", "date": "2019.11.10", "title": "Падна маската на Бухала, под нея футболен шеф"}
{"url": "https://www.dnes.bg/notifikacii/2019/11/10/espn-razkri-honorarite-kobrata-vzel-250-000.429127", "text": "Спортната телевизия ESPN разкри хонорарите, които са взели Кубрат Пулев и Райдъл Букър за мача във Фресно, Калифорния.\r\n\r\nКобрата ще прибави към банковата си сметка четвърт милион долара, докато неговият съперник  с далеч по-скромен хонорар, пише bTV.\n\nРайдъл Букър ще вземе 30 000 долара за участието си в двубоя, който продължи 10 рунда.\r\n\r\nКубрат Пулев записа 28-ата си победа на професионалния ринг, 14 от които с нокаут. \r\n\r\nКобрата е официален претендент за световната титла в тежка категория на Международната боксова федерация (IBF).", "date": "2019.11.10", "title": "ESPN разкри хонорарите: Кобрата взел $250 000 "}
{"url": "https://www.dnes.bg/notifikacii/2019/11/10/zadyrjaha-66-godishen-za-bratoubiistvo-v-troian.429128", "text": "Полицията в Троян е арестувала 66-годишен мъж от града, заподозрян че е причинил смъртта на 71-годишния си брат, съобщиха от МВР - Ловеч. \r\n\r\nДвамата мъже са живели заедно в къща в града и са имали психични заболявания. 66-годишният е задържан с прокурорско постановление за срок до 72 часа.\r\n\r\nПо случая е образувано досъдебно производство и работата на полицейските служители продължава под ръководството на Окръжната прокуратура в Ловеч. ", "date": "2019.11.10", "title": "Задържаха 66-годишен за братоубийство в Троян"}
{"url": "https://www.dnes.bg/balkani/2019/11/10/zaev-rama-i-vuchich-syzdava-li-se-mini-shengen-na-balkanite.429129", "text": "Само месец след стартирането на инициативата за създаване на регион без граници пред свободното движение на стоки, хора, услуги и капитали между Македония, Сърбия и Албания, бяха постигнати първите конкретни стъпки в тази посока, пише скопското издание \"Република\", цитирано от \"Фокус\".\n\r\nЗоран Заев, заедно с албанския си колега Еди Рама и президента на Сърбия Александър Вучич, започнаха официалната работна част от втория ден на срещата за \"мини Шенген\" в Охрид.\n\r\nСпоред сръбската медия Tanjug, ключовият въпрос за всеки инвеститор е политическата и икономическата стабилност и няма по-добро послание за стабилността на региона от сътрудничеството на страните от Западните Балкани и създаването на единен пазар.\n                    \n                    \n                \n                \n                \n                \r\nСмята се, че свободата на движението ще има много ефекти и ще повиши конкурентоспособността на целия регион, който има потенциал от 12 милиона жители.\n\r\nБеше договорено да се въведе система, която да позволява пътуване между страните само с лична карта. Освен това лидерите се споразумяха за създаването на общо разрешително за работа. То ще позволява на хората да работят в трите държави без допълнителни процедури.\n\r\nПредвижда се също така да се консолидира и формира общ набор от документация, необходима за транзита на стоки в държавите-членки на инициативата, като възможно най-много от нея ще бъде в електронен вариант. Това ще бъде в съответствие със стратегията за цифрово развитие на страните. \n\r\nПредвижда се и взаимно признаване на професионалните квалификации в държавите-членки на инициативата и насърчаване на студентския обмен и стартиране на съвместни проекти за научни изследвания и развитие.\n\r\nПредвижда се и създаването на същински \"мини Шенген\", което означава, че чужденците, които идват в Белград, ще могат да пътуват до други държави-членки на инициативата без виза. Сърбия и Албания ще въведат възможността за безвизови пътувания до края на годината.", "date": "2019.11.10", "title": "Заев, Рама и Вучич – създава ли се \"мини Шенген\" на Балканите?"}
{"url": "https://www.dnes.bg/football/2019/11/10/nedovolni-fenove-na-botev-blokiraha-bulevard-v-plovdiv.429130", "text": "Стотици фенове на Ботев излязоха на мълчалив протест в Пловдив пред недостроения им клубен стадион.\r\n\r\nТе излязоха на улицата, след като преди дни стана ясно, че съоръжението няма скоро да бъде завършено, въпреки дадените преди 2 месеца обещания.\r\n\r\nТогава и премиерът Бойко Борисов дойде да открие подновяването на строежа на \"Колежа\".\r\n\r\nМалко след 11:30 ч. феновете спонтанно блокираха възловия булевард \"Източен\", предаде bTV.", "date": "2019.11.10", "title": "Недоволни фенове на Ботев блокираха булевард в Пловдив"}
{"url": "https://www.dnes.bg/notifikacii/2019/11/10/narygaha-45-godishen-v-kiustendil-pochina-v-bolnicata.429131", "text": "Спор между двама мъже завърши с убийство в Кюстендил. Кървавият инцидент станал около полунощ на ул. \"Пролет\" в кв. Герена, съобщава \"\". Скандалът прераснал във физическа саморазправа, а единият мъж пробол с нож опонента си - на 45 години.\r\n\r\nПодаден е сигнал на тел. 112 за намерен окървавен мъж в безпомощно състояние. \r\n\r\nТой бил закаран в Спешния център, но лекарите не успели да го спасят.\r\n\r\nПо случая са задържани баща, син и техен приятел. Тепърва ще с изяснява съпричастността на всеки един към убийството.", "date": "2019.11.10", "title": "Наръгаха 45-годишен в Кюстендил, почина в болницата"}
{"url": "https://www.dnes.bg/akoshtete-vqrvaite/2019/11/10/10-greshki-koito-dopuskame-v-obzavejdaneto-na-doma.429031", "text": "Може би мислите, че домът ви изглежда перфектно – всяка мебел е на точното си място, не сте прекалили с нищо и нищо не ви липсва. Може и да е така, а може и да не е. Представяме ви 10 детайла от обзавеждането, които според изтъкнати интериорни дизайнери, не са подходящи за обзавеждането и подреждането на дома ни. Вижте кои са те.\r\n\r\nСтените, отрупани с картини в стил галерия са чудесно решение за малки пространства, но според някои интериорни дизайнери не са толкова добра идея. Дизайнерът Брайън Стодард казва пред bestlife.com, че когато на една стена се поставят много предмети, то тя изглежда претрупана и задушена, затова препоръчва да се избягва подобна подредба.\r\n                    \n                    \n                \n                \n                \n                \r\nПрекаляването с предмети на изкуството навсякъде из дома ни, не е вариант, който интериорните дизайнери да препоръчват. Дори и да имате множество такива предмети, да ги цените и желаете да разположите в дома си, придържайте се към умереност. Увличането в тази посока може да бъде възприето от гостите, които посещават дома ви за излишна претенциозност, която задушава вашата обител и не ѝ дава възможност да „диша“.\r\n", "date": "2019.11.10", "title": "10 грешки, които допускаме в обзавеждането на дома "}
