{"url": "https://www.dnes.bg/obshtestvo/2018/04/15/za-istoricheskata-pamet-iskaniia-za-promiana-na-imeto-na-vryh-shipka.373652", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Променят името на връх Шипка. Инициативата за връщането на старото име на върха - Свети Никола, отново се възражда. Промяната обаче може да стане само с указ на президента. Досега е имало две подписки за връщане на историческото име на върха, но те са били неуспешни.\r\nПовод за искането за връщането на старото име дава книгата на историка проф. д-р Петко Петков, в която той документално изследва върховете Свети Никола и Шипка. Повече от година събирал исторически сведения. \r\nИмето на върха Свети Никола е сменяно два пъти. Досега са правени две подписки до президентите Първанов и Плевнелиев за връщане старото име, но неуспешни. В своето слово на 3 март президентът Румен Радев не нерече върха Шипка, а спомена Свети Никола.\r\r\n                    \r\n                    Хората в гр. Шипка все още помнят и наричат върха Свети Никола. Някои от тях са против смяната му. Проф. Петков счита обаче, че не бива да губим историческата памет за върха. \r\nОчаква се скоро да бъде направена поредната, трета, подписка за връщане на старото му име.", "date": "2018.04.15", "title": "За историческата памет: Искания за промяна на името на връх Шипка"}
{"url": "https://www.dnes.bg/stranata/2018/04/15/ne-e-tejko-systoianieto-na-ranenite-pri-ralito-v-shumen.373644", "text": "Сред пострадалите при планинското рали няма такива в тежко състояние и с опасност за живота. Това каза изпълнителният директор на МБАЛ-Шумен д-р Атанас Атанасов във връзка с пострадалите четирима мъже и две жени по време на ралито в Шумен, предаде \"Фокус\".\n\"Шест души са постъпили в Спешното отделение. Двама от тях са с фрактури на подбедрици. Има едно съмнение за фрактура на таз, но все още не е потвърдено. Има и фрактура на опашна кост. Двама, след като им бъдат разчетени изследванията, вероятно ще бъдат освободени\", обясни д-р Атанасов. \r\nТой добави, че всички пострадали са били сред публиката на състезанието.", "date": "2018.04.15", "title": "Не е тежко състоянието на ранените при ралито в Шумен"}
{"url": "https://www.dnes.bg/stranata/2018/04/15/selo-vishna-skyrbi-izprashtat-zaginaliia-v-avtobusa-krai-vakarel-iumer.373645", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Юмер Юмер от русенското село Вишна е един от загиналите пътници в автобуса на \"Юнион Ивкони\", който катастрофира на автомагистрала \"Тракия\". Родното му село е потънало в скръб.\n\n\n\n\r\nВ село Вишна се готвят за погребение. Едва късно вечерта на 13 април близките му разбрали, че 46-годишният мъж е бил в злополучния автобус. До последно са се надявали, че може да е ранен, но жив.\r\nЮмер работел във Франция като строител. Върнал се е след Нова година в родното си село, за да види жена си Зейнеб и сина и Хюсеин. Вчера сутринта е хванал автобуса от Айтос за София, тъй като е имал билет за Франция. \r\r\n                    \r\n                    Във Вишна очакват за погребението да се върнат брат му и дъщеря му Хаджер, както и двете му сестри, разказва пред  племенницата на Юмер.\r\nОт мюфтийството са поели разходите за транспортирането на тялото на Юмер от София до родното му село.", "date": "2018.04.15", "title": "Село Вишна скърби: Изпращат загиналия в автобуса край Вакарел Юмер"}
{"url": "https://www.dnes.bg/sofia/2018/04/15/dobra-novina-kyshtata-na-spirka-vishneva-veche-e-pochti-vyzstanovena.373646", "text": "Добра новина за столичани. Емблематичната къща на спирка \"Вишнева\" вече е почти възстановена, съобщи . \n\n\nСледите от пожара са изцяло заличени, покривът и стените са ремонтирани, остава да бъдат извършени някои довършителни работи вътре и по парапетите, намиращи се до перона.\r\nСпирката изгоря преди 10 месеца. Тогава основната версия за инцидента бе умишлен палеж. \r\nКъщата е изключително емблематична за София, тъй като е построена през 40-те години на миналия век. Била е ловна хижа на Цар Борис III. \r\nПреди да изгори беше склад, а скоро се очаква да стане културен център и музей. \r\nПроцедурите по възстановяването се забавиха, тъй като трябваше да бъде намерена фирма, която да притежава лиценз за ремонтиране на паметници на културата. \r\nПо неофициална информация ремонтът ѝ струва около 50 хил. лева.", "date": "2018.04.15", "title": "Добра новина! Къщата на спирка \"Вишнева\" вече е почти възстановена!"}
{"url": "https://www.dnes.bg/stranata/2018/04/15/zastreliaha-55-godishen-myj-v-iambolsko.373647", "text": "55-годишен мъж е застрелян в село Правдино, извършителят е задържан, съобщиха от ОДМВР–Ямбол, предаде \"Фокус\". \r\nСигналът е подаден на 14 април, малко след 19:30 часа на тел. 112. \r\nСъобщено е, че в село Правдино пред наследствен имот в безпомощно състояние е намерен 55-годишен мъж. На място е установено, че мъжът е починал от огнестрелна рана в областта на главата. \r\nЗадържан е 61-годишен мъж с инициали П.С., съпричастен към деянието. \r\nИззети са веществени доказателства, свързани с престъплението. \r\n61-годишният мъж е привлечен в качеството на обвиняем за извършено престъпление по чл. 116 от НК и с прокурорско постановление е задържан за срок до 72 часа. \r\nРаботата по случая продължава под надзора на Окръжна прокуратура–Ямбол.", "date": "2018.04.15", "title": "Застреляха 55-годишен мъж в Ямболско"}
{"url": "https://www.dnes.bg/mish-mash/2018/04/15/kakvo-doverie-da-glasuvate-na-vsiaka-zodiia-ii-chast.373546", "text": "Как разбирате дали бихте могли да се доверите на някого? Може би астрологията би могла да помогне в тази ситуация. \r\nДоверието е нещо, от което всеки човек се нуждае в отношенията си с останалите, независимо дали става дума за романтични отношения или за приятелство. Без доверие няма солидна основа или дълбочина. То не е нещо, което може да бъде купено или търгувано, него или го има или няма.\r\nИ е доста болезнено, когато човекът, на когото разчитате, предава доверието ви. \r\n, следва да се спрем и на останалите шест. \r\r\n                    \r\n                    \r\nВезните са жизнени и винаги търсят поредното приключение в живота, обичат компанията на хората и не искат да загубят връзките си. \r\nТе обаче са импулсивни, затова трябва да контролират емоциите и да не забравят да обмислят нещата, ако искат останалите да им се доверяват. \r\n\r\nТе защитават хората, които обичат, и не могат да понесат мисълта някой да ги наранява. \r\nОт друга страна, когато изпитват презрение, са изключително манипулативни и отмъстителни. Те трябва да помнят кое е правилно и кое е грешно, ако искат останалите да им се доверяват. \r\n\r\nСтрелците са оптимисти, което е добро качество, когато става дума за доверие. Те обаче често казват неща, които не могат да подкрепят и обосноват. \r\nТе дават празни обещания и се отричат от думата си, ако установят, че желанието им е по-голямо от възможностите. \r\nЗа останалите зодии четете на ", "date": "2018.04.15", "title": "Какво доверие да гласувате на всяка зодия? (II част)"}
{"url": "https://www.dnes.bg/obshtestvo/2018/04/15/systoianieto-na-postradalite-na-trakiia-ostava-syshtoto.373648", "text": "През днешния ден няма съществена промяна в състоянието на пациентите, които пострадаха при катастрофата до Вакарел, настанени в КАИЛ на УМБАЛ \"Св. Анна\"-София АД, съобщиха от лечебното заведение.\r\nПациентите са обезболени, стабилизирани и контактни. Най-тежко пострадалата жена е на апаратно дишане. \r\nВсе още не е отминала опасността за живота на пострадалите.", "date": "2018.04.15", "title": "Състоянието на пострадалите на \"Тракия\" остава същото"}
{"url": "https://www.dnes.bg/za-da-se-razbirame/2018/04/15/koi-sym-kakvo-iskam-i-kakvo-zaslujavam-da-izjiveia.373523", "text": "Неподходящият партньор – всеки поне веднъж в живота си допуска до себе си такава личност. В тези моменти си задаваме въпроса защо той или тя са част от нашия свят. Помислете добре. Оплаквате ли се много? Давате ли на хората възможност да се възползват от вас?\r\nКой съм, какво искам в любовта и какво заслужавам да изживея? Какво мога да дам от себе си в една връзка?\r\nИстината е съвсем проста. Често в любовен план привличаме хора, които се доближават до нашата личност или нагласа за живота към този момент. Вижте най-често срещаните типове личности. Може би ще се разпознаете в някои от тях и това ще ви даде отговор какъв партньор ще привлечете в интимен план.\r\n\r\r\n                    \r\n                    Този тип хора обичат да прекарват всяка свободна минута от времето си навън, по-често сред природата, забравяйки за динамиката на ежедневието.\r\nОбичат да планират вълнуващи пътувания, търсят предизвикателствата, живеят поемайки постоянно рискове в работата, докато се забавляват, любители са на екстремните спортове. Ако вие се разпознавате в този типаж, много е вероятно и в любовта по-често да привличате подобни партньори.\r\n\r\nОбичате ли да рисувате, пишете, четете книги, а може би вашата страст е кулинарията или хобито ви е свързано по някакъв начин с креативността? Личността, която можем да наречем артист, вижда света край себе си по различен начин, опитвайки се да създава красиви, нови неща, вдъхновени от нейните мисли и чувства.\r\n", "date": "2018.04.15", "title": "Кой съм, какво искам и какво заслужавам да изживея?"}
{"url": "https://www.dnes.bg/stranata/2018/04/15/bashta-na-10-deca-e-sred-zaginalite-ot-busa-na-trakiia.373649", "text": "Жена на 44 г. от катастрофиралия бус на АМ \"Тракия\" край ямболското село Воденичане, при който загинаха двама души, а 7 бяха ранени, е с опасност за живота и е настанена в неврохирургията на бургаската болница. В тежко състояние е и младо момче от с. Хаджидимитрово, за където са пътували пътниците след бране на лавандула в Бургаско. Всички били наемници на шофьора, който им плащал по 17 лв. на ден.\n\n\r\nЖената била приета първоначално в ямболската болница \"Свети Пантелеймон\", но заради тежкото си състояние се наложило да бъде преместена в Бургас още същата вечер. Султана К. е със счупени гръбначни и гръдни прешлени, получила и шийна трамва като от камшичен удар.\r\r\n                    \r\n                    \"Може да се каже, че е с опасност за живота. Първо я стабилизирахме и утре ще ѝ бъде направена операция\", заяви пред \"\" шефът на \"Неврохирургия\" в УМБЛ Бургас д-р Николай Недев. В противен случай имало опасност да остане траен инвалид.\r\nЖената е с най-сериозни травми от петимата ранени с микробуса, които бяха настанени в болниците в Ямбол и Сливен. Според запознати съпругът ѝ е сред загиналите при катастрофата. По непотвърдени данни те имали 10 деца.\r\nВ реанимация на ямболската болница от катастрофата е прието и 14-годишно момче с огромна рана на главата, която отключила гърчове и лекарите се борят за живота му. То пътувало с майка си, която също е ранена, но без опасност за живота.\r\nСпоред шефа на Спешното отделение д-р Валентин Вълчев останалите трима били в стабилно състояние, извън опасност за живота.\r\nМеждувременно се разбра, че шестата жертва на автобуса, катастрофирал край Вакарел, е от айтоското село Черноград. 50-годишната Фатмегюл Шериф е осмият пътник, качил се от Айтос за София във фаталния петък. Жената пътувала за летището, за да хване самолет за Франция и да гостува на дъщеря си.\r\nОт общината в Айтос поднесоха съболезнования на близките на загиналата и обещаха да подпомогнат семейството ѝ в трудния момент. Сред пътниците в автобуса имало и студент от Айтос, но той се отървал с по-леки травми на ръцете и бил опериран в София.", "date": "2018.04.15", "title": "Баща на 10 деца е сред загиналите от буса на \"Тракия\""}
{"url": "https://www.dnes.bg/world/2018/04/15/grafika-kyde-jiveiat-nai-bogatite-hora-v-sveta.373650", "text": "САЩ, Китай и Германия са най-предпочитаните страни за живот на едни от най-богатите хора в света. Това става ясно от доклад на консултантската компания за недвижима собственост Knight Frank, който анализира недвижимото имущество, местоположението и нагласите на хората с лично състояние за над 500 млн. долара, цитиран от howmuch.net.\r\nСъединените щати веднага изпъкват като най-предпочитана дестинация с 1830 души, избрали ги за свой дом. Това е почти четири пъти повече от тези в страната на второ място - Китай, с 490 души. Причината е, че при изготвянето на статистиката Хонконг (320 души) е вписан като отделно населено място, въпреки че от 1997 г. отново е под китайско управление. Но дори и заедно, броят на милионерите отново не е и на половина на този в САЩ. \r\r\n                    \r\n                    Третата позиция заема Германия с 430 души от най-богатия 0,001%, които са я предпочели за свой дом. Челната петица се допълва още от Япония (390 души) и Хонконг (320 души). Сред първите десет страни изпъква и присъствието на Швейцария, която заема седмото място с 250 милионери.\r\nОт графиката става ясно, че най-богатите са концентрирани основно на три континента – Северна Америка, Европа и Азия. Какво обаче прави тези места толкова гостоприемни?\r\nЕдно от възможните обяснения е, че всяка една страна с над 100 свръхбогати е демокрация с върховенство на закона. Като изключения са посочени само Китай, както и Русия заради критиките на наблюдатели при провеждането на последните президентски избори в страната през март. Природните ресурси също позволяват на страни като Саудитска Арабия и Обединените арабски емирства (ОАЕ) да влязат в списъка.\r\n\r\n\r\n", "date": "2018.04.15", "title": "Графика: Къде живеят най-богатите хора в света?"}
{"url": "https://www.dnes.bg/notifikacii/2018/04/15/ot-barselona-za-demokraciia-i-edinstvo-iskame-gi-u-doma.373651", "text": "\nТриста и петнайсет хиляди привърженици на независимост на Каталуния манифестираха днес в Барселона с настояване да бъдат освободени от предварителния арест видни сепаратистки лидери, предадоха Асошиейтед прес и БТА.\r\nДемонстрантите развяваха каталунски флагове, а на огромен транспарант пишеше: \"За права и свободи, за демокрация и единство, искаме ги у дома!\".\r\nДемонстрацията бе организирана от две движения за независимост - Националното каталунско събрание и Омниум, чиито председатели са сред деветимата сепаратистки лидери, които очакват в затвора съдебни процеси заради участие в неуспешния опит миналата година за отделяне на Каталуния от Испания.\rМестните подразделения на два испански профсъюза и още няколко граждански сдружения подкрепиха днешния протест въпреки възраженията на някои техни членове, които са против отделяне на областта. По данни на барселонската полиция демонстрантите днес са били 315 хиляди.\r\nСпоред социологически проучвания на каталунските регионални власти от февруари подкрепата за обявяване на независимост е спаднала до 40 на сто в сравнение с близо 49 процента през октомври 2017 г. Анкетата е обхванала 1200 човека при статистическа грешка плюс-минус 2,83 пункта, припомни АП.", "date": "2018.04.15", "title": "От Барселона: \"За демокрация и единство, искаме ги у дома!\""}
{"url": "https://www.dnes.bg/blizak-iztok/2018/04/15/situaciiata-v-siriia-udarite-niama-da-sprat.373634", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\n\r\n\"Удари в Сирия ще продължи да има, докато не се овладее военно ситуацията там. И аз затова, дано бъда опровергана, но не виждам политическо решение в обозримото бъдеще, прогнозира в предаването \"Брюксел 1\" по\r\nBulgaria ON AIR\r\nбившият ни посланик в САЩ Елена Поптодорова.\r\n\"Вече не виждам дипломатическо или политическо решение на кризата в Сирия. Такова вече е невъзможно. Мисля, че решението може да бъде само военно, само със сила, и тук вече въпросът е докъде ще стигнат Западните страни,\" заяви Поптодорова.\n\n\n\n\n\r\n                    \r\n                    \r\n\"Аз също мисля, че това, на което бяхме свидетели през нощта срещу събота е всъщност само първо действие, т.е. един епизод, след който ще следват и други епизоди,\" прогнозира в разговора с водещата Милена Милотинова журналистът-арабист Нина Спасова. \n\r\n\"Следейки информацията, виждам, че американски самолетоносач се придвижва към Средиземно море. Но затова ще е необходимо време. Някъде края на април-началото на май, той ще бъде там. Тоест можем да очакваме някакви по-дълготрайни действия - вероятно заедно с по-голяма, по-широка коалиция, на по-късен етапр\" смята Спасова. \n\r\n\"Наистина, търсенето на заместник на Башар Асад така и не се случва вече осем години. Но ми се струва, че тук в случая Русия вече като че ли е време да отговори, докога и защо се намесва до такава степен и се ангажира с една чужда война. И докога това ще бъде нейна първостепенна задача и кауза. Защото в Русия все повече коментари и критики се чуват и все повече се говори точно за това - защо и докога ще защитава така безрезервно един провален вече сирийски президент,\" заяви в студиото на \"Брюксел 1\" Нина Спасова.", "date": "2018.04.15", "title": "Ситуацията в Сирия: Ударите няма да спрат"}
{"url": "https://www.dnes.bg/notifikacii/2018/04/15/arestuvaha-bylgarin-v-italiia-kloniral-krediti-karti.373635", "text": "39-годишен българин беше арестуван до Флоренция за клониране на кредитни и дебитни карти, съобщиха италианските медии.\n\r\nТова станало в един от най-луксозните аутлети за висша мода в Италия – The Mall, до Флоренция. Открай време той е известен като притегателен център за пристрастените по най-скъпите марки.\n\r\nБългаринът пристигнал от родината си на 13 април и трябвало да отпътува за нея на 18 април. Цялото му \"турне\" във Флоренция, включващо и разноските за хотела му, били платени от непознат мъж от чужбина.\n\r\nБългаринът бил открит при случайна контролна проверка на италианските карабинери от Филине Валдарно, до Флоренция. Те видели поставената на банкомат за теглене на пари електронна апаратура за копиране на кодове на карти. Тя била инсталирана в едно от помещенията на аутлета.\r\nБългаринът бил хванат със завито във вестник устройство за копиране на магнитни кодове, както и микротелекамера. Той носел у себе си и пет клонирани кредитни карти, готови да бъдат използвани за теглене на пари. След като била претърсена хотелската стaя, в която отседнал, били намерени и други скимър устройства, както и компютър, използван за клониране на картите.\r\n ", "date": "2018.04.15", "title": "Арестуваха българин в Италия, клонирал кредити карти"}
{"url": "https://www.dnes.bg/mish-mash/2018/04/15/sharo-kaji-si-porodata-app-razpoznava-porodi-na-kuchetata.373636", "text": "Нова апликация за миг разпознава породата на кучето, ако й бъде представена снимка на домашния любимец, пише в. \"Метро\".\r\nПриложението е достъпно в Google Lens и е прибавено в раздела Photo app. Използвайки снимки от вашата фото библиотека, Dog Breed Auto Identify Photoразпознава визуално всички породи и дава подробна информация за тях, пише БТА. \r\nНа практика новият софтуер е нещо като Шазам, но за кучета. Споменатото приложение си спечели голяма популярност сред потребителите със способността си да разпознава песни.\r\nКак работи новото приложение на Google за домашни любимци? Първо отваряме Google Photos. Избираме снимка. Кликваме върху иконката за лупа в дъното на дисплея, при което се появяват нужните ни данни за показания Шаро. ", "date": "2018.04.15", "title": "Шаро, кажи си... породата! App разпознава породи на кучетата"}
{"url": "https://www.dnes.bg/blizak-iztok/2018/04/15/asad-bez-strah-ot-nato-pohvalil-ruskite-oryjiia.373638", "text": "Членове на руския парламент хвърлиха светлина върху срещата, която проведоха с президента на Сирия Башар Асад след ракетната атака на САЩ, Великобритания и Франция, отбелязва Sputnik.\n\r\nСпоред руските депутати сирийският президент е похвалил съветските системи за отбрана, които са помогнали на военните на Дамаск да унищожат 71 от над стоте изстреляни ракети, съобщи \"Фокус\" Източниците на медията твърдят, че в рамките на срещата Асад е заклеймил действията на Запада като \"агресия\".\n\n\n\n\n\r\nДепутатът от Държавна Дума Сергей Железняк подчерта, че Дамаск е похвалил съветските оръжия, доставени на Сирия през 70-те години на миналия век, които бяха използвани за отблъскване на ракетната атака на трите западни държави.\r\n                    \r\n                    \r\n\"Според гледната точка на президента [Асад] тази атака е агресия и ние споделяме тази позиция. Той високо оцени руските оръжия, които показаха надмощие над агресорите\", разкри Железняк.\n\r\n\"От 90-те години на миналия век насам сме свидетели на американски филми, в които се твърди, че руското оръжие е назад. А сега виждаме, чие наистина е назад\", са думите на Асад, предадени от руски депутат.\n\r\nДруг народен представител – Дмитрий Саблин, цитира сирийския президент, който е уверил, че \"тъй като сирийската въздушна защита е доказала своята ефективност, гражданите на Сирийската арабската република вече не се страхуват от НАТО\".", "date": "2018.04.15", "title": "Асад без страх от НАТО: Похвалил руските оръжия"}
{"url": "https://www.dnes.bg/za-da-se-razbirame/2018/04/15/kaktusi-schupeni-predmeti-6-neshta-koito-nosiat-neshtastie.373520", "text": "Как се чувствате у дома? Има ли нещо, което ви кара да се усещате напрегнати, необичайно тъжни, потиснати? Знаете ли, че играчките от вашето детство, старите мебели, всъщност привличат нещастието в дома?\r\nЕто защо е много важно с какво се заобикаляте. Дали то ви кара да се чувствате щастливи, дали предизвиква приятни спомени. Щастието често се крие в малките детайли. Във фигурките на животни, които носят късмет, като слончета, делфинчета, кучета и т. н.\r\nВ следващите редове споделяме 6 неща, от които домът ви не се нуждае, защото носят нещастие.\r\n\r\nПочистете шкафовете от ненужните хартии. Старите поздравителни картички, писма, списания, вестници, ненужни документи са точно като счупените предмети в дома.\r\r\n                    \r\n                    Представляват стари спомени, от които хората не се осмеляват да се освободят. \r\nГолемите купчини хартия могат да предизвикат безпокойство, стрес, негативни емоции. Започнете начисто и поканете щастието в дома си.\r\n\r\nОбичате цветя, свежи букети, те са част от интериора на дома ви? Това е чудесно, но какви цветя отглеждате и колко често сменяте вазите с вече увехналите? Цветята носят щастие в дома, ако са свежи, в противен случай ще привлекат негативната енергия към вас. Бъдете и с повишено внимание към отглеждането на кактуси. За тях се смята, че нарушават хармонията и предизвикват кавгите в дома. \r\n", "date": "2018.04.15", "title": "Кактуси, счупени предмети... 6 неща, които носят нещастие "}
{"url": "https://www.dnes.bg/stranata/2018/04/15/sledpraznichno-kartofi-poevtiniavat-domati-poskypvat.373632", "text": "Индексът на тържищните цени /ИТЦ/, който отразява цените на хранителните стоки на едро, остана тази седмица на ниво 1,533 пункта, след като преди Великден скочи с 3,37 процента за една седмица, сочат данните на Държавната комисия по стоковите борси и тържищата /ДКСБТ/, цитирани от БТА.\n\r\nБазовото ниво на ИТЦ - 1,000 е от 2005 година. Нивото на ИТЦ обикновено се повишава всяка година около Коледа и Великден, но от май 2013 година не е бил на толкова високо равнище - тогава ИТЦ достига 1,563 пункта.\n\r\nДоматите поскъпнаха тази седмица с 0,9 на сто и се продават по 2,20 лева за килограм. Краставиците от внос поскъпват с 1,1 на сто до 2,65 лева средно за килограм. Картофите поевтиняват с 1,7 на сто и се търгуват по 0,57 лева за килограм на едро. Цената на морковите пада с 4,6 на сто до 0,83 лева за килограм, а зелето се търгува по 0,60 лв./кг на едро. Зелената салата поскъпва с 12,9 на сто до 0,70 лева за брой.\r\n                    \r\n                    \r\nЯбълките поевтиняват с 0,8 на сто и се продават по 1,28 лв./кг. Цената на лимоните се понижи с 9,4 процента, до 1,92 лева.\n\r\nКравето сирене поскъпва с 0,7 на сто, до 6,07 лв./кг; кашкавалът, тип \"Витоша\" се търгува по 10,23 лв./кг, а олиото поевтинява с 1,0 на сто до 1,93 лева за литър. Каймата поскъпва с 0,6 на сто и се търгува по 4,79 лева за килограм.\n\r\nПакетче краве масло от 125 грама се търгува за 2,20 лева. Пилешкото замразено месо поскъпва с 2,6 на сто и се продава по 4,00 лева за килограм на едро. Захарта се търгува по 1,15 лв./кг, а брашното, тип \"500\" поевтинява с една стотинка до 0,79 лева. Яйцата се продават по 0,23 лева за брой на едро в края на седмицата.", "date": "2018.04.15", "title": "Следпразнично: Картофи поевтиняват, домати поскъпват"}
{"url": "https://www.dnes.bg/politika/2018/04/15/udarite-v-siriia-bez-posledici-za-vryzkite-ni-s-moskva.373627", "text": "Въздушните удари в Сирия няма да повлияят на дипломатическите отношения София – Москва, но България е част от Европейския съюз и НАТО, част е от международната общност и няма как да приветстваме и да сме доволни от използването на химическо оръжие, заяви министърът на външните работи Екатерина Захариева.\n\r\nТя изрази надежда, че ситуацията ще се върне към международното право и дипломацията.\n\r\n\"Ескалацията между Москва и Вашингтон е налице. Тя ескалира постоянно\", допълни Захариева пред bTV.\n\r\nНа въпрос дали страната ни е напълно убедена, че режимът на сирийския президент Башар Асад е отговорен за химическата атака в Дума Захариева коментира, че има много основателни съмнения за това.\n\n\r\n                    \r\n                    \r\n\"От шестте доказани пъти, в които е използвано химическо оръжие в Сирия, за четири беше доказано със сигурност, че оръжието е използвано от Асад”, допълни Захариева.\n\r\nСпоред външния министър не е вероятно България да бъде потърсена, за да стане част от по-широка коалиция срещу правителството на Башар Асад. \"Това, към което се стреми цялата общност, е да се премине към изпълнение на резолюцията на ООН”, каза Захариева.\n\r\nСпоред нея въздушните атаки в Сирия няма как да саботират разследването на ОЗХО дали в Дума наистина е използвано химическо оръжие. \"Международното право беше грубо нарушено с извършването на поредната химическа атака в Сирия. Разбира се, не е идеалната ситуация, тъй като няма решение на Съвета за сигурност на ООН за извършване на тези въздушни удари”, допълни външният ни министър.\n\r\nСпоред Захариева ударите в Сирия по никакъв начин няма да доведат до нова бежанска вълна.\n\r\nПосланикът на Франция у нас Ерик Льобедел заяви, че страната му е разсекретила доклад, изготвен от спецслужбите, за който се твърди, че доказва използването на химически оръжия от режима на Башар Асад в Сирия. Документът е публикуван на страниците на френското министерство на отбраната, както и на външните работи.\n\r\n\"Това е консолидиран доклад, който изразява мнението на френските разузнавателни служби. Вътре има и политически и военни становища”, поясни Льобебел.\"В доклада има много улики, които съвпадат и ни отвеждат към заключението, че няма никакво съмнение, че именно режимът на Асад е извършил химическата атака срещу град Дума”, допълни още френският посланик.\n\r\nТой определи въздушните удари на САЩ, Великобритания и Франция като \"необходими, целенасочени и напълно законни”.\n\r\n\"Нашата цел беше да избегнем всеки риск от ескалация. Понякога в коментарите има тенденцията да се преувеличават нещата – ние не сме в ситуация на Трета световна война или поемане на някакви рискове”, категоричен е Льобебел.\n\r\nНа въпрос дали въздушните удари \"са си свършили работата”, посланикът коментира, че това зависи единствено от сирийския режим и неговите съюзници.\n\r\n\"От една страна, ударите вчера бяха достатъчно мощни и целенасочени, за да унищожат една голяма част от това, което оставаше като химически запаси на режима. От друга страна, тази проява, тази заявка на воля, на решителност от страна на САЩ, Великобритания и Франция ще окаже влияние на сирийския режим и особено върху Русия”, допълни Льобебел.", "date": "2018.04.15", "title": "Ударите в Сирия без последици за връзките ни с Москва"}
{"url": "https://www.dnes.bg/health/2018/04/15/4-polzi-ot-iabylkoviia-pektin.373509", "text": "Пектинът е полизахрид, поддържат структурата на клетъчната стена при растенията. Най-високи количества пектин се откриват в недървесинните части на растенията и най-вече в плодовете им. Съдържанието на пектин е различнo в клетъчните стени на различните растителни видове, като ябълките са сред плодовете с най-високо такова. Това е причина фармацевтичната индустрия и производителите на хранителни добавки да извличат пектин именно от ябълки и да го предлагат в концентрирана форма. \r\nЯбълковият пектин се извлича в периода преди зреенето на плода, когато е с най-стабилна структура. При зреенето на ябълките той постепенно се хидролизира и съдържанието му намалява.\r\n \r\nИзчислено е, че при консумация на 500 г растителна храна си набавяме едва 5 г чист пектин. Макар да няма особена хранителна стойност пектинът има много полезно действие за организма.\r\n \r\nКато полизахарид, ябълковият пектин е отличен източник на разтворими фибри. Те преминават по протежението на тънките черва, без да претърпят особени структурни промени. Това е много полезна особеност, позволяваща им да формират непромокаема обвивка около храната и да забавят усвояването й\r\n \r\n", "date": "2018.04.15", "title": "4 ползи от ябълковия пектин"}
{"url": "https://www.dnes.bg/balkani/2018/04/15/balkanite-korupciia-prestypnost-no-shampionyt-albaniia.373628", "text": "Организираната престъпност и корупцията остават синоним за всяка държава от Западните Балкани. Това се казва в документ на Брюксел, който ще бъде публикуван на 17 април в Страсбург, отбелязва скопското електронно издание \"Локално\", като се позовава на Радио \"Свободна Европа\", чиято редакция разполага с копие от текста.\n\r\nСледващата седмица Европейската комисия ще обяви Пакет за разширяване, който оценява ситуацията в страните, които искат да се присъединят към 28-членния блок. В документа се подчертава, че проблемни точки в страните от региона остават онези, свързани с върховенството на закона, предаде \"Фокус\".\n\r\nПубличната администрация в страните в региона остава слаба и напредъкът в областта на свободата на изразяване е малък или никакъв. В текста за пореден път се подчертава, че двустранните спорове остават основни пречки в процеса на евроинтеграция, и в предходния период не е постигнато нито един резултат в решаването открити въпроси между съседните държави.\r\n                    \r\n                    \r\nТазгодишният \"шампион\" ще бъде Албания, която ще получи препоръка за започване на преговори за присъединяване, а според Радио \"Свободна Европа\" Македония ще получи същата препоръка.\n\r\nЗа Черна гора се казва, че е постигнала много на хартия, но нищо на практика, а за Босна и Херцеговина – че отново забавя процеса на реформи.\n\r\nПътят на Сърбия към ЕС продължава да бъде обвързан от преговорите за нормализиране на отношенията с Косово.\n\r\nВъв връзка с Македония, в проекта доклада се изтъква, че за по-нататъшен напредък на държавата решаващи фактори са запазване и задълбочаване на инерцията в процеса на спешните приоритети за реформи. ЕК изразява готовност да подкрепи този процес в областта на съдебната власт, основните права и свободи, и сигурността на държавата.\n\r\nПозовавайки се на мерките, предприети в областта на миграцията, в документа се заключава, че помощта на Брюксел за региона е довела до отслабване на миграционни вълни. В тази връзка се признава ролята на Сърбия и Македония, които в документа са определени като \"доверени партньори\" в тази област. Но ЕК смята, че има място за безпокойство, когато става дума за трафик на хора и мигранти.\r\n ", "date": "2018.04.15", "title": "Балканите: Корупция, престъпност... Но шампионът – Албания!"}
{"url": "https://www.dnes.bg/akoshtete-vqrvaite/2018/04/15/163-22-razlika-britanec-si-kupi-kola-biletyt-za-vlak-bil-po-skyp.373629", "text": "За да пропътува разстояние от 160 км. жител на Великобритания е трябва да плати на железопътната компанията 218 паунда само в едната посока по маршрута Лондон - Бристол. Той  обаче е открил доста любопитен начин как пътуването в обратна посока да му излезе по-евтино, съобщават английските медии.\n\r\nПреда да тръгне обратно, Том Чърч намерил в сайт за автомобили втора употреба произведена през 1997 г. Honda Civic. Всички разходи по закупуването на машината, включително и застраховката му излезли 206 паунда - колата струва 80 паунда, пътните такси са 81,38 паунда, застраховката – 20,43 паунда, а бензинът – 25 паунда.\n\r\nПо този начин младият човек не само е спестил пари, но и време. А и автомобилът си остава негова собственост, така при евентуална негова препроджаба, британецът ще икономиса още пари.\r\n                    \r\n                    \r\nТом умишлено е направил историята си обществено достояние, за да привлече внимание към високите цени на билетите за железопътен транспорт на Острова.\n\r\n", "date": "2018.04.15", "title": "£22 разлика: Британец си купи кола, билетът за влак бил по-скъп"}
{"url": "https://www.dnes.bg/stranata/2018/04/15/piiana-i-nadrusana-shofiorka-pomete-10-koli-v-plovdiv.373633", "text": "Задържана е 21-годишна жена, ударила 10 автомобила при шофиране след употреба на алкохол и наркотици. Инцидентът е станал на паркинг в Пловдив. Това съобщи за \"Фокус\" говорителят на ОДМВР- Пловдив. \r\nСигналът е подаден тази сутрин около 6.20 часа в 1 РУ в Пловдив. Инцидентът е станал на паркинга на жилищен комплекс \"Оазис-4\" в Пловдив. \r\nЖената е предизвикала верижното ПТП, шофирайки джип под влиянието на алкохол и наркотици. \r\nКрай ударения джип по обед се появи млад мъж, който твърдеше, че съпругата му у шофирала, съобщи bTV. \r\nУвреждания има и по нейния автомобил. Дрегерът отчел над 1.3 промила алкохол. Установено е, че жената е шофирала и след употреба на марихуана. \r\nТя е задържана за 24 часа.", "date": "2018.04.15", "title": "Пияна и надрусана шофьорка помете 10 коли в Пловдив"}
{"url": "https://www.dnes.bg/notifikacii/2018/04/15/i-berlin-na-protest-nedostigat-jilishta-v-stolicata.373639", "text": "\n\r\nОколо 13 000 берлинчани участваха в шествие и демонстративно разпънаха палатки, за да призоват властите да се справят с недостига на жилища в германската столица, предаде ДПА.\n\r\nПротестиращите преминаха от \"Потсдамер плац\" до жилищния район Кройцберг. Акцията мина под надслова \"Съпротива - заедно срещу принудителните изгонвания и ненормалната ситуация с наемите\", пише БТА.\n\r\nДемонстрацията беше най-големият протест в Берлин от години заради ситуацията с жилищата. В подобните прояви през 2016 и 2017 г. се включваха само по неколкостотин души.\n\r\nТърсенето на недвижими имоти в Германия е огромно. В много градове, където богати клиенти от цял свят изкупуват жилища, имотният пазар е силно ограничен.\r\nОсвен това Берлин става все по-популярен сред туристите и властите въведоха по-строги правила за интернет компаниите, които предлагат имоти под наем като Еър Би Ен Би.\r\nМного от берлинските протестиращи искат по-драстични промени в политиката в тази област, включително да бъдат спрени всички продажби на апартаменти. Други настояват за определяни на лимити, до които могат да бъдат увеличавани наемите от наемодателите.\n\r\nКметът Михаел Мюлер от Германската социалдемократическа партия подкрепи акцията, но заяви, че градските власти са направили вече всичко възможно. \"Берлин изчерпа всички съществуващи правни възможности. Сега трябва да се намесят федералните власти\", каза той.\n\r\nКонсерваторите от Християндемократическия съюз в областния парламент в Берлин отстояват мнението, че причината за проблема е прекалено малкият брой издавани разрешения за ново строителство.\n\r\nПрез 2016 г. в приютите за бездомни в Берлин са живеели около 30 000 души, два пъти повече в сравнение с година по-рано. При окончателните данни за 2017 г. се очаква те да са 50 000 и повече, заяви регионалният министър на труда и социалната политика на провинция Берлин Александър Фишер.", "date": "2018.04.15", "title": "И Берлин на протест – недостигат жилища в столицата"}
{"url": "https://www.dnes.bg/health/2018/04/15/diabet-koi-hrani-sa-nai-poleznite.373512", "text": "Да се намери най-добрата храна за страдащите от диабет не е никак лесно. Основна цел е да се контролират нивата на кръвната захар, както и да се прави превенция на усложненията на диабета, включително сърдечни заболявания. \r\nВключете в менюто си тлъста риба – една от най-здравословните храни на планетата. Сьомга, сардини, херинга, аншоа, скумрия са богат източник на омега 3 мастни киселини, които оказват благоприятен ефект върху дейността на сърцето. Особено подходяща храна за диабетици, предразположени към сърдечни болести, включително инфаркт.\r\nРедовната консумация на тлъсти риби намалява нивата на холестерол и триглицериди. Рибата също е източник на протеини.\r\r\n                    \r\n                    . Те са много хранителни и носят малко калории. Съдържат минимално количество усвояеми въглехидрати, което не повишава нивата на кръвната захар. Те са богат източник на витамини, антиоксиданти, лутеин и зеаксантин. Така предпазват очите от възникване на макуларна дегенерация и катаракта – често срещани усложнения при диабетиците. Проучвания сочат, че редовното консумиране на листни зеленчуци намалява нивата на медиаторите на възпалението и понижава нивото на кръвната захар при диабет тип 2.\r\nНе забравяйте . Тя е вкусна подправка и богат източник на антиоксиданти. Няколко контролирани клинични проучвания показват, че канелата контролира нивата на кръвна захар и повишава инсулиновата чувствителност. Други изследвания сочат, че канелата понижава нивата на триглицеридите. И все пак не приемайте повече от 1 ч.л. канела дневно. Високите дози могат да ви навредят.\r\n\r\n ", "date": "2018.04.15", "title": "Диабет: Кои храни са най-полезните?"}
{"url": "https://www.dnes.bg/obshtestvo/2018/04/15/jeliaz-izvyn-aresta-zashto-az-kato-slujitel-ot-nai-nisko-nivo-biah-zadyrjan.373637", "text": "Желяз Андреев има надежда, че казусът му може да бъде решен по дипломатически път. Младежът беше задържан след искане от САЩ, които обвиняват мъжа, заедно с още четирима българи, в търговия със Сирия, докато върху страната е наложено ембарго. \n\r\nПротестите с настояване страната ни да не изпълни искането за екстрадирането му ще продължат, защото все още нищо не е ясно, разказаха Желяз Андреев и приятелят му Димитър Мурджев. Двамата са завършили културология в СУ. \n\r\nАндреев попадна в черен списък на САЩ с хора, нарушили ембаргото им със Сирия и американското правителство поиска страната ни да го екстрадира. Желяз е с мярка за неотклонение \"Подписка\".\r\n \r\n\"Един от въпросите, на които още не мога да си отговоря е защо аз като служителя от най-ниско ниво бях задържан. Разбирам, че това са процедури, които МВР трябваше да следва, както и прокуратурата, но има много въпроси, на които не мога да си отговоря\", казва Андреев пред \"Дарик\"\r\n                    \r\n                    \r\nПо отношение на собствениците на фирмата, в която е работил, той разказа, че в САЩ при първоначално обявени присъди за тях в рамките на 40 до 50-60 години, впоследствие те са се признали за виновни по част от обвиненията и са получили присъди от 1-2 години затвор.\n\n\n\n\n\r\n\"Не мога да си го обясня по друг начин, освен като добра сделка с прокуратурата в САЩ\", казва младият мъж. По думите на Андреев възможно най-добрият сценарий за него е обвинението да отпадне, без да се налага той да ходи в САЩ. \n\r\nНа въпрос как това би могло да се постигне и дали може да се случи по дипломатически път, той каза: \"Надявам се, но не съм сигурен, че може да бъде постигнато по дипломатически път. В крайна сметка съдът е този, който решава дали може да оттегли едно обвинение или не\".   \r\n \r\n\"Компаниите трябва да информират своите служители за всяко действие, закон на държава, който евентуално те биха прекрачили. Такова нещо при нас тогава липсваше. На нас просто ни беше казано, че трябва да се обаждаме на клиентите и да оставим всичко друго. Не е мое задължение вечер, като се прибера от работа, да гледам новини и да знам коя държава има ембарго към друга държава и какво се случва по света. \r\nПред нас в момента има мъгла, в която се случва нещо. Интересно е, когато мъглата се вдигне какъв ще бъде резултатът. Чуваме, че въпросът може да бъде решен на дипломатическо ниво, но това съвсем не е сигурно и ние продължаваме да бъдем подготвени за всеки един сценарий\", каза Андреев.\r\n \r\n\"Битката предстои, нищо не е приключило. Протест ще има, тепърва нещата предстоят. Затова моля хората да не приемат, че всичко е решено, нищо не е решено все още\", допълни той.", "date": "2018.04.15", "title": "Желяз извън ареста: Защо аз като служител от най-ниско ниво бях задържан!"}
{"url": "https://www.dnes.bg/cars/2018/04/15/klasaciia-nai-evtinite-avtomobili-za-godishno-obslujvane.373640", "text": "\nПопулярното издание RepairPal.com състави класация за най-евтините за поддръжка автомобили, предлагани на пазара в САЩ. Идеята е да се покаже на собствениците приблизително колко ще им струва годишното обслужване на дадени модели. В него влизат смяна на масло и филтри, както и ремонтите, причинени от износването на накладки, ремъци и акумулатор.\r\nСпоред създадения от RepairPal.com индекс, най-изгодно като ремонти и обслужване излиза Toyota Corolla. При нея средната сума, която собственикът отделя годишно, е 341 щатски долара. На обратния полюс е спортното купе Porsche Cayman, при което средната годишна сума е 2370 долара.\r\nИзхождайки от тази информация, изданието направи списък по класове на най-евтините модели като обслужване и поддръжка, предлагани на американския пазар. В него са включени показателят на индекса за ремонти, както и прогнозируемата парична оценка.\r\r\n                    \r\n                    Показаните цифри са основани на заявената стойност на резервните части и човешкия труд за самата дейност. За изследването е използвана голяма мрежа от сертифицирани сервизи и автосалони на официални дилърства.\r\n", "date": "2018.04.15", "title": "Класация: Най-евтините автомобили за годишно обслужване"}
{"url": "https://www.dnes.bg/stranata/2018/04/15/na-rali-v-shumen-systezatelen-avtomobil-se-vriaza-v-publikata.373641", "text": "Състезателен автомобил се вряза в публиката по време на планинското рали \"Мемориал Валерий Великов\" в Шумен, съобщи . \r\nВ третия, последен, манш на състезанието пилотът Николай Георгиев е изпуснал управлението на състезателното BMW и е помел зрителите край трасето.\r\nНа място в района на местността \"Стария град\" са изпратени няколко линейки. \r\nПо първоначални данни инцидентът е станал около 15:00 ч. в района на \"Стъклото\".\r\nНяма информация за загинали. \r\nПетима пострадали са приети в Спешното отделение в Шумен за преглед. Трима са с охлузни рани, а двама с фрактури.", "date": "2018.04.15", "title": "На рали в Шумен: Състезателен автомобил се вряза в публиката"}
{"url": "https://www.dnes.bg/televizia/2018/04/15/romantichno-s-kiira-naitli-v-doktor-jivago.372526", "text": "Може ли един мъж да обича едновременно две жени ще ни разкаже историята режисьорът Джакомо Кампиоти в минисериала \"Доктор Живаго\".\r\nСюжетът е адаптиран от най-известния роман на Борис Пастернак и е създаден по сценарий на известния драматург Андрю Дейвид, работил над продукции като \"Гордост и предразсъдъци\",\"Дневникът на Бриджит Джоунс\" и \"Отело\".\r\nИсторията проследява любовните мъки на физик и поет на име Юри Живаго, разкъсан от силните си чувствата към две жени едновременно – Тоня и Лара.\r\nЮри Живаго (Ханс Матисън) отрасва с братовчедка си Тоня (Александра Мариа Лара) и нейните родители, след като баща му е убит от мъж на име Виктор Комаровски (Сам Нийл).\r\r\n                    \r\n                    Като млад студент Юри следва медицина, а Тоня се влюбва в него до полуда. С времето връзката им се задълбочава и им се ражда син, но ужасът на Първата световна война настъпва и Юри е изпратен на фронта. Ранен по време на атака, животът на доктора зависи от грижите на сестра Лара (Кийра Найтли), а тази неочаквана среща преобръща световете им.\r\n\"Доктор Живаго\" печели 4 големи награди на филмовия фестивал в Ню Йорк през 2004 година. Част от актьорския състав са световноизвестните звезди Кийра Найтли (\"Гордост и предразсъдъци\", \"Карибски пирати\", \"Изкупление\"), Сам Нийл (\"Джурасик Парк\", \"Династията на Тюдорите\", \"Peaky Blinders\") и Ханс Матисън (\"Йерихон\",  \"Династията на Тюдорите\").\r\nМоже да гледаме продукцията в три серии от 15-и април - всеки уикенд от 19.50 часа по телевизия . \n\r\n\r\n ", "date": "2018.04.15", "title": "Романтично с Кийра Найтли в \"Доктор Живаго\""}
{"url": "https://www.dnes.bg/eu/2018/04/15/da-jonglirash-s-dumite-margaritis-shinas-glasyt-na-ek.373642", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Син на вече пенсионирани държавни служители от Солун. С корен в Халкидики и сърце в Брюксел. Страстен фен на футбола и на реставрираната къща на дядо си в Гърция. Какво още не знаем за Маргаритис Схинас - главният говорител на Европейската комисия?\r\nТой има особена харизма. И е перфектният оратор. В работата си като говорител на Европейската комисия Маргаритис Схинас ежедневно и умело жонглира с думите под обстрела на неудобните журналистически въпроси. \r\nЗапочва да мечтае за кариера в Брюксел още на 17-годишна възраст, докато гледа подписването на Договора за присъединяване на Гърция към Европейската икономическа общност. \r\r\n                    \r\n                    Напоследък журналистите често питат Схинас за Brexit. Пред говорителят на Европейската комисия очерта интересен сценарий. \r\n\"Лично аз смятам, че някъде там, във Великобритания, днес живее младо момче или момиче, на двайсет и няколко години, което след 20-25 години ще стане премиер и тогава неговото или нейното поколение отново ще поиска да се върне в Европейския съюз\", сподели Схинас.\r\nОтвъд работата си и сянката на Жан-Клод Юнкер, Схинас е женен за испанка, има двама сина и обича да отмаря със семейството си на Халкидики. Въпреки че е грък, сънародниците му журналисти в Брюксел рядко си позволяват да го настъпват по кокалчетата.\r\n", "date": "2018.04.15", "title": "Да жонглираш с думите: Маргаритис Схинас – гласът на ЕК"}
{"url": "https://www.dnes.bg/science/2018/04/15/loshite-antitela-tainoto-oryjie-na-imunnata-sistema.373643", "text": "\"Лошите\" клетки на имунната система всъщност са нейното \"тайно оръжие\", съобщава \"Сайънс дейли\", позовавайки се на австралийско изследване.\r\nСпециалисти от Института за медицински изследвания \"Гарван\" в Сидни разкриват как популация от \"лоши\" антитела в имунната система, които обикновено трябва да \"мълчат\", защото са склонни да вредят на тялото, могат да осигурят защита срещу \"коварни нашественици\" като вируса ХИВ, например.\r\n\"Лошата\" си репутация въпросните антитела дължат на факта, че реагират срещу собствените тъкани на тялото и предизвикват автоимунни болести. Поради тази причина преди се е смятало, че те са \"захвърлени\" от имунната система или са станали неактивни в дългосрочен план.\r\r\n                    \r\n                    В изследване с мишки австралийските учени обаче са демонстрирали за първи път, че \"лошите\" антитела преминават през бърз процес на \"изкупление\" и се активират, когато тялото трябва да се бори със заплаха, с която другите антитела в имунната система не могат да се справят. В резултат на това \"изкупилите греховете си\" антитела вече не застрашават тялото, а се превръщат в мощни оръжия срещу болести и в частност срещу такива, които се изплъзват от имунната система, \"дегизирайки\" се като нормални тъкани.\r\n/БТА/", "date": "2018.04.15", "title": "\"Лошите\" антитела – \"тайното оръжие\" на имунната система"}
{"url": "https://www.dnes.bg/eu/2018/04/15/operaciiata-v-siriia-dokazva-es-ne-moje-da-vodi-voina.373631", "text": "Ракетните удари на САЩ, Франция и Великобритания по цели в Сирия показаха за пореден път неспособността на Европейския съюз да води каквито и да било военни действия. Брюксел не е в състояние да приема еднозначни решения, каквито трябва да бъдат взимани във военните конфликти, пише Улрих Ладурнер в авторска статия за германския национален ежедневник Die Zeit, като подчертава, че расколът между държавите от Общността по въпроса за отношенията с Русия оказва роля за това.\n\n\n\n\n\n\r\nКогато стане въпроса за война, ЕС веднага се оттегля от играта – така стана през 2003 г. в Ирак, през 2011 г. в Либия, и през 2018 г., когато САЩ, Франция и Великобритания нанесоха ракетни удари срещу Сирия. Проблемът се крие в това, че въоръжените конфликти изискват еднозначни решения, пояснява германският журналист, пише \"Фокус\".\r\n                    \r\n                    \r\n\r\nДа бомбардираме ли или не? Да изпратим или не войници?“ – при подобни въпроси няма пространство за маневриране, а за ЕС то е жизнено необходимо. Едва ли по друг начин целостта на 28-членната организация би могла да бъде запазена. Ето защо ЕС не е създаден за недвусмислеността на войната, обяснява авторът.\n\r\nСъщевременно обаче Ладурнер е категоричен, че това трябва да се промени. В съседни на Европа региони има войни и Брюксел е длъжен да укрепи отбранителните си способности, ако не иска всичко да свърши зле. При това става въпрос не за военна мощ, а за способност на Общността да отстоява и прокарва своите интереси на международната сцена.\n\r\nАвторът подчертава, че с тази позиция са съгласни всички страни от Общността. Ако в последните месеци се забелязва прогрес в конкретна област, то това е в сферата на укрепването на отбраната. Всичко обаче все още се намира в начален етап, а ЕС се нуждае от дългосрочна стратегия – включително за Близкия изток. За такава обаче са необходими средства, а също и единство.\n\r\nЗащо обаче тя е важна? Защото САЩ са загубили своето влияние в Близкия изток, а основна сила в региона е Русия. Оттук следва, че Брюксел трябва да изработи и стратегия за отношенията с Кремъл, каквато в момента няма, констатира Ладурнер.\r\n ", "date": "2018.04.15", "title": "Операцията в Сирия доказва: ЕС не може да води война!"}
{"url": "https://www.dnes.bg/notifikacii/2018/04/15/facebook-bez-reklami-koi-bi-si-platil.373620", "text": "По време на изслушването в началото на седмицата изпълнителният директор на Facebook Марк Зукърбърг увери сенаторите и конгресмените, че \"винаги ще има версия на социалната мрежа, която ще остане безплатна\", пише Washington Post.\n\r\nВероятно това означава, че ще има и версия, която няма да бъде безплатна, коментира изданието. От компанията вече намекнаха чрез своя оперативен директор Шерил Сандбърг, че версия на социалната мрежа без реклами би била \"платен продукт\".\n\r\nОт Facebook не правят официално изявление за своите планове и не може да се прецени как ще изглежда регистрацията на платена версия на социалната мрежа, например без реклами.\n\r\nWashington Post обаче извършва някои проучвания. Във финансовия отчет на компанията за 2017 година е записано, че приходите от реклама достигат 39,94 млрд. долара. Общите приходи на Facebook достигат 40,65 млрд. долара. С други думи от реклама идват 98% от приходите на социалната мрежа.\r\nВсеки месец Facebook отчита 2,13 млрд. активни потребители - поне към края на 2017 година. Простата математическа сметка пок\nазва, че средно от потребител компанията получава 18,75 долара.\n\r\nГотови ли сте да платите тази сума, за да получите версия на Facebook без реклами? Вероятно някои от потребителите ще се съгласят, особено на фона на скандала със събирането на лични данни и изтичането им към маркетинговата компания Cambridge Analytica, пише американското издание.\n\r\nВъзможно е компанията да подготвя и най-различни хибридни варианти - олекотена версия, с по-малко реклами, за месечен абонамент от 0,99 долара, или 10 долара на година, и т.н, коментира още изданието, позовавайки се на думи на ръководители на Facebook. Компанията има нужда от 20 долара приходи годишно от потребител, за да може да запази приходите на сегашното ниво.\n\r\nОт друга страна възможностите за таргетиране означава, че потребителите може би струват много повече от 18,75 долара на година за рекламодателите. Защото събраните данни за хората могат да дадат основателно предположение дали потребителят ще купи предложените продукти или не, дали ще е съгласен да плати по-висока цена или ще търси намаление.", "date": "2018.04.15", "title": "Facebook без реклами – кой би си платил?"}
{"url": "https://www.dnes.bg/sofia/2018/04/15/drehi-za-smet-4-tona-tekstil-izhvyrlili-stolichani-za-3-meseca.373614", "text": "Какво да направите със старите дрехи, завеси, покривки и други текстилни отпадъци? \n\r\nОт началото на тази година столичани имат лесен отговор на въпроса - могат да ги изхвърлят в специалните контейнери на Столичната община. От началото на годината са събрани над 4 тона стари дрехи. \n\r\nИнициативата стартира в началото на тази година като част от мерките за намаляване на вредните емисии във въздуха, т.к. много честно ненужните дрехи се събират от клошари и биват изгаряни. \n\r\nПрез януари пилотно на три места в града бяха разположени обозначени контейнери, в които гражданите могат да изхвърлят ненужни дрехи, които след това се извозват от специализирана фирма. До момента в тях са събрани над 2,5 тона текстилни отпадъци, отчетоха пред “” от Столичния инспекторат. \r\n                    \r\n                    \r\n“Поставяме ги на места, на които има или жива охрана, или камери, за да не се допуска ровенето в тях и изваждането на отпадъци”, казаха от там.\n\r\nОт началото на април инициативата е допълнена с мобилен пункт – бус, който по заявка, подадена на телефона в оперативния център, извозва текстилни отпадъци директно от домовете на гражданите. Единственото условие е заявеното количество да е над 10 кг. Услугата се извършва от фирма, която сътрудничи с общината под формата на спонсорство и не струва нито лев на местния бюджет. Тя стартира експериментално на 2 април и ще приключи на 28-ми, заедно с кампанията по пролетното почистване на София. За първите 10 дни бусът е извозил над 1,5 тона стари дрехи.\n\r\nСтолична община преговаря със специализирана фирма, която има необходимите лицензи, за разполагането на още контейнери. Те ще бъдат защитени срещу кражби и посегателства. Договорът трябва да получи зелена светлина от общинския съвет.\n\r\nОтпадъчен текстил се оползотворява и в завода за третиране на отпадъците на София, където всяка година попадат около 10 000 тона. Суровината влиза в състава на произвежданото там RDF гориво.\n\r\nОт Столичния инспекторат обясниха, че дрехите, които гражданите изхвърлят в контейнерите, не се използват за дарителски кампании. \n\r\n“Много хора ни питат защо не даряваме дрехите, вместо те да бъдат унищожавани. Ние сме контролен орган и нямаме такива функции, така че те отиват за рециклиране и последващото оползотворяване”, обясниха от инспектората.\n\r\n\n\r\nПовече от 5000 стари автомобилни гуми са предали до този момент софиянци в кампанията, която стартира през декември м.г., каза Татяна Асенова, началник сектор “Контрол на компонентите и факторите на околната среда” в Столичен инспекторат. На 16 адреса в 4 столични района са разкрити площадки където гражданите могат да оставят излезли от употреба гуми, които се събират и рециклират безопасно.\n\r\n“Най-активни са в район Младост. На 5-те площадки, които сме определили, постоянно има оставени гуми. Хубавото е, че те не се превръщат в сметища – хората подреждат гумите си и не оставят никакви други отпадъци”, каза Асенова.\n\r\nТози уикенд бяха разкрити два нови стационарни пункта в районите Слатина и Витоша. Адресите им са: кв. “Христо Ботев”, ул. “Мими Балканска” 70 и кв. “Княжево”, срещу ул. “Петко войвода” 2.\n\r\nОт Столичен инспекторат призовават гражданите, които станат свидетели на нерегламентирано изгаряне на отпадъци, да подават сигнали на дежурния телефон в оперативния център – 02/9875555, или в съответното районно управление на МВР.\n\r\n“Най-много сигнали идват от районите Красна поляна, Илинден, както и за парковете на Младост и Студентски град. В момента, в който получим сигнал, пращаме инспектор на място, заедно с полицаи, които установяват самоличността на извършителя и му съставяме акт на място”, обясни Татяна Асенова. Глобата за физически лица е от 300 до 1000 лв.", "date": "2018.04.15", "title": "Дрехи за смет: 4 тона текстил изхвърлили столичани за 3 месеца"}
{"url": "https://www.dnes.bg/televizia/2018/04/15/za-sydbovnata-obrechenost-na-iavorov-govori-iavora-stoilova.373481", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Явора Стоилова е роднина на големия български поет Пейо Яворов. Тя е дъщеря на неговата племенница Ганка Найденова и на художника класик Васил Стоилов. \r\nЯвора Стоилова посреща Деляна Маринова в своя дом тази неделя във \"Фамилно\". Пред водещата тя разказва непознати факти за автора на \"Две хубави очи\". \r\n\"Има нещо като древногръцка трагедия в нашия род. Майка ми се е родила точно преди смъртта на Яворов. Баба ми Екатерина е имала силна връзка с него. И тя обвинява детето си, че се е родило, точно когато е била най-необходима на своя брат... Така майка ми израства с този комплекс на вина\", споделя потомката на Яворов. \r\nОще за рода на Яворов – тази неделя във \"Фамилно\" от 10:30 ч. по телевизия ", "date": "2018.04.15", "title": "За съдбовната обреченост на Яворов. Говори Явора Стоилова"}
{"url": "https://www.dnes.bg/snimka-na-denia/2018/04/15/slyncheva-sutrin-i-oblachen-sledobed-s-gradusi-do-28.373616", "text": "Днес ще преобладава предимно слънчево време, но в следобедните часове ще се образува значителна облачност. По Черноморието и Горнотракийската низина ще се образуват мъгли, които до обяд ще се разсеят, съобщи дежурният синоптик от НИМХ за \"Фокус\". \n\r\nЩе духа слаб до умерен вятър от изток-югоизток. Миминалните температури ще са от 7 до 12 градуса, а максималните между 23 и 28 градуса. \n\r\nПо Черноморието остава мъгливо, но след обяд мъглата ще се разсейва, . Временно вятърът ще се ориентира от север-северозапад, но след обяд ще отслабне. Темпратурата ще е между 10 и 12 градуса, толкова е и на водата. \r\nВ планините облачността ще е значителна, предимено висока. Ще духа слаб, до умерен вятър от юг-югоизток. Максималната температура на 1200 метра - около 18 градуса, на 2000 - 10. \n\r\nВ понеделник сутринта ще се обрзува значителна висока облачност, като през деня е възможно да превали в западните части. Температурите ще се понижат. Във вторник и сряда над много райони ще се развива купеста и купесто-дъждовна облачност и на повече места ще има превалявания, не са изключени и гръмотевици. \n\r\nВ сряда температурите ще се върнат до обичайното.", "date": "2018.04.15", "title": "Слънчева сутрин и облачен следобед с градуси до 28"}
{"url": "https://www.dnes.bg/rusia/2018/04/15/putin-kym-erdogan-atakata-v-siriia-narushava-ustava-na-oon.373615", "text": "Президентът на Русия Владимир Путин в телефонния разговор с турския президент Реджеп Тайип Ердоган вчера нарече действията на САЩ и техните съюзници в Сирия грубо нарушение на ООН, предаде ТАСС.\n\r\nСпоред съобщението на пресслужбата на Кремъл в разговора е била обсъдена изострената ситуация около Сирия в резултат на ракетните удари на САЩ и техните съюзници срещу територията на тази страна, пише БТА. \n\r\nПрезидентът на Русия подчерта, че действията на групата западни страни грубо нарушава устава на ООН и на основополагащите норми и принципи на международното право, заяви Кремъл. Руската и турската страна смятат, че е е необходимо да се активизира тяхното взаимодействие, насочено към реален напредък на процеса на политическо уреждане в Сирия.\n\n\n\n\n\r\n                    \r\n                    \r\nЕрдоган по-рано през деня разговаря по телефона с британската министър-председателка Тереза Мей, а след това и с френския президент Еманюел Макрон. \n\r\nПрипомняме, че вчера САЩ съобщи, че заедно с Франция и Великобритания са започнали военна операция в Сирия. \n\r\n\"Започнала е съвместна операция заедно с Великобритания и Франция, благодарим и на двете страни\", каза Тръмп в изявление от Белия дом. Той обеща, че операцията ще продължи \"колкото е необходимо\" и докато Сирия не престане да използва химически оръжия.\n\r\nСилни експлозии са чути в сирийската столица Дамаск, а от източната част на града се издигат гъсти стълбове дим.\n\r\nТръмп заяви, че се нанасят прецизни удари по \"обекти от програмата за производство на химически оръжия на сирийския диктатор Башар Асад\".\n\r\nДоналд Тръмп заяви, че съдбата на режима в Дамаск е в ръцете на сирийците и предупреди Иран и Русия заради връзките им със Сирия.\n\r\n\"Каква е тази нация, която би искала да бъде свързвана с масовото убийство на невинни мъже, жени и деца?\", запита той.\n\r\nСАЩ, Франция и Великобритания се бият \"срещу варварството\", заяви Тръмп, който окачестви като \"чудовищни\" химическите атаки на Асад.\r\nю", "date": "2018.04.15", "title": "Путин към Ердоган: Атаката в Сирия нарушава устава на ООН!"}
{"url": "https://www.dnes.bg/blizak-iztok/2018/04/15/moshten-vzriv-v-iranski-trenirovychen-centyr-v-alepo.373617", "text": "Мощна експлозия е чута късно снощи в район под контрола на сирийското правителство южно от Алепо, съобщи Сирийският център за наблюдение на човешките права, цитиран от Ройтерс.\r\nПричината е неизвестна, както и евентуалната мишена, отбелязва БТА. В района са разположени ирански сили, както и сили на афганистанската проиранска шиитска милиция Ливаа Фатимиюн, подкрепящи режима в Дамаск, отбелязва Франс прес.\r\nРъководителят на базирания във Великобритания център Рами Абдел Рахман заяви за ДПА, че още не е ясно дали става дума за случаен взрив в склад за оръжие или за въздушен удар.\r\nНай-малко 20 души са загинали при взрив в Алепо, предава TACC по информация на телевизионния канал CNN Turk.\r\nПреди експлозията в небето са забелязани самолети с неизвестна засега принадлежност. \r\nИнформация за причините за взрива, както и официална информация за инцидента засега няма.", "date": "2018.04.15", "title": "Мощен взрив в ирански тренировъчен център в Алепо"}
{"url": "https://www.dnes.bg/eu/2018/04/15/budapeshta-pod-znaka-na-protesta-hiliadi-protiv-orban.373619", "text": "\n\r\nДесетки хиляди унгарци участваха вчера в Будапеща в най-голямата опозиционна демонстрация от години, предаде Асошиейтед прес.\n\r\nАнтиправителствените протестиращи настояваха за нови избори и нова национална избирателна система. Премиерът Виктор Орбан беше преизбран миналата седмица, когато неговата дясна популистка партия ФИДЕС заедно със съюзника си, малката Християндемократическа партия, спречели свръхмнозинство в парламента - 134 от 199-те депутатски места. Опозиционните поддръжници са недоволни, че изборните правила са дали на партията на Орбан такова голямо мнозинство в парламента, когато тя е спечелила само около 50 процента от гласовете, пише БТА.\r\n                    \r\n                    \r\nВ пост във Facebook преди митинга организаторите призоваха за повторно преброяване на бюлетините, свободни медии, нов изборен закон, както и за по-ефективно сътрудничество между опозиционните партии. Участниците в протестното шествие преминаха от операта до парламента, скандирайки \"Нови избори!\" и \"Ние сме мнозинството!\".\n\r\nДемонстрацията беше една от най-големите в историята на Унгария през последните години, отбелязва Ройтерс. Множеството, препълнило площад \"Кошут\", беше сравнимо по размер с \"Мирния марш\" на привържениците на Орбан на 15 март, посочва Асошиейтед прес. Организаторите на вчерашната акция заявиха, че нов антиправителствен протест ще има следващия уикенд.\n\r\n\"Искаме нови и честни избори. Това е отговорност на правителството и ние ще им напомняме за това, мирно и масово\", заяви опозиционният активист Гергей Дюлаш на митинга вчера.\n\r\n\"Когато попитах моите дядо и баба защо са позволили на (комунистическия диктатор) Матияш Ракоши да остане на власт толкова дълго, те отговориха, че са се страхували\", каза писателят и журналист Гергей Хомонай, един от организаторите. \n\r\n\"Е, аз не се страхувам. Ние не се страхуваме!, заяви той. По думите на Хомонай протестиращите имат три искания: промяна на избирателната система, \"която циментира завинаги ФИДЕС на власт\", отстраняване на главния прокурор Петер Полт, съюзник на Орбан, защото \"докато той е на поста, нито един случай на корупция няма да бъде разследван\", и изваждане на ФИДЕС от държавните медии.\n\r\nПо оценка на организаторите в демонстрацията вчера са участвали над 100 000 души. За разлика от заключителния предизборен митинг на Орбан в родния му Шекешфехервар миналата седмица, където пребладаваха визрастните и хората на средна възраст, протестът в Будапеща привлече хора от по-младите поколения, отбелязва Ройтерс. Една от тях, 26-годишната Палма, казва, че е разочарована от изборните резултати и че според нея унгарската избирателна система дава несправедливо предимство на управляващата партия, но добавя, че е недоволна и от опозиционните партии.\n\r\n\"Те са жалки. Ужасно е, че са толкова слаби, неспособни да постигнат компромис и се убиват едни други, вместо да обединят силите си за нас\", казва тя.\n\r\nИзпълнение на поп певец, заклеймяващ \"псевдокрацията\" на Орбан, откри митинга, а накрая участниците пяха химна на Унгария и химна на Европейски съюз - Одата на радостта.\r\n ", "date": "2018.04.15", "title": "Будапеща под знака на протеста: Хиляди против Орбан"}
{"url": "https://www.dnes.bg/obshtestvo/2018/04/15/sedmica-sled-vyzkresenie-tomina-nedelia.373618", "text": "В първата неделя след Възкресение Христово се почита паметта на апостол Тома - един от 12-те христови ученици. В историята Тома е известен с прозвището си Неверни.\n\r\nСлед като Исус Христос възкръсва и се явява на учениците си, Тома не е сред тях. Когато по-късно те му казват \"Видяхме Господа\", той им отвръща: \"Ако не видя на ръцете му раните от гвоздеите и не сложа ръка на ребрата му, няма да повярвам.\"\n\r\nВ първата неделя след своето Възкресение Исус Христос отново се явява на учениците си, но този път там е и Тома. Христос се обръща към него и му казва: \"Дай си пръста тук и виж ръцете ми, дай ръката си и я сложи на ребрата ми. И не бъди невярващ, а вярващ. Понеже ме видя, повярва ли? Блажени са тези, които без да видят, са повярвали\".\r\n                    \r\n                    \r\nНазванието Томина неделя идва от името на неделния ден, на който според християнския календар възкръсналият Христос се явява на учениците и последователите си. Седмицата след Великден се нарича Светла, а Томината неделя слага завършека на великденския празничен цикъл.\n\r\nАпостол Тома не е известен само с евангелската история за своето неверие. Той е и един от най-жертвоготовните Христови ученици. Въпреки заплахата от фарисеите, които го търсят, за да го убият, Христос решил да отиде във Витания, за да съживи Лазар. Апостол Тома казал на другите ученици: \"Да отидем и ние да умрем с него\". След като минало известно време от слизането на Светия дух в деня на Петдесетница, апостолите хвърлили жребий, за да се види кой къде ще отиде да проповядва Божието слово. На апостол Тома се паднал нелекият жребий да отиде в Партия, Мидия и далечна Индия.\n\r\nИз земите на Индия апостол Тома удивил хората с много чудеса и мнозина повярвали в проповядваното от него ново учение. Сред тях били и две сестри-царици. Царят, заради покръстването на жена си, която била едната от двете сестри, се разгневил и подложил Тома на жестоки мъчения. От това обаче апостолът по чудо оцелял, но царят не се спрял пред нищо и накрая убил Тома. Апостолът изпълнил своята християнска мисия и завършил живота си с мъченическа смърт. Но дори и царят, който пожелал смъртта на Тома, скоро приел християнството, убеден от изцелението на сина си Азан, след като се покръстил.\n\r\nМощите на апостол Тома били пренесени в Месопотамия, а на гроба му ставали чудеса.", "date": "2018.04.15", "title": "Седмица след Възкресение: Томина неделя!"}
{"url": "https://www.dnes.bg/obshtestvo/2018/04/15/noshten-trud-i-visoki-zaplati-kolcentrovete-predpochitani-ot-studenti.373621", "text": "У нас законите, с които се позволява нощен или извънреден труд, са гъвкави, така че всеки, който иска да работи нощна или допълнителна работа, да го прави спокойно. В други западноевропейски страни не е така, казва икономистът Стоян Панчев.\n\r\nТой сочи за лош пример Франция. “В момента Еманюел Макрон се опитва да реформира законите за извънреден труд, защото са тежки. Оказва се, че много хора са възпрепятствани да работят толкова, колкото искат. Твърде силни синдикати са наложили остарели закони, които пречат”, обяснява икономистът.\n\r\n“Пекарите във Франция, които работят нощно време, са задължени да имат поне един почивен ден в седмицата. В момента на пекар е наложена голяма глоба, защото е работил цяла седмица”, добавя Панчев пред \"\".\r\n                    \r\n                    \r\nСпоред него новите трендове при нощния труд в България са съсредоточени в аутсорсинг индустрията – кол и сървиз центрове, които обслужват хора в други часови зони. “Българи, които работят през деня, понякога работят нощна смяна например в Щатите. Има и български работници, които се трудят само нощем в колцентрове”, казва Панчев.\n\r\nТой обяснява, че у нас вече има фирми, които се занимават с т.нар. интернет телефония. Поддържат технологията от България на компании от цял свят. \n\r\n“Интересното е, че заради глобализацията и компютърните комуникации в България могат да се извършват дейности, чийто ефект се вижда много далеч, и много от тези дейности са свързани с 24-часово покритие. Когато имаш телефоните на фирма в Чикаго, твоята компания трябва да е готова по всяко време, включително и през нощта, да ги покри+ва”, подчертава икономистът.\n\r\nКой какво възнаграждение получава? Плюсовете за тези, които работят през нощта, са в заплащането. То е много по-добро, обяснява икономистът. И уточнява, че има много студенти особено от технически специалности, които работят нощен съпорт. \n\r\n“Тази работа им дава достатъчно пари да могат да се издържат например в София. В същото време студентите имат възможност да ходят на лекции. Наистина нощната смяна е подходяща за млади хора”, убеден е Панчев.\n\r\n“Ако работиш в колцентър на български език, ще вземеш много по-малко от този, който работи в колцентър с редки езици - арабски, турски, японски, сръбски и други. Подобни кадри получават над 4 000 лв. Ако знаеш английски език и имаш прилична техническа грамотност, може да вземеш около 2000 лв. в колцентър”, разсъждава Панчев.\n\r\nКраси Минков работи от 3 месеца в кол за поддръжка на интернет доставчик. “Моето работно време започва в 0 ч и приключва 6 ч. Живея на 400 м от офиса и вървя до него пеша. Това е като да идеш до магазина!”, разказва Минков.\n\r\nОбикновено си ляга към 6,30 ч. Необходими му са 7-8 ч сън. Казва, че нощният труд не го отегчава и не пречи на ежедневието му.\n\r\n“Със сигурност нощният труд е по-добре платен в частния сектор. Много често в държавните структури обаче имаш повече време за почивка. След нощна смяна там задължително имаш 2 дни за почиване. Т.е. при ненормирано работно време се спазват всички почивки, а при частните фирми не е така”, обяснява Панчев, сравнявайки професиите в кол- и сървис центрове с полицаи и пожарникари.\n\r\nТой има информация, че много от българските студентки по медицина нощем работят като медицински сестри. “Това им помага, преди да станат специализанти. Хем научават нови неща, хем влизат в професията и имат възможност да си набавят допълнителен доход”, казва икономистът.\n\r\nСпоред него няма проблем, когато “човек иска да работи повече, за да извади повече пари, въпреки че ще е повече натоварен от това, което е записано в закона”.", "date": "2018.04.15", "title": "Нощен труд и високи заплати: Колцентровете – предпочитани от студенти"}
{"url": "https://www.dnes.bg/televizia/2018/04/15/incident-v-minata-v-ierihon.372519", "text": "В осми епизод от сериала \"Йерихон\" ще видим как с края на съдебния процес и прогонването на Коутс от града нищо вече не пречи на засилващата се връзка между Джони и Ани.\r\nНовата кариера носи огромен успех на Йерихон, но по време на инцидент в мината Джони се озовава заклещен и в голяма опасност. За да го спаси Чарлз трябва да остави чувствата си настрана, но в опитите си да му помогне той пада в същия капан.\r\nЕдинственият останал и с достатъчно опит да избави двамата мъже от сигурна гибел е Коутс. А сега бъдещето на Джони, Чарлз и виадукта е само в негови ръце...\r\nГледайте сериала \"Йерихон\" в почивните дни от 20.40 часа по телевизия .\r\n ", "date": "2018.04.15", "title": "Инцидент в мината в \"Йерихон\""}
{"url": "https://www.dnes.bg/blizak-iztok/2018/04/15/tretata-svetovna-pochva-v-siriia-poleka-neka-si-poemem-vyzduh.373622", "text": "Нова световна война? По-полека, нека си поемем въздух, призовава Клеменс Вергин в обширния си анализ в германския \"Ди Велт\", цитира \"Дойче веле\".\n\r\nВ началото Вергин пише за все по-разпространените страхове, че ескалацията на конфликта в Сирия може да доведе до нова световна война. В тази връзка авторът цитира предупреждението на Тръмп в Туитър и коментара на руския посланик в Либия, че неговата страна може да атакува американски позиции.\r\n\"В момента е най-добре всички да поемат дълбоко въздух, включително политическите актьори\", препоръчва Клеменс Вергин. Защото всъщност ситуацията изобщо не е сравнима с Кубинската криза. \r\n                    \r\n                    \r\nВече от дни е ясно, че ще има наказателни удари, след като сирийските сили използваха отровен газ срещу собственото си население. Още преди година Тръмп нареди да бъдат извършени такива удари, след като силите на Асад атакуваха с отровен газ град Хан Шейхун. А руснаците, подобно на Тръмп, правят сега именно онова, което най-добре умеят: да се бият в гърдите.\n\n\n\n\n\r\nМосква добре знае колко са чувствителни европейците и как начаса изпадат в паника, когато руският мечок задрънка с оръжие. Заплашителните гримаси са част от дневния ред на Москва, те целят да стреснат всички и да им припомнят, че страната може и да е икономически съсипана, но във военно отношение все още играе в първа лига, най-малкото що се отнася до ядрените оръжия. Русия вече не е градивна сила, но иска поне да остане блокираща сила и да опази своя клиент Асад от последствията заради нападенията с отровен газ, прикривани от самата Москва.\n\r\nЗаплахата, отправена от един по-скоро второстепенен дипломат - руския посланик в Либия, междувременно беше чувствително омаловажена от Кремъл. Сега се казва, че Русия ще отвърне на удара единствено ако бъдат атакувани руски позиции или руски войници. Тръмп също омаловажи своя войнствен туит и влезе в един по-миролюбив тон по отношение на Москва\", пише Вергин.\n\r\nПо-нататък авторът коментира разпространените сравнения между сегашната ситуация в Сирия и Кубинската криза от 1960-те години:\n\r\n\"Сирия изобщо не може да се сравнява по значимост с Куба от онова време. През 1960-те години СССР разположи в Куба установки за ядрени оръжия - директно край бреговете на САЩ. По този начин за САЩ възникна директна заплаха, и то от един противник, който беше много по-опасен от сегашна Русия. Тогава САЩ поставиха своите ядрени сили в предпоследна степен на бойна готовност, която важи непосредствено преди избухването на ядрена война. Докато конфликтът в Сирия е просто задочна война, в която никой, включително и Путин, няма да рискува ескалация до ядрена война. \n\r\nЗаплашителните гримаси на Русия трябва да бъдат разобличени като блъф. Москва вече от години се опитва да се състезава в много по-висока от реалната си категория. И досега имаше успех, защото на Запада му липсва волята да се противопостави по-решително срещу руските агресии. Навремето германският канцлер Хелмут Шмит беше определил СССР като \"Горна Волта, но с ядрени ракети\". Същото важи и за днешна Русия, която се опитва да изиграе слабите си карти по най-умния възможен начин. Защото в действителност руската икономика е по-слаба дори от италианската, а страната е много уязвима от западните санкции.\n\r\nКакто европейците, така и Обама и Тръмп реагираха през последните години неадекватно по отношение на Москва - като имаме предвид сериозните руски агресии. (…) Това не донесе нищо особено. Напротив, сякаш насърчи Москва да разширява периметъра на своите атаки, провокации и заплахи. Русия изцяло се е върнала към матрицата на Студената война, макар че използва много по-модерни средства - показва го водената от нея пропагандна война в интернет.\n\r\nЕто защо вече е време Западът също да си припомни някои ходове от времето на Студената война. На първо място това означава да запази спокойствие и да не се оставя заплахите от Москва да го натикват в миша дупка. Изкуството на Студената война се състоеше в балансиране, а Западът спечели тази война, защото при необходимост демонстрираше нужната твърдост и готовност за рискове, но без да води нещата към истинска ескалация. Подобна твърдост е необходима и сега\", заключава авторът на \"Ди Велт\".\r\n \r\n", "date": "2018.04.15", "title": "Третата световна почва в Сирия? Полека, нека си поемем въздух!"}
{"url": "https://www.dnes.bg/stranata/2018/04/15/diunerdjiinica-v-plamyci-ogyniat-trygnal-ot-skara.373623", "text": "Пожар унищожи дюнерджийница в пловдивския квартал \"Христо Смирненски\" снощи, предаде \"Дарик\".\r\nОгънят е тръгнал от скарата в заведението към 21:00 ч., като най-вероятно е станало късо съединение. Три екипа огнеборци гасиха сградата, която се намира на бул. \"Пещерско шосе\" 127. \r\nНяма пострадали при инцидента, съобщиха от полицията.\r\nСпоред очевидци, всичко е станало много бързо, като за минути огънят е обхванал помещенията на двата етажа.\r\nСлужителите са реагирали адекватно, изваждайки газовите бутилки от заведението, за да не се възпламенят, коментираха от пожарната.\r\n ", "date": "2018.04.15", "title": "Дюнерджийница в пламъци, огънят тръгнал от скара"}
{"url": "https://www.dnes.bg/blizak-iztok/2018/04/15/udaryt-v-siriia-s-ikonomicheski-celi-tyrsiat-petrol.373624", "text": "\"В Сирия няма химическо оръжие. Това е сценарий на САЩ, когато техните съюзници губят и търсят причина да им помагат\", коментира доц. д-р Емад Жоржос, представител на сирийската общност в България.\r\n\"Това се случи няколко пъти. Например в Халеб, когато сирийската армия побеждаваше. Винаги САЩ измислят някакъв начин да помогнат на техните съюзници\", смята Жоржос.\n\n\n\n\r\n\"Това, което се случи вчера сутринта, е срам за целия свят. Правят го без решение на ООН. САЩ са силна държава, но да оставят този народ да живее. Те разбиха тази държава. Да оставят Сирия\", заяви Жоржос.\r\n\"Целите им са чисто икономически. Те имат бази в районите, където има петрол. Къде отива този петрол? В Ирак целите им бяха също петрол\", смята още той.", "date": "2018.04.15", "title": "Ударът в Сирия – с икономически цели, търсят петрол!"}
{"url": "https://www.dnes.bg/notifikacii/2018/04/15/zashto-e-dobre-da-nakisvame-iadkite-i-semenata.373521", "text": "Обичате ли сурови ядки и семена, които да добавяте към вашата зърнена закуска, здравословни домашни бонбони, смути рецептите? Несъмнено тези полезни храни, имат редица ползи за нашето здраве и са чудесни за диетични режими на хранене, но... е добре преди да ги консумираме да ги накисваме за няколко часа във вода.\r\n\r\nПодобно на зърната, ядките и суровите семена съдържат умерено количество фитинова киселина, което също действа като ензимен инхибитор в тялото ви. Проблемът се крие във факта, че фитиновата киселина може да причини стомашни неразположения, тъй като тя прави ядките и семената по-трудносмилаеми.\r\nЕто защо е добре, ако в менюто ви за следващия ден се включва шепа бадеми, кашу, орехи, семена от чиа и т. н. да ги накисвате от вечерта във вода. Така ще си спестите храносмилателни проблеми, но също така ще се премахнат и остатъците от прах по тях, както и:\r\nСлед накисване, изплакнете ядките и се наслаждавайте на техния вкус. Те ще са много по-лесносмилаеми, като полезните хранителни вещества в тях са се запазили.\r\nЗа колко часа е добре да накисваме суровите ядки и семена преди да ги консумираме? \r\n", "date": "2018.04.15", "title": "Защо е добре да накисваме ядките и семената?"}
{"url": "https://www.dnes.bg/stranata/2018/04/15/sled-sblysyka-vchera-na-trakiia-dvama-v-tejko-systoianie.373625", "text": "\r\nДвама души – мъж и жена, все още са с опасност за живота след катастрофата на магистрала „Тракия” от вчера следобед, съобщиха за bTV от спешното отделение в Ямбол.\r\nБус с работници се преобърна вчера на 297 км в посока София. Двама загинаха на място, девет души са ранени.\r\nПо първоначална информация причината за катастрофата е спукана лява гума на буса.\n\n\r\n \r\nБез промяна е състоянието на пациентите, пострадали при катастрофата с автобус на магистрала \"Тракия, съобщиха от болница \"Света Анна\". В болницата бяха настанени 10 пострадали – трима мъже и седем жени.\r\nВсе още не е отминала опасността за живота на най-тежко пострадалите от тях.\r\nЧетиримата пациенти, които бяха настанени в „Пирогов” остават в стабилно състояние.\r\n ", "date": "2018.04.15", "title": "След сблъсъка вчера на \"Тракия\" – двама в тежко състояние"}
{"url": "https://www.dnes.bg/health/2018/04/15/kak-se-griji-za-zybite-si-moderniiat-chovek.373511", "text": "Паста за зъби без флуор\r\nКритиците на пастите с флуор, установили за вредите от флуора в пастите върху цялостния организъм. Те твърдят, че минерала разрушава хормоните, води до хронични заболявания на костите, води до деменция и диабет. Това са резултати от изследване на алтернативите на пастите с флуор.\r\n \r\nДенталните специалисти са убедени в ефективността и ползата на пастите за зъби с флуор. Флуорът е основната протективна съставка в пастите за зъби. Той предпазва зъбите от развитие на кариозен процес и неутрализира киселинността след употреба на сладки храни, например.\r\n \r\nПастата за зъби с флуор действа като натрупва минерала в емайла на зъбите, когато там преобладават процесите на деминерализация. Това прави зъбите по-устойчиви и ги предпазва от развитието на кариозни процеси.\r\n \r\nТрябва да се знае, че за да доведе до токсични реакции, трябва да се приемат огромни количества от пастата с флуор. А това няма как да се случи при употребата й два пъти на ден.\r\n \r\nНаправени са много научни проучвания, които доказват ползите на флуора в пастите за зъби за поддържане на добро орално здраве, без да предизвикват вреден ефект върху целия организъм.\r\n \r\nСъществуват на пазара пасти за зъби без флуор. Някои от тях имат антибактериални съставки, такива за свеж дъх и ако те са абразивни, биха могли да премахнат повърхностната плака. За съжаление това, което тези пасти не могат да направят е да защитят и предпазят зъбите от зъбен кариес.\r\n \r\n\r\n ", "date": "2018.04.15", "title": "Как се грижи за зъбите си модерният човек?"}
{"url": "https://www.dnes.bg/cars/2018/04/15/kakvo-iskat-jenite-ot-kolata-volvo-otgovaria.373626", "text": "Мъжете, които създават автомобили, много трудно могат да разберат срещуположния пол. Това признават дори в копания като Volvo, където логиката и рационалността никога не се оставяли място за сексизъм.  За да създадат идеалния женски автомобил, шведите просто привличат цял екип от дами, а крайният резултат от тяхната работа е концептуалният Volvo YCC.\n\r\nАвтосалонът в Женева традиционно се провежда в началото на март и неизменно съвпада с Международния ден на жените. За повечето производители това е стечение на обстоятелствата, но във Volvo решават да се възползват от този факт през 2004 г. Три години по-рано инженерите на компанията си задават въпроса „Как трябва да изглежда идеалният женски автомобил?” И след като не успяват да намерят отговор, се обръщат към представителски на нежни пол, които сформират отбор от талантливи инженерки и дизайнерки.\r\n                    \r\n                    \r\n„Отборът-мечта” е напълно готов през октомври 2001 г., като шефовете на Volvo му дават пълна свобода на действие. Задачата е максимално проста – направете автомобил, който изцяло да отговаря на желаниета на жените, на техните настроения и на анатомичните им особености.\n\r\nРезултатът от труда на Мари Видел Кристиансен, Ева-Лиза Андерсон, Елен Холмберг, Мари Угли, Камила Палмерц, Синтия Чарвик, Ана Розен, Лена Екелунд и Татяяна Бутович-Тем е готов в началото на 2004 г. Автомобилът получава името Volvo YCC, в което YCC се превежда като Your Concept Car – „Твоят концептуален автомобил”.\n\r\nПремиерата на машината е именно на автосалона в Женева. Всъщост YCC представлява компактно купе с 4 места и футуристичен дизайн. Задната врата се отваря заедно със стъклото, което формално превръща колата в хечбек. С това обаче „традиционните” решения приключват, тъй като всичко е подчинено на това, какъв искат да видят своя автомобил повечето дами.\n\r\nДа вземем, например, капака – такъв в случая липсва. Целият преден панел се сваля, като това може да стане единствено на специален стенд в сервиза, разполагащ с необходимото оборудване. Под този панел е поставен хибридният силов агрегат, който също е направен според разбирания на жените и се състои от комбинация от 3,0-литров мотор с 5 цилиндъра и електродвигател. Мощността му е 218 к.с.\n\r\nНе по-малко интересен е и интериорът. Достъпът до салона става през врати, тип „крила на чайка”, които се отварят дистанционно. Така жената може да влезе без проблем в автомобила, дори ако ръцете и са заети. Самият салон е подчинен изцяло на максималния комфорт и практичността.\n\r\nИма, разбира се, и особености, предназначени изцяло за дамите. В подглавниците има специални отвори за косата на шофьорката, а някои от елементите в салона могат да се свалят и да се сменят в зависимост от настроението. Управлението на ръчната спирачка и на автоматичната скоростна кутия са поставени на волана, като идеята е, че няма да пречат на жената, ако тя реши да се обърне и да види как е детето, седящо отзад.\n\r\nVolvo YCC така и не стига до серийно производство, но и шведите никога не са имали идея за подобно нещо. Концептът просто дава представа за това какво очакват жените от автомобилите. И ако се замисим, голяма част от идеите, реализирани в концепта, вече се използват масово в наши дни.\n\r\n", "date": "2018.04.15", "title": "Какво искат жените... от колата? Volvo отговаря!"}
{"url": "https://www.dnes.bg/stranata/2018/04/15/otkriha-tialoto-na-myj-pochinal-predi-dni-v-blagoevgrad.373630", "text": "Открито е тяло на мъж в Благоевград. Това съобщиха за  \"Фокус\" от МБАЛ - Благоевград.\r\nМъжът е на 32 години и е бил на квартира на улица в близост до СУ с изучаване на чужди езици \"Св. Климент Охридски\".\r\nТой е починал преди няколко дни, но през това време не е бил потърсен от свои близки. \r\nСигналът е подаден вчера около 19.30 часа, след като хазяйката е открила трупа. \r\nНазначена е аутопсия за установяване причините за смъртта му.\r\n ", "date": "2018.04.15", "title": "Откриха тялото на мъж, починал преди дни в Благоевград"}
