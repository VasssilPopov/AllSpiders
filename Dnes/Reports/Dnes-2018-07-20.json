{"url": "https://www.dnes.bg/obshtestvo/2018/07/20/vanga-i-politicite-otritnata-ot-bkp-liubimka-na-liudmila.382829", "text": "Твърди се, че е предрекла не само безчет лични съдби, но и ключови за цял свят събития. Ванга е една от най-необикновените фигури на 20 век, пише германският експерт Кристофър Неринг и разказва за отношенията ѝ с елитите в НРБ.\r\nВ ничията земя на световната история, в триъгълника между България, Гърция и Македония, прекарва живота си една от най-необикновените фигури на 20 век. Ванга приема в малката си двуетажна къща в Петрич хора от цял свят - и им пророкува бъдещето. При нея идват президенти, хора на изкуството, обикновени селяни. В началото само от България, по-късно от целия Източен блок, накрая от цял свят. Питат я за бъдещето си, за професионалната кариера, за болести, за Бог, за смъртта, за бъднините на човечеството.\n\n\n\n\n\r\r\n                    \r\n                    Преди президентските избори през 1997 при Ванга идва и човек на име Петър Стоянов, който си е подсигурил ефектен телевизионен съпровод. \"Ти ке си следващият президент на България, но си обграден с много лукави хора. Как ке се справиш с това? Не, няма да можеш\", му казва тогава Ванга. И наистина: Петър Стоянов печели президентските избори, а Ванга се оказва права в съмнението си. Защото този президент не оставя някакъв сериозен отпечатък.\n\r\n\"Петричката врачка\" има видения още в младостта си. На 13-годишна възраст попада в буря, ранява се тежко и в крайна сметка ослепява. Тогава започва \"да вижда\" по друг начин: до нея достигат свръхестествени и паранормални видения, има предчувствия, сънища и пророчества, облечени в метафори, като виденията ѝ са под силното влияние на православните образи и мистика.\n\r\nПрез войната се омъжва за Димитър Гущеров. Младото семейство се премества в Петрич, където Ванга остава до края на живота си. Виденията ѝ се множат и постепенно добиват публичност. Вестниците и хорските приказки я правят все по-популярна - и в синхрон раздуват предсказанията ѝ. Поради което и до днес не се знае кое е вярно и кое - не, пише Неринг за .\n\r\nТакава е и историята с царя. Роднини на Ванга разказват, че когато Борис Трети я посетил през 1941 година, тя му предсказала ранна смърт. И наистина: цар Борис умира съвършено неочаквано през 1943 година, непосредствено след среща с Хитлер.\n\r\nПосле идват новите времена. Комунизмът тръгва да разчиства безпросветната християнска мистика: партията на мястото на поповете, социализъм вместо пророчества. Под ръководството на Комунистическата партия вече нямат никакво място не само Раят и Адът, но и всякакви абстрактни видения, пророчества и свръхестествени възможности. Така партията и ДС забраняват дейността на Ванга. Къщата ѝ е под наблюдение, посетителите се броят. До Петрич се пътува с открит лист, а хората, които искат да идат при Ванга, не получават такова разрешение. Държавна сигурност се опитва чрез съпруга ѝ да я убеди да зареже ясновидството. Но Ванга остава вярна на себе си: разговаря с всекиго, който идва в дома ѝ, отговаря на всеки един въпрос.\n\r\nПрез 1960-те години натискът на режима върху този необичаен \"враг\" постепенно отслабва. Ванга дори си намира един съвсем неочакван закрилник на най-високите етажи на комунистическата власт. Не кой да е, а самата Людмила Живкова, дъщеря на партийния и държавен ръководител Тодор Живков, се превръща в неин най-голям фен.\n\r\nХората одумват Живкова колкото за тежненията ѝ към окултното, мистиката и спиритуализма, толкова и за привързаността ѝ към лукса. Дали ще е будизъм, кабала, древни изкуства или антикварни предмети - за дъщерята на Първия няма табута. В крайна сметка комунистическият елит сам си копае гроба, а Живкова се превръща в синоним на корупцията, шуробаджанащината и кухата пропаганда. Телохранителите от ДС, които осигуряват закрилата и обгрижването на елитните семейства, са длъжни да задоволяват дори най-ексцентричните желания.\n\r\nПрез 1970-те години Живков издига дъщеря си до върховете на политическата йерархия. В партийните структури дори се говори, че иска да я нагласи за своя наследничка. В културната сфера са отменени някогашните стриктни политически ограничения, а според вкуса на Людмила Живкова на мода излиза сияйният български национализъм, гарниран с доза мистика. Квинтесенция на всичко това са организираните от нея помпозно-патриотични тържества по повод 1300-годишнината на България. Живкова впряга в своята каруца дори Държавна сигурност, която трябва да ѝ събира културни ценности от цялата страна и дори да ги краде от чужбина.\n\r\nКъм баба Ванга Людмила Живкова има особена слабост. Нейните видения подхождат на настроенията както сред обикновените българи, така и сред комунистическия елит. Защото този елит се намира в духовна и ценностна криза: за пред хората непрестанни клетви за вярност към социализма, а у дома всичко натъпкано със западни стоки, за чието набавяне са необходими все повече средства и дори престъпни машинации. Вече няма в какво да се вярва, религията е надмогната, а социализмът издъхва, тъй че добре дошли се оказват всякакви алтернативи, дори \"паранормалното\".\n\r\nВ София Живкова основава \"Институт по сугестология\" - дори самото име говори за псевдонаука. В този институт се документират и \"изучават\" и пророчествата на Ванга. Под ръководството на известния психолог Георги Лозанов се търсят начини да се разбере с каква честота се сбъдват предсказанията на Ванга и в кои точно области тя познава най-често. Успоредно с това при пророчицата непрекъснато се устройват \"частни аудиенции\" за Живкова и нейния антураж. Според твърденията на Лозанов, 80% от посетителите на Ванга казвали, че тя е познала бъдещето им.\n\r\n\r\nПревъзнасяна от Живкова и нейните езотерични кръгове, Ванга в крайна сметка става звезда и в Съветския съюз. Обществените и културни симптоми там са същите като в България, а московската лечителка Джуна се превръща в руски аналог на българската баба Ванга. През 1981 година списание \"Шпигел\" пише, че дори самият Брежнев за известно време се изправил на крака благодарение на \"био-полетата\" на Джуна.\n\r\nПокрай многообразните българо-съветски отношения при Ванга идват и високопоставени посетители от СССР. Роднини на пророчицата си спомнят, че през 1980-те години тя приема посетители по цял ден. Има списъци с чакащи, а държавата дори поема целия мениджмънт - разбира се, срещу малка такса. В края на 1970-те години са допуснати и първите телевизионни записи на нейните частни аудиенции. По-късно са направени още много документални филми за нея. А изреченото от Ванга пред камерата и до днес е всъщност най-благонадеждният източник за нейните видения.\n\r\nКогато през 1985 година Горбачов става Генерален секретар на ЦК на КПСС, Ванга заговаря за залеза на съветската империя. Но тази нейна мисъл не е особено оригинална - същото мислят по това време и редица политолози, които със сигурност не притежават ясновидски способности. А когато (като Ванга) имаш толкова много контакти с комунистическите елити, когато те ти споделят и най-интимните си въпроси, страхове и мисли, тогава целият политически обрат едва ли може много да те изненада.\n\r\nСветовно-политическият обрат в началото на 1990-те години ни най-малко не притъпява публичния ентусиазъм около Ванга. При нея започват да прииждат още повече журналисти, политици и търсачи на Смисъла. През 1990-те години Ванга предсказва на Дмитрий Медведев голяма политическа кариера. И ето: речено-сторено.\n\r\nПрез 1989 от нея избликва още едно видение: \"Страх, страх! Американските братя ще паднат, накълвани от птици железни. Вълци ще вият в гората и невинна кръв ще се пролее като река\". Това предсказание е интерпретирано като видение за атентатите от 11 септември 2001 година. Впоследствие, разбира се. Твърди се също, че Ванга е \"видяла\" и чернокож американски президент. Да, Барак Обаме беше избран за президент на САЩ, но пророчеството ѝ, че в Америка ще се стигне до втора гражданска война, така и не се сбъдна.\n\r\nКогато умира през 1996 година, Вангелия Пандева Гущерова отдавна вече се е превърнала в медийно събитие. Дълбоко потънала в християнската мистика, тя финансира изграждането на православната черква \"Света Петка Българска\". Пак по нейно желание къщата ѝ в Петрич се превръща в дом-музей. И до днес \"Петричката врачка\" възбужда въображението на безчет хора. Филми, книги и сайтове в интернет проследяват нейните видения и се опитват да ги свържат с действително настъпили събития. Години след смъртта ѝ животът на Ванга доказва, че в кризисни времена \"паранормалното\" се радва на отлична конюнктура.\r\n", "date": "2018.07.20", "title": "Ванга и политиците – отритната от БКП, любимка на Людмила"}
{"url": "https://www.dnes.bg/stranata/2018/07/20/ot-ednata-strana-chuma-ot-drugata-gligani.382867", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nОсвен опасност от пренасяне на африканска чума, преминаващите през браздата диви животни вече сериозно застрашават и поминъка на земеделците в Русенско.\n\r\nХиляди декари земеделска продукция вече е унищожена. Производителите се оплакват, че няма контрол от страна на дивечовъдното стопанство.\n\r\nГеорги Атанасов е земеделски производител от село Щръклево. Има близо 5000 дка. обработваеми площи, голяма част от които са увредени безвъзвратно от дивите прасета и елените.\n\r\nПодобна е ситуацията в още няколко села в региона. Унищожена е реколта от царевица, пшеница и рапица. Производителите вече се чудят как да опазят нивите.\r\n                    \r\n                    \r\nХората настояват за спешни мерки от дивечовъдното стопанство, което граничи със земите им. От дивечовъдното стопанство \"Дунав\" отрекоха да има толкова много животни.\n\r\nНа свой ред те призоваха производителите да оградят нивите си. Земеделците готвят протестно писмо до министъра на земеделието Румен Порожанов с искане да се разреши проблемът им.\r\n\r\n ", "date": "2018.07.20", "title": "От едната страна чума, от другата – глигани"}
{"url": "https://www.dnes.bg/sport/2018/07/20/pyrva-liga-se-zavyrna-s-drama-vitosha-obyrna-dunav.382870", "text": "Витоша Бистрица направи пълен обрат срещу  Дунав Русе и спечели с 2:1 в първия мач от новия сезон на Първа професионална лига.\r\nНа полувремето русенци водеха с 0:1, след гол на своя нападател Ахмед Ахмедов. През второто полувреме обаче момчетата на Росен Кирилов стигнаха до обрата с голове на Наско Милев 62-дузпа и Стефан Христов 64 минута.\r\nСрещата завърши с 3 червени картона в последната минута, които бяха дадени на Анти Рениа (Витоша) 90, Петко Цанков (Витоша) 90, Красимир Станоев (Дунав) 90.\r\n", "date": "2018.07.20", "title": "Първа лига се завърна с драма: Витоша обърна Дунав"}
{"url": "https://www.dnes.bg/notifikacii/2018/07/20/ekspert-reshenieto-za-chez-e-izpylneno-s-greshki.382836", "text": "Има три критично важни точки в решението на Комисията за защита на конкуренцията (КЗК), с което тя не разреши на „Инерком България“ да придобие българските дружества на „ЧЕЗ“, заяви Галина Александрова, от сайта 3е-news, в ефира на \r\nПрипомняме, че според решението на комисията компанията ще има притеснителен общ пазарен дял и това може да доведе до установяване или засилване на господстващо положение, в резултата на което да се създаде възможност за възпрепятстване или нарушаване на конкуренцията.\r\nНа първо място според Александрова е мотивът на КЗК, че дружество с опит в енергетиката не може да купи активи, акции или недвижими имоти, обособени части или друго от енергийно предприятие.\r„Нали точно това ѝ трябва на енергетиката, за да оздравее и да тръгне напред. Технологии, опит, добри практики на управление, инвестиции – кой друг освен компании с опит в енергетиката може да осигури тези неща“.\r\nВторото притеснително нещо в решението по думите ѝ е, че по този начин изкуствено и излишно страната влошава отношенията си с ЧЕЗ. „При толкова нескопосано и уязвимо решение на регулатора може да се прогнозира със сигурност загуба на арбитража с всички последствия. А те са, че българските данъкоплатци ще плащат милиарди за едни некомпетентни и лоши решения“.\r\nКато трета отличителна точка тя отбеляза, че София влошава отношенията си с Чешката държава. Александрова припомни, че ЧЕЗ все пак е стратегическо предприятие, една от най-големите компании в Чехия. Зад нея стои и чешкото правителство. „С още едно решение на комисията вчера беше забранена продажбата на „Нова Броудкастинг груп“, също на чешка компания. Нещо срещу Чехия ли имаме? Дипломатическите отношения ли ще разваляме, нямам представа“.\r\nАлександрова каза още, че грешките са груби и представляват превратното тълкуване на нещата и непознаване на законодателството. По думите ѝ за всичко това има два варианта. Според нея или наистина има политическа намеса и е направен опит тя да бъде прикрита зад общи фрази, които може би вършат работа за хора, които не познават енергийният пазар, или наистина комисията не е ползвала добра експертиза и е разработила свето решение некомпетентно и с изключително груби грешки.\r\n„Освен фактологичните грешки и чисто техническите грешки, аз намирам и други – не се отчита наличието на свободен и регулиран пазар и това, че различните дружества участват на различни пазари“. \r\n", "date": "2018.07.20", "title": "Експерт: Решението за ЧЕЗ е изпълнено с грешки!"}
{"url": "https://www.dnes.bg/balkani/2018/07/20/vuchich-trudno-no-shte-postignem-remi-s-kosovo.382842", "text": "Сърбия – в изключително тежко положение относно проблема с Косово, но на шахматната дъска има още фигури. Ще се опитаме да постигнем реми. Това заяви президентът на Сърбия – Александър Вучич по време на прием на млади шахматисти, пишат от БТА.\r\nДържавният глава сподели, че състоянието на диалога между Белград и Прищина е в тежко състояние, но все още двете страни могат да се борят и да постигнат съгласие, въпреки че ще бъде много трудно.\r\n\"Бяхме в отчаяна позиция и продължаваме да бъдем в много тежко положение\", сподели Александър Вучич.\r\nВ сряда в Брюксел се състоя среща между държавните глави на двете страни в рамките на диалога за нормални отношения между Белград и Прищина.\r\nИ двамата президенти оцениха разговорите като тежки и се договориха преговорите за търсене на компромис за продължат.\r\n ", "date": "2018.07.20", "title": "Вучич: Трудно, но ще постигнем реми с Косово!"}
{"url": "https://www.dnes.bg/eu/2018/07/20/shte-zastane-li-ek-tvyrdo-sreshtu-smianata-na-vremeto.382864", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nМного хора смятат, че смяната на лятно към зимно часово време е нещо безобидно, но проучванията сочат, че това не е съвсем така. Смяната на часовото време вредят на съня ни, а лекарите са категорични, че това е и една от причините все повече хора да страдат от сънна апнея - заболяване, което може дори да убива - бавно, но сигурно. \n\r\nСоциалните медии и продължителното време, което хората прекарват пред екрана, повишават нуждата от почивка, смятат експерти. Съвременните хора имат доказано по-голяма нужда от сън - средно 8 часа и половина. \n\r\nЩе успее ли Европейската комисия да премахне лятното часове време, за да помогне на всички онези, които имат проблеми с превъртането на часовника - в предаването \"Директно\" по Bulgaria ON AIR коментира Пламен Димитров от Дружеството на психолозите. \r\n                    \r\n                    \r\n\"Лишаването от сън винаги оказва неблагоприятно влияние на голям брой процеси и от тук идва риска от здравословни проблеми и повече инциденти на работа и на пътя.\" сподели Димитров.\n\r\nХората, които страдат от липсата на сън, са по-раздразнителни и нервни. Трудно, обаче, може да се докаже, че тези проблеми непременно се дължат на смяната на часовника. Според Пламен Димитров факторите, които влияят върху проблемите със съня са твърде много и трудно може да бъде доказано какви са причините за безсънието у хората. \n\r\nКак можем да преодолеем смяната на времето и води ли превъртането на часовника до сюицидно поведение? Вижте в следващото видео на ", "date": "2018.07.20", "title": "Ще застане ли ЕК твърдо срещу смяната на времето?"}
{"url": "https://www.dnes.bg/cars/2018/07/20/bylgariia-pecheli-ot-eventualni-mita-za-avtomobili-v-sasht.382838", "text": "България е печеливша от ситуацията с евентуалното въвеждане на мита при вноса на европейски автомобили в САЩ. Много от компаниите започнаха да местят своите производства на различни места - както тези за производство на компоненти, така и на автомобили. Те търсят места, където може да се компенсира това оскъпяване, а България е една от много горещите и интересни дестинации. Това коментира Любомир Станиславов, Аутомотив Клъстер България, в ефира на \r\n„Вчера разбрах за българска компания, която е подписала огромен договор с \"Ягуар Ленд Роувър\" за доставка на алуминиеви компоненти. Обемът е няколко пъти по-голям от досегашното ѝ производство. Това са компоненти за електрически автомобили - завършен цялостен продукт. Това е един от поредицата успехи, които предстоят пред българското автомобилостроене до края на тази година“.\r\r\n                    \r\n                    През последните пет години от асоциацията имат постоянни преговори и разговори с доставчици, коментира Станиславов. Интересът към България се засилва драматично през последната година. По думите му такъв има от всеки един производител, който би искал да успее да редуцира по някакъв начин цената на своите продукти. Това са производители от Европа и Азия, като има разбира се и такива от Америка.\r\nСтаниславов разкри, че всички 170 компании в сектора, които са в България, изживяват много добър период. Според него автомобилостроенето, особено в Германия, към което е насочена агресията на Тръмп, изживяват най-добрия период в своята история и всяка година е все по-печеливша и добра за тях. По думите му това ще им даде сили, за да се преборят с митата.\r\nКато следваща вълна той отбеляза налагането на автономните автомобили. Според него в България има много специалисти и инженери, които могат да допринесат за развитието на този вид автомобили. „Има всички шансове, ако разговорите се развият в правилната посока, София да се превърне в един от големите центрове в Европа, който създава технологии за автономни автомобили“.\r\nВчера в Министерство на търговията на САЩ започна изслушването на засегнатите компании от евентуалното въвеждане на мита при внос на европейски автомобили в САЩ.\r\n„Автомобилната индустрия има много по-голям проблем с налагането на мита от Китай, към автомобили внасяни от САЩ, тъй като голяма част от производителите произвеждат своите модели в САЩ и ги изнасят за Китай. Те наложиха 40% мито върху тези автомобили, което автоматично страшно много оскъпява тези модели в Китай“. \r\n", "date": "2018.07.20", "title": "България печели от евентуални мита за автомобили в САЩ "}
{"url": "https://www.dnes.bg/notifikacii/2018/07/20/gabi-petrova-specheli-srebro-ot-balkaniada-v-stara-zagora.382871", "text": "Европейската вицешампионка на троен скок от Прага 2015 Габриела Петрова спечели сребърен медал на Балканиадата по лека атлетика, която започна днес в Стара Загора.\r\nПетрова завърши втора, след като постигна 14.34 метра още при първия си опит. Личният рекорд на българката за сезона е 14.40 метра.\r\nШампионка стана Параскеви Папахристу (Гърция), бронзова медалистка в зала от световното първенство в Портланд 2016 и трета европейското на открито в Амстердам за същата година, с личен рекорд от 14.74 метра. Така тя оглави европейската ранглиста за годината.\r\n610 състезатели от 18 страни участват на Балканиадата по лека атлетика в Стара Загора, което продължава тази вечер и утре.", "date": "2018.07.20", "title": "Габи Петрова спечели сребро от Балканиада в Стара Загора"}
{"url": "https://www.dnes.bg/stranata/2018/07/20/gonka-s-policai-kanaldjiia-se-opita-da-vkara-migranti-s-djip.382865", "text": "Джип с мигранти, превозвани от криминално проявен каналджия, бе спрян от граничен полицейски автопатрул от ГПУ-Трън в района на село Горочевци, съобщават от МВР.\n\r\nПолицаите забелязали вчера към 20:30 ч. лек автомобил \"Ауди\" и джип \"Гранд Чероки\", движещи се един след друг към българо-сръбската граница.\n\r\nДвамата гранични полицаи незабавно подали сигнал в дежурната част и последвали съмнителните коли. Въпреки подадените звукови и светлинни сигнали към водачите, те продължили движение в опит да избягат.\n\r\nНа пътя между махала Русимовци и разклона за село Докьовци лекият автомобил пропуснал отпред джипа. Впоследствие се оказало, че мигранти са натоварени в джипа и така му е дадена възможност да се измъкне от преследването. \r\n                    \r\n                    \r\nМеждувременно, шофьорът на лекия автомобил опитал да избута от пътя граничните полицаи, като блъснал отдясно служебния автомобил. \n\r\nНезависимо от всичко, високопроходимият автомобил на \"Гранична полиция\" успял да настигне джипа в землището на село Горочевци. След кратко преследване и предупредителни изстрели във въздуха граничните полицаи задържали шофьора - 45-годишен, криминално проявен от София, който направил опит да избяга. \n\r\nПри проверката в джипа са открити седем чужденци, по първоначални данни иракчани.\n\r\nКаналджията и мигрантите са задържани в ГПУ-Трън. Уведомена е районната прокуратура. Действията по случая продължават.", "date": "2018.07.20", "title": "Гонка с полицаи: Каналджия се опита да вкара мигранти с... джип"}
{"url": "https://www.dnes.bg/obshtestvo/2018/07/20/topmedik-za-noviia-shef-na-nzok-seriozen-chovek-shte-se-spravi.382872", "text": "От  днес Националната здравноосигурителна каса има нов шеф – д-р Дечо  Дечев. Той бе подкрепен от всички депутати, като само един се въздържа.  Той наследява позицията от проф. Камен Плочев, но ще успее ли да разреши  проблемите пред НЗОК?\n\r\nОт днес Националната здравноосигурителна каса има нов шеф – д-р Дечо Дечев. Той бе подкрепен от всички депутати, като само един се въздържа. Той наследява позицията от проф. Камен Плочев, но ще успее ли да разреши проблемите пред НЗОК? \n\n\"Познавам д-р Дечев като сериозен човек. Проблемите на Касата не са му чужди. Не трябва да забравяме, че той трябва да се съобразява с политиката на Министерството на здравеопазването. Вярвам, че той е точният човек, който в относително кратки срокове ще предприеме стъпки за законодателни промени. Той не е човек, който обещава напразно\", описа личността на новия здравен шеф проф. Генчо Начев.\r\n                    \r\n                    \r\nСпоред госта в студиото на \"Денят ON AIR\" не са много хората, които разбират от проблемите на НЗОК и биха се съгласили да оглавят тази позиция. \"Той ще се справи с финансирането на Касата. Трябва да има твърд контрол върху качеството на медицинската услуга\", подчерта директорът на болница \"Света Екатерина“.\r\n\"Пакетът на Здравната каса е неоснователно раздут. Контролът не е на медицинската дейност, а на атрибути. Няма контрол на показанията за извършена медицинска дейност. Всеки се отчита, но дали манипулацията е била нужна никой не пита\", обясни проф. Начев.\n\r\nТой изрази доверието си в българското здравеопазване и изтъкна, че въпреки че чуваме предимно за проблемите му, то има своите силни страни като качество на базата и достъпа до медицински услуги.\n\r\n\"Вярвам, че този нов модел на НЗОК ще се случи. Това зависи от екипа на Министерството да го предложи за обсъждане – първо в парламентарна комисия, после в обществото. Вярвам в съвестта на колегите си, които ако имат забележки или по-добри идеи ще ги кажат. Това няма да стане за един месец. До края на годината времето е достатъчно да се направи публично обсъждане\", обобщи медикът пред Bulgaria ON AIR.\n\r\n\r\n ", "date": "2018.07.20", "title": "Топмедик за новия шеф на НЗОК: Сериозен човек – ще се справи"}
{"url": "https://www.dnes.bg/temida/2018/07/20/gabi-koiato-blysna-10-koli-v-aresta-bashta-i-bezobrazie.382843", "text": "Пародия! Безобразие! Подигравка! С тези думи бащата на танцьорката Габриела Медарова - Здравко Медаров, посрещна решението на съдия Божидар Кърпачев.\r\nДнес той отказа да гледа мярката на 21-годишната девойка, тъй като прокуратурата е внесла обвинителен акт. Това пък означава, че делото минава в съдебна фаза и за промяна на мярката за неотклонение на Габриела трябва да се произнесе друг съдебен състав.\n\n\n\n\r\nДевойката, която повече от 2 месеца е под ключ и на нара в ареста, едва не се разплака. Съдебната охрана бързо ѝ щракна белезниците и я изведе от залата. Нейните родители и гаджето ѝ Пачо дойдоха, обнадеждени, че Габриела ще бъде пусната на свобода.\r\r\n                    \r\n                    \"Къде е държавата? Къде са законите? Защо се подиграват с нас? Детето ни ли е най-големият престъпник\", развика се майката на Габриела, цитирана от \"\".\r\n21-годишната танцьорка беше върната в ареста, след като разби носа на момиче в нощен клуб. Седмици по-рано, пияна и дрогирана, тя блъсна 10 паркирани коли в Пловдив.\r\nАдвокатът на Медарова Орлин Търновалийски остана изумен: \"Досъдебното производство не е приключило. Няма предявяване. Аз съм единствен защитник на момичето и не съм полагал подпис върху документа\".\r\nДългогодишният юрист заяви, че не е чувал в наказателното производство термин \"паркетно дело\".\r\n\"Не мисля, че трябва да се решава съдбата на един млад човек само по една преписка от прокуратурата\", изтъкна той.", "date": "2018.07.20", "title": "Габи, която блъсна 10 коли, в ареста. Баща й: Безобразие!"}
{"url": "https://www.dnes.bg/obshtestvo/2018/07/20/sofiia-praid-kym-bsp-priemete-istanbulskata-konvenciia.382819", "text": "Организационният комитет на София Прайд посреща с разочарование твърдата позиция на БСП по отношение на Истанбулската конвенция – позиция, оформена под влиянието на агресивната медийна кампания срещу ратификацията, основана на неистини и спекулираща със страховете на хората, зоват от комитета в писмо, изпратено до Dnes.bg.\r\nОт там се чудят защо БСП, като социалистическа партия, \"се отдалечи от лявата позиция по въпроса с Истанбулската конвенция\".\n\n\n\r\n\"Лявото със сигурност не може да бъде позиция, която допуска такъв национализъм и социален консерватизъм, какъвто БСП излъчва от 49-ия си конгрес насам. Лявото е перспектива, която винаги се занимава с неравенствата и която изхожда от интересите на потиснатите и маргинализираните групи\", изтъкват организаторите на София Прайд.\r\r\n                    \r\n                    Те смятат, че позицията на БСП е единствено в услуга на статуквото, което търси да запази порочните неравенства в обществото.\r\n\"Поведението на БСП не просто срива международната ѝ репутация и репутацията на България, която остана единствената държава на Балканския полуостров, нератифицирала Истанбулската конвенция, но руши дългогодишни постижения на партията в сферата на защитата на жените жертви на насилие и я превръща в един от най-влиятелните пропагандатори на хомофобия и трансфобия в българския парламент\", настояват от НПО-то.\r\nОрганизационният комитет отправя призив към членовете на партийните органи на БСП да се върнат към основите, залегнали в устава на партията, и изразява надежда, че ще преосмислят сериозно ксенофобията, хомофобията и трансфобията, които оформят лицето на БСП днес, в посока към сътрудничество и диалог с общностите, които в момента са мишени на тази враждебна политическа линия.", "date": "2018.07.20", "title": "София прайд към БСП: Приемете Истанбулската конвенция!"}
{"url": "https://www.dnes.bg/rusia/2018/07/20/na-kosym-ot-smyrtta-dete-poletia-ot-4-ia-etaj-dvama-go-spasiha.382805", "text": "Дете се размина на косъм от смъртта, след като полетя от четири етажна сграда в руския град Дзержинск, съобщават от \"Дейли мейл\".\r\nНа улицата работили двама мъже, които асфалтирали пътя пред блока. В почивката си Дмитри и Вадим  забелязали детето, което тръгнало да отваря прозореца на апартамента и предположили, че момченцето може да падне. Случката се разиграла за секунди – детето полетяло от високата сграда, но за щастие двамата мъже успели да го хванат. Благодарение на тях детето се отървава само с рана на коляното.\n\r\n \"Първо се появи главата на детето, след това краката. Изтичахме под прозореца и тогава той падна. Хванахме го и така успяхме да смекчим удара\", разказват мъжете пред медията.\r\r\n                    \r\n                    Бабата и лелята на момченцето били в апартамента по време на инцидента.\r\nДвете жени сега са благодарни за героичната постъпка на работниците и не могат да повярват, че нещастната развръзка се е разминала.", "date": "2018.07.20", "title": "На косъм от смъртта! Дете полетя от 4-я етаж, двама го спасиха"}
{"url": "https://www.dnes.bg/obshtestvo/2018/07/20/eksperti-ot-ek-v-bylgariia-sys-sigurnost-ima-chuma.382866", "text": "Чума по дребните преживни животни има в България, няма съмнение за това, а мерките, които Българската агенция по безопасност на храните (БАБХ) е предприела, са в съответствие със законодателството на ЕС, съобщиха от пресслужбата на Министерството на земеделието, храните и горите. \n\n\nОт там представиха заключение, направено от експертната мисия на Европейската комисия, която е посетила страната ни тази седмица. Яснота и прозрачност при работа, компетентност, своевременни и адекватни мерки за ликвидиране и ограничаване на разпространението на болестта - това е оценката за работата на БАБХ до този момент, хвалят се от МЗ.\n\r\nЧумата по дребните преживни животни е опасно, бързо разпространяващо се заболяване, а бързината на изпълнение на мерки за евтаназия на животните в огнищата и регулиране на движението на хора, животни и продукти от тях е от съществено значение. Всяко забавяне и/или действия, които противопоставят изпълнението им е предпоставка за разпространение и поява на нови огнища, са отчели експертите.\r\n                    \r\n                    \r\nБАБХ работи в тясно сътрудничество и пълна прозрачност с всички ресорни институции на страната и ЕК. България е на фронтовата линия на ЕС и по отношение на опазване на здравето на животните в страната и ЕС е ключов играч. Всички държави членки на ЕС са насочили поглед в действията на страната ни и разчитат на мерките и изпълнението им с оглед за опазване здравето на животните и ограничаване инфекцията, допълниха от земеделското министерство.", "date": "2018.07.20", "title": "Експерти от ЕК: В България със сигурност има чума"}
{"url": "https://www.dnes.bg/stranata/2018/07/20/naprejenie-v-iambolsko-bez-vtora-proba-ot-jivotnite.382853", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Напрежение скова Болярово. Фермерите отказаха да пуснат ветеринарите, дошли да вземат втора проба за чума по животните там. Земеделският министър Румен Порожанов увери от парламента, че ако втората проба е отрицателна, издадената заповед за унищожаване на животните ще бъде отменена.\n\r\nБарикадата протестиращи от Шарково се премести пред фермата на Ана и Тодор в Болярово. Именно така ветеринарите не успяха да вземат втора проба от животните за наличие на вируса на чума.\n\r\nАнна и Тодор гледат животни от 5 години. Във фермата им има 200 овце. Не вярват, че животните са болни. Отхвърлят и версията на Агенцията по храните, че вирусът е пренесен от избитото в село Крайново стадо.\r\n                    \r\n                    \r\nВ парламента земеделският министър призова още стопаните да се вразумят и да допуснат ветеринарите да вземат втора проба. Заради напрежението в ямболските села евтаназията на животните е спряна,  съобщr ", "date": "2018.07.20", "title": "Напрежение в Ямболско: Без втора проба от животните!"}
{"url": "https://www.dnes.bg/eu/2018/07/20/mishel-barnie-predupredi-london-imate-13-sedmici.382846", "text": "Главният преговарящ на ЕС по въпроса за Брекзит Мишел Барние каза, че 80% от обсъжданите текстове в подготвяното споразумение са одобрени и от страна на ЕС и от Великобритания, пишат от БТА.\n\r\nТой отбеляза, че на днешното заседание на Съвета на ЕС е било препотвърдено единството на държавите от Общността във водените преговори. Европейската комисия е представила оценката си за необходимите действия, в случай че договореност не бъде постигната.\n\r\nДебатът все още не е завършил. Барние отбеляза, че са готови за всякакви предложения, стига те да могат да бъдат приложени на практика и предупреди, че двете страни по преговорите трябва да са готови за всякакво развитие.\n\r\nНай-сложен остава въпросът с уреждането на граничния режим между Ирландия и Северна Ирландия.\r\n                    \r\n                    \r\nПредвижда се през октомври Европейският съвет да оцени хода на преговорите и ако те са успешни, да разреши продължаване на разговорите за бъдещите отношения на Великобритания с ЕС, както и въвеждане на преходен срок преди същинската раздяла. \n\r\nПо искане на Лондон и с единодушие държавните и правителствените ръководители от ЕС могат да удължат преговорния срок, който изтича наесен.", "date": "2018.07.20", "title": "Мишел Барние предупреди Лондон: Имате 13 седмици!"}
{"url": "https://www.dnes.bg/usa/2018/07/20/13-stanaha-jertvite-ot-potynaloto-korabche-v-misuri.382847", "text": "Най-малко 13 човека, включително деца, загинаха при потъване на корабче с туристи в езеро в американския щат Мисури, заявиха днес властите, цитирани от Асошиейтед прес.\r\nСпоред органите на реда 14 човека са оцелели, от които седмина са тежко пострадали, а четирима души остават в неизвестност, пише БТА.\n\r\nСутринта водолази са открили още две тела на загинали, с което броят на жертвите се е увеличил от 11 на 13.\r\nКорабчето е потънало снощи при гръмотевична буря в езерото Тейбъл Рок.\r\nГоворителка на Медицинския център \"Кокс\" в град Брансън каза, че четирима възрастни и три деца са пристигнали в болницата малко след корабокрушението. Двама възрастни са в критично състояние, а останалите се лекуват след получени леки наранявания.\r\n ", "date": "2018.07.20", "title": "13 станаха жертвите от потъналото корабче в Мисури"}
{"url": "https://www.dnes.bg/notifikacii/2018/07/20/ataka-s-noj-v-germaniia-ima-seriozno-postradali.382849", "text": "Осем души са ранени, трима от които сериозно, при така с нож в автобус в германския град Любек, съобщават полицията и местни медии. \r\nГоворител на полицията заяви, че атаката се е случила в квартал Кюкниц и има задържан за престъплението. \r\nПри атаката няма загинали.\r\nРайонът около мястото на инцидента на автобусна спирка е изолиран. Според очевидци, цитирани от местното издание, автобусът пътувал за близкото селище Травемюнде, когато пътник внезапно хвърлил на земята раница, от която излизал дим. След това извадил нож и нападнал пътниците, съобщи ТАСС.\r\nШофьорът, който също бил нападнат, рязко спрял и отворил вратите, за да могат хората да избягат, написа \"Любекер нахрихтен\". Нападателят също се опитал да избяга.\r\nМестен прокурор не изключва тероризма като мотив за нападението, предаде Ройтерс. ", "date": "2018.07.20", "title": "Атака с нож в Германия, има сериозно пострадали"}
{"url": "https://www.dnes.bg/cars/2018/07/20/kakvo-pravim-s-vinetkite-prez-2019-a-nujnite-raziasneniia.382775", "text": "Хартиените винетки остават в историята от 1 януари 2019 г.\r\nАко обаче водачите на коли имат стикер, който е валиден след тази дата, трябва отидат в пункт за продажба на винетки и до 31 януари 2019 г. да подадат заявление за замяна на хартиената винетка с електронна.\r\nВинетките за камиони над 3,5 тона ще са валидни до 15 август 2019 г. От следващия ден камионите ще плащат тол такси за изминато разстояние, а винетките ще бъдат невалидни.\n\n\n\n\r\nТова гласят промени в Закона за пътищата, който беше разгледан в Комисията по бюджет и финанси към парламента.\r\nВ проекта е записано още, че за всеки отделен път може да се прилага различна тол такса за изминатото разстояние на камионите, не само според категорията на шосето, но и според договора, сключен с бъдещите оператори на трасето.\r\r\n                    \r\n                    Вече е ясно, че няма да се въвежда еднодневна винетка, а ще има за уикенда, чиято цена ще бъде около 10 лв. Камионите пък ще плащат отделна тол такса за ремаркета.\r\nЕксперти от регионалното министерство прогнозираха, че очакват 1,2 млрд. лева годишни приходи от новата система или поне четири пъти повече отколкото са сега.\r\nВ момента тежките камиони прекосяват страната ни за около 12 евро, а с промените ще плащат между 60 и 80 евро както в другите европейски страни.\r\nТол системата ще има мобилно приложение за таксуване. Освен това ще може да се плаща с пари в брой, с карта и да се купува винетка от денонощни терминали.\r\nПо време на комисията стана ясно, че държавата ще изплаща по 50 млн. лева годишно за системата в продължение на 3 години. А оборудването е вече в страната, пише \"Труд\".\r\nОт сдружението на общините настояват да получават 20% от приходите от системата, за да поддържат регионалните пътища в добро състояние.", "date": "2018.07.20", "title": "Какво правим с винетките през 2019-а? Нужните разяснения"}
{"url": "https://www.dnes.bg/akoshtete-vqrvaite/2018/07/20/fenove-vyv-facebook-ivaila-bakalova-e-striaskashto-slaba.382840", "text": "Ивайла Бакалова изглежда изключително отслабнала, забелязаха нейни фенове.\r\nЗагрижени последователи коментират в социалните мрежи, че теглото на любимката им е притеснително и тя изглежда неузнаваемо слаба.\r\nБакалова обяснява промяната на тялото си със здравословен режим на хранене и активен спорт, пише България днес.\r\n \r\nОт известно време родната красавица се подвизава в Дубай, където живее и работи. \r\n \r\nТам тя се занимава с бизнес с недвижими имоти, а самата тя заема позицията брокер.\r\n \r\nСпоред запознати, Ивайла Бакалова не планира скоро да се завръща у нас.\r\n \r\n", "date": "2018.07.20", "title": "Фенове във Facebook: Ивайла Бакалова е стряскащо слаба!"}
{"url": "https://www.dnes.bg/snimka-na-denia/2018/07/20/oktomvriiskiiat-iuli-ostava-idnite-dni-ne-ochakvaite-jegi.382796", "text": "До края на юли не очаквайте температури над 34-35 градуса, нито особена и трайна промяна на времето.\r\n предупреждават да се подготвим за време, по-типично за есента, отколкото за лятото.\r\n19 юли беше един от най-студените дни през това лято, в София беше ветровито и с ниска облачност - типично есенна атмосфера. Средносрочните модели показват запазване в близките 10 дни на тази циркулация над Източна Европа и Балканите.\r\nПрез уикенда се очаква затопляне. Ще бъде предимно слънчево, като изключим крайните източни и североизточни райони. Температурите ще се повишат от 27 до 34 градуса. В събота е възможно да има повече облаци над крайните североизточни райони и дори да превали, но за кратко.\rПо-сериозно влошаване на времето се очаква в началото на следващата седмица. В понеделник в късния следобед и главно през нощта срещу вторник времето над цялата страна ще се влоши, почти над всички райони ще има валежи, които ще продължат и във вторник вечерта и отчасти в сряда. Това ще се дължи на център на ниско налягане, който ще се позиционира южно от България.\r\nЩе бъдат понижени и дневните температури, главно в Западна България ще се почувства по-сериозно захлаждането, докато в низините на Южна България пак ще е хладно, но температурите ще са типично летни.\r\nТогава ще има и повече валежи, гръмотевична дейност и бури също са възможни. Валежите във вторник може да са по-интензивни.\r\nВ четвъртък и петък, почти до края на следващата седмица в следобедните часове ще се запази вероятността от гръмотевична дейност в различни райони на страната, главно в планинската част.\r\nВлажното време се очаква да се запази до края на юли, а и в началото на август.", "date": "2018.07.20", "title": "Октомврийският юли остава! Идните дни не очаквайте жеги"}
{"url": "https://www.dnes.bg/politika/2018/07/20/mvr-shefyt-za-chumata-nai-vajno-e-otkyde-idva.382832", "text": "МВР шефът Валентин Радев настоя, че се взимат всички мерки, за да се ограничи чумата по дребните преживни животни в Странджа. По време на изслушването в парламента по темата той благодари на опозицията, че е направила забележки, тъй като в такива моменти е възможно да се правят грешки.\n\r\nРадев обясни, че на първо място се търси откъде е влязла заразата, за да може да се предотврати повторната й поява.\n\n\n\n\n\r\n\"Първата мярка е границата. Как е влязла, не знаем, трябва да открием. Ако не се справим със заразата, какво правим? Всички тирове се проверяват, всички храни\", отсече вътрешният министър.\r\n                    \r\n                    \r\nТой призова и хората към дисциплинираност и към спазване на указанията на МВР, тъй като в противен случай се разнася заразата, а опасността е реална.\n\r\n\"Ситуацията наистина е кризисна, затова създаваме Кризисен щаб. Опасността е реална. Всички, които идват да помагат на баба Дора, не съзнават, че това е пренасяне на зараза\", каза още Валентин Радев.\n\r\nЗемеделският министър Румен Порожанов пък даде подробна хронологична информация от първия установен случай на заболяването. Той уточни, че са взети хиляди проби, като са изпратени такива и във френска лаборатория.\n\r\n\"Броят на отрицателните проби е преобладаващ, но щом има положителни, значи има заболяване\", заключи министърът.\n\r\n\"Към момента единствено в село Шарково имаме едно стадо, което не е евтаназирано, и още 2 от по 10-12 кози\", обясни Порожанов.\n\r\nОт думите му стана ясно, че едното е на баба Дора, която стана символ на протестите, и допълни, че там няма установени положителни проби, но животните са в контакт с други в селото, където има чума. Той уточни и че има едно стадо в Болярово под карантина, където експертите не са били допуснати да вземат втора проба.", "date": "2018.07.20", "title": "МВР шефът за чумата: Най-важно е откъде идва!"}
{"url": "https://www.dnes.bg/cars/2018/07/20/unikalno-studenti-napraviha-e-mobil-ot-len-i-zahar.382837", "text": "Студенти от Техническия университет в Айндховен, Холандия, показаха прототип на биоразградим електрически автомобил.\r\nПанелите, шасито и детайлите в интериора са изработени от ленено влакно и захар. Очакваното потребление на ток на модела е еквивалентно на консумацията на литър гориво за 300 км.\r\nВ основата на електромобила, наречен Noah, е шаси от панели, в чиито състава има лен и биопластмаса (произвежда се от захар). Панелите на каросерията са изработени от ленени постелки, свързани с биогума.\r\nОтбелязва се, че за производството на биоматериали е необходима шест пъти по-малко енергия, отколкото за производството на алуминий или карбон. В същото време ленените панели са доста силни и дори подходящи за създаване на зони на деформация.\r\r\n                    \r\n                    Noah се задвижва от електрически двигател, чиято мощност не се споменава. Теглото на батерията е 60 килограма, а на автомобила - 420 кг.\r\nС едно зареждане моделът може да измине до 240 км, а максималната му скорост е 110 км/ч.\r\n", "date": "2018.07.20", "title": "Уникално! Студенти направиха е-мобил от лен и захар"}
{"url": "https://www.dnes.bg/usa/2018/07/20/madlin-olbrait-se-sramuva-ot-trymp-zashto-li.382833", "text": "Със своите неприятелски и донякъде войнствени изказвания към Европа американският президент Доналд Тръмп предизвика сериозни негативни коментари по целия свят. Но и все повече американци вече не разбират своя държавен глава.\r\n„Срамувам се от него и съм шокирана“, твърди в интервю за германския икономически всекидневник Handelsblatt Мадлин Олбрайт, бивш държавен секретар на САЩ, когато е запитана за заплахите на Тръмп към НАТО и съвета му към Тереза Мей да даде ЕС на съд.\r\n„Тези изказвания противоречат на всичко, на което се уповава висшата дипломация. Част от случващото се за мен е чиста мистерия. След интервюто му в „Sun“ той се изправи до Мей и каза: „Прекарахме си добре“... Дори след напрегнатата среща на върха на НАТО той каза, че това е била най-добрата среща, която е имал алиансът. Научих в живота си, че винаги има нещо повече от обикновена аудитория. Тръмп изглежда придава голямо значение на това грубите му послания да стигнат до публиката. Но какво наистина се случва зад затворени врати - не знаем“, заяви бившият дипломат номер 1 на САЩ.\r\r\n                    \r\n                    Запитана от германския журналист дали смята Доналд Тръмп за фашист, Олбрайт казва, че той не е такъв, но е най-недемократичният президент в модерната история на САЩ. „Той не разбира, че демокрацията обхваща както волята на мнозинството, така и правата на малцинството“.\r\nВ ролята си на държавен секретар Мадлин Олбрайт се е срещала и с тогавашния диктатор на Северна Корея Ким Чен Ир. Сега тя изказва недоверие, че Пхенян ще се разоръжи.\r\n„Сигналите не са добри. Макар че срещата между Доналд Тръмп и Ким Чен Ун премина приятелски, Северна Корея успя да извлече много от срещата на върха, без да се налага да направи нещо в замяна. Спряхме военните си учения в Южна Корея, а Северна Корея все още не е направила нищо в замяна. Не е постигнато съгласие относно ясната дефиниция на термина „денуклеаризация“, да не говорим за процес на преглед на разоръжаването. Срещите на върха в Сингапур с Ким и в Хелзинки с Владимир Путин очевидно не бяха добре подготвени. А това е проблем“, заключава бившият топ дипломат на САЩ.\r\n", "date": "2018.07.20", "title": "Мадлин Олбрайт се срамува от Тръмп. Защо ли?"}
{"url": "https://www.dnes.bg/football/2018/07/20/radost-v-milano-uefa-vyrna-milan-v-liga-evropa.382844", "text": "Седемкратният носител на КЕШ Милан ще играе този сезон в Лига Европа. Грандът на Италия спечели обжалването пред Спортния Арбитражен Съд (КАС) срещу решението на УЕФА да го извади от европейските клубни турнири през сезон 2018/2019 година.\n\r\nУЕФА наложи санкцията на седемкратния европейски клубен шампион на 27 юни заради нарушаване на правилото за финансов феърплей.\n\r\nМилан не успя да изпълни изискванията на УЕФА за балансиране на приходната и разходната част в бюджета си след многомилионните трансфери миналото лято, а финансовите проблеми на вече бившия китайски собственик на отбора Ли Юнхун доведоха до допълнителна нестабилност.\n\r\nОще в същия ден Милан подаде жалба в КАС, откъдето се произнесоха в полза на клуба, като ключово за решението бе смяната на собствеността. Новите собственици от инвестиционната компания Елиът увериха, че няма да продават куба в следващите поне три години и ще стабилизират финансовото състояние на Милан.\r\n                    \r\n                    \r\nОт КАС върнаха случая в УЕФА, където вероятно ще заменят отстраняването от евротурнирите с глоба. Така Милан ще участва този сезон в групите на турнира Лига Европа.\n\r\n", "date": "2018.07.20", "title": "Радост в Милано: УЕФА върна Милан в Лига Европа"}
{"url": "https://www.dnes.bg/akoshtete-vqrvaite/2018/07/20/iavor-baharov-pak-ergen-razdeliha-se-s-raia-peeva.382839", "text": "Докато всички очакваха, че Явор Бахаров и колежката му Рая Пеева ще направят следващата крачка в живота си - брак, се оказва, че двамата са се разделили.\r\nМиналата седмица Явор отпразнува своя 33-и рожден ден в Колумбия в изцяло мъжка компания, далеч от официалната си половинка Рая, с която се говореше, че уж били сгодени, пише \"Уикенд\". \r\nСпоред слуховете, тя дори не го е поздравила за празника. Къдрокосият актьор беше в латиноамериканската страна заедно с колегата си Бойко Кръстанов и друг свой приятел.\r\n \r\nСлед екскурзията тримата се прехвърлиха в Мадрид на музикален фестивал. През това време Рая се държи така, все едно Явор не съществува. Двамата не поддържат абсолютно никакви отношения.\r\n \r\nПеева нашумя с ролята на Поля в сериала \"Скъпи наследници\". Тя вече цял месец снове из родните курорти, като от време на време участва в \"Пощенска кутия за приказки\", откъдето вероятно добавя хонорари към актьорската си заплата.\r\n \r\nПо всичко изглежда, че тя няма никакви контакти с Явор, с когото до миналия месец деляха общо жилище. Проверка показа, че двамата взаимно са спрели да следват дори профилите си в социалните мрежи. Рая нито е сред приятелите на Явор във Facebook, нито сред последователите му в Instagram. \r\n \r\n", "date": "2018.07.20", "title": "Явор Бахаров пак ерген, разделиха се с Рая Пеева"}
{"url": "https://www.dnes.bg/notifikacii/2018/07/20/obezglaveni-kotki-v-tyrnovski-park-izverg-se-gavri-s-tiah.382845", "text": "Неизвестен изрод трепе улични котки във великотърновския квартал \"Колю Фичето\". За това сигнализираха в социалните мрежи възмутени граждани.\r\nНа публикуваната в нета снимка се вижда обезглавеното тяло на котка, лежаща върху тротоара.\r\nНа шокиращата гледка са се натъкнли първо група малки деца, които разказали на родителите си.\r\n\"Това не е просто брутално. Това не е просто убийство на едно невинно създание. Това е извършено от изверг, от човекоподобно същество. Кошмарът до парка в района на квартала продължава. Тази бруталност трябва да бъде спряна по всички възможни и невъзможни начини\", пише в поста си към снимката Доротея Кирвикова.\r\nВ квартала вече е имало случаи на над 10 отровени и избити улични котки през последните месеци, пише \"Монитор\".\r\nМайки от квартала споделят също, че се страхуват да пускат децата си сами да играят в парка, за да не станат жертва на психопата, който необезпокояван реже котешки глави.", "date": "2018.07.20", "title": "Обезглавени котки в търновски парк... Изверг се гаври с тях!"}
{"url": "https://www.dnes.bg/politika/2018/07/20/prezidentyt-pyrvanov-imeto-severna-makedoniia-krie-podvodni-kamyni.382831", "text": "Името Северна Македония крие много \"подводни камъни\". Това каза Георги Първанов, президент на България 2002 – 2012 г.,  на  среща-дискусия \"Илинден 2018 – исторически поуки и перспективи на  отношенията в региона\".\r\nрещата се провежда в Благоевград и е посветена на отношенията между България и Македония.\n\n\n\n\r\n\"Не знам колко души по българските върхове са прочели договора, но трябва да се прочете много добре от българската дипломация и българските политици. В коментарите към него – и на Заев, и на Ципрас, става ясно, че Скопие се отказва от идеята за античното минало на тази държава\", каза още той.\r\r\n                    \r\n                    Първанов подчерта, че в гръко-македонския договор нещата са описани много детайлно.\r\n\"Да, няма да има летище \"Александър Македонски\". Да, няма да ги има другите исторически символи, но тогава идва логичното – в търсенето на своята идентичност младата Северномакедонска държава да акцентира неистово в Илинденските корени\", подчерта Първанов.\r\nТой добави, че няма човек, който да не е запознат с историята, който да не може да направи разлика между Илинден 1903 година и Илинден 1944 година, когато е антифашисткото събрание на Македония.\r\n\"Събранието от 1944 година взема решение за присъединяването на Република Македония като съставна и федеративна част на Югославия. Къде са идеите на илинденци от 1903 година и къде е това решение? Разликата е огромна\", заяви той.\r\nТой добави, че се е надявал Заев да изтръгне антибългарското жило на македонизма.\r\n\"И ако миналата година това не изглеждаше невъзможно, то сега го поставям под леко съмнение\", добави Първанов.\r\nПо повод идеята на членството на Македония в НАТО и Европейският съюз, той заяви, че твърдо я подкрепя, но попита: \"Защо ние да плащаме сметката\".\r\n\"Докато Скопие не признае, че македонската идея и държава е израснала от ствола на голямото българско дърво, от ствола на българската нация, полемика винаги ще същуствува\", допълни президентът.\r\nСрещата се провежда в Благоевград и е посветена на отношенията между България и Македония.\r\nПърванов обясни, че е имал честта да бъде президент в един период, който е бил много позитивен по отношение на българо-македонските отношения. Той отбеляза, че ако от Македония са готови да водят тази полемика и за в бъдеще – няма проблем, но няма да спечелят, защото аргументите са на наша страна, съобщи \"Фокус\".\r\nПърванов припомни и факти от историята.\r\n\"Изследвам съм много този период и съм видял, че във вестниците дори през 1908 година, когато е имало свободен печат, вестниците и на Яне Сандански, и на Христо Чернопеев пишат на български език и за България. Българските чиновници са тези, които идват от София и подпомага преобразуването на четническото в легално движение. Ако трябва да върна лентата назад около Илинден 1903 година се срещат лидерите на ВМОРО и Върховния комитет, които си подават ръка. Това показва общобългарския характер на въстанието и на всички събития, които следват след това. Може би на някой му харесва да се отказва от историята, може би някой смята, че така е по-лесно, но аз не бих подкрепил такава политика\", каза той.\r\n\"Смятам, че всичко това се случи под външен натиск и то не европейски. Самият факт, че Гърция си оправи финансовите въпроси почти окончателно, че предстои визита на премиера Ципрас отвъд океана, че подписването на договора бе предшествано от серия срещи с посланика до държавния секретар, идва да покаже, че това е факторът. След всичко, което се случи е ясно, че на Балканите има нов лидер\", заяви Първанов.", "date": "2018.07.20", "title": "Президентът Първанов: Името Северна Македония крие \"подводни камъни\"!"}
{"url": "https://www.dnes.bg/politika/2018/07/20/cvetanov-blagodaria-na-opoziciiata-che-podkrepi-borisov.382868", "text": "\"Благодаря на опозицията, че днес, заедно с останалите парламентарни групи, подкрепихме правителството в лицето на Бойко Борисов, което отстоя на последното заседание на Европейския съвет на 28 юни решението България да не приема обратно бежанци и да не подписва двустранни споразумения в тази посока\", написа председателят на ПГ на ГЕРБ Цветан Цветанов в профила си в социалната мрежа Facebook. \n\n\"С днешното решение на парламента още веднъж защитихме позицията на България, която Бойко Борисов отстоява отдавна\", написа още Цветанов. \n\r\nКакто Dnes.bg съобщи, парламентът задължи кабинетът да не подписва двустранни споразумения за връщане на мигранти в България. Това стана с единодушно прието решение, подписано от председателите на всички парламентарни групи.\r\n                    \r\n                    \r\nДо него пък се стигна по идея на премиера Бойко Борисов, който дойде в парламента за разискване на темата с бежанския проблем, поискано от левицата. В предложението на парламентарната група на управляващата беше записано, че кабинетът се задължава да отстоява националните интереси при обсъждането на мигрантския въпрос на срещите на ЕС.", "date": "2018.07.20", "title": "Цветанов: Благодаря на опозицията, че подкрепи Борисов"}
{"url": "https://www.dnes.bg/akoshtete-vqrvaite/2018/07/20/klubyt-na-samoubiicite-kakvo-shte-stane-ako-burgerite-sa-nelegalni.382808", "text": "Представете си да живеете в общество, в което карането на велоергометър, консумацията на киноа, зелени смутита, салати и авокадо е наложено със закон от властите, а вредните храни са напълно забранени.\r\nЗа Рейчъл Хенг работата в правния сектор в Лондон се оказва живот точно в такъв свят.\r\n30-годишната жена е родена в Сингапур, следва в Колумбийския университет в САЩ, а след това се премества в Лондон, където започва работа в частна правна фирма.\r\nНовата среда изисква от нея не само да работи здраво, но и да тренира усърдно, а вътрешната конкуренция между колегите се изразява не само в професионален план, а и в начина на живот – как се хранят служителите, какво правят в свободното си време. Всичко това я подлага на голям стрес и напрежение.\r\r\n                    \r\n                    Така се ражда и идеята за нейната книга \"Клубът на самоубийците\", която разказва за антиутопия, в която обществото има една единствена цел – да живее вечно.\r\nКнигата е вдъхновена от популярната книга \"1984\" на Джордж Оруел, както и романа на Маргарет Атууд \"Разказът на прислужницата\". Действието се развива в близкото бъдеще в Ню Йорк, където става ясно, че група хора притежават способността да живеят вечно.\r\nЖителите на антиутопията са подложени на поредица от физически подобрения, стриктни диети и тренировъчни режими. На хората се дава по-добър статут, ако се откажат от вредната храна и спрат да пият алкохол.\r\nАвторката на книгата всъщност приема идеята, че това бъдеще не е никак далеч от реалността и е много възможно обществото да стигне до същата крайност и то много скоро.\r\nДнес хората все повече се стремят да изглеждат добре, да живеят твърде здравословно. Или поне онлайн нещата изглеждат така.\r\n\"Социалните мрежи абсолютно обсебиха обществото. Хората все повече искат да изградят перфектен, добре обрисуван образ пред останалите. Винаги сме били вманиачени по младостта, красотата, но намираме нови и нови начини да превърнем това в антиутопия\", коментира пред BBC младата дама. \r\nВ действителност здравословният начин на живот вече се превръща в норма и голяма част от \"инфлуенсърите\" стигнаха нови висоти в своя фанатизъм.\r\n\"Навсякъде се усеща това задължение да направиш нещо, за да водиш по-здравословен начин на живот. Ако не го сториш, значи си се провалил по някакъв начин\", казва още Рейчъл.\r\nДнес освен няколко калории в повече, бургерът ще ти донесе и поредица от неодобрителни погледи, които ще ти дадат да разбереш колко неморални са пържените картофки, дори да ги консумираш веднъж месечно.", "date": "2018.07.20", "title": "\"Клубът на самоубийците\". Какво ще стане, ако бургерите са нелегални?"}
{"url": "https://www.dnes.bg/notifikacii/2018/07/20/bylgariia-otnovo-sled-liderite-v-es-po-nisyk-dylg.382818", "text": "\r\nЗа периода януари-март съотношението на държавния дълг на България към БВП достига 24,1% спрямо 25,4% през последното тримесечие на 2017 г. През същия период на миналата година съотношението е било още по-високо – 28,2%.\r\nДългът намалява и като стойност и на тримесечна, и на годишна база – до 24,1 млрд. лева през първото тримесечие. Това е с 964 млн. лева по-малко спрямо последните три месеца на миналата година, но с цели 2,6 млрд. лева по-малко спрямо периода януари-март на 2017 г.\r\nСтраните с най-ниско съотношение на дълга към БВП за първото тримесечие на годината продължават да са Естония (8,7%) и Люксембург (22,2%).\r\n", "date": "2018.07.20", "title": "България – отново след лидерите в ЕС по нисък дълг "}
{"url": "https://www.dnes.bg/crime/2018/07/20/diado-ot-blagoevgrad-dade-3-bona-na-alo-apashi.382797", "text": "81-годишен благоевградчанин е дал на ало измамници 3 000 лв., съобщиха от полицията в града.\r\nСигналът за измамата е подаден около 20:10 часа вчера.\r\nМним доктор се обадил на домашния телефон на мъжа и го излъгал, че са необходими пари за операция на сина му, който е в чужбина. Пенсионерът предал 3000 лв.\r\nПо случая е образувано досъдебно производство.", "date": "2018.07.20", "title": "Дядо от Благоевград даде 3 бона на ало апаши"}
{"url": "https://www.dnes.bg/notifikacii/2018/07/20/piian-taksidjiia-bez-knijka-i-6-bona-globi-kyde-e-kontrolyt.382786", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПиян таксиметров шофьор без книжка и 6000 лв. глоби помете 9 автомобила в София. Полицаите са го задържали, след като е катастрофирал в микробус. Задържаният водач се оказал във видимо нетрезво състояние.\n\r\nБившият говорител на КАТ Любка Маринова подчерта пред , че това просто не трябва да се случва, тъй като по този начин пускаме убиец на пътя. Тя акцентира, че това не е първият случай с таксиметров шофьор. \n\n\r\nМаринова настоя, че трябва да се обърне внимание на собствениците на таксиметровите фирми, които да следят с какви точки и наказания са техните шофьори.\r\n\"КАТ никога не прави разлика между таксиметровите и останалите шофьори. Задължително е таксиметровите шофьори да са с колани, когато нямат клиенти\", каза още Маринова.\r\nТози шофьор е бил без книжка, оказал е тест за алкохол и наркотици, а актовете му, по всяка вероятност са се натрупали от електронни фишове за превишена скорост.\r\nТя посочи, че все още има автобусни превозвачи, които предлагат услугите си без колани в автобусите. Маринова е на мнение, че трябва да се вземат комплексни мерки, тъй като  по думите ѝ за миналата година сме на второ място в ЕС по загинали на 1 млн. души.\r\nПо думите й една от причините за такива инциденти е недостиг на шофьори.  \"Когато маршрутките бяха на мода, имаше много водачи с нечисто свидетелство за  съдимост, но ги наемаха. Нещата опират до контрол и не трябва да има компромис, когато става дума за живота и здравето на хората\", завърши тя.\r\n ", "date": "2018.07.20", "title": "Пиян таксиджия, без книжка и 6 бона глоби. Къде е контролът?"}
{"url": "https://www.dnes.bg/stranata/2018/07/20/porojanov-za-chumata-dve-stada-ne-sa-evtanizirani.382806", "text": "Само две стада от животни в село Шарково, които са дали положителна проба, все още не са евтанизирани, съобщи министърът на земеделието Румен Порожанов, който дойде в парламента, за да представи пред депутатите предприетите мерки във връзка със заразата.\n\n\n\r\nЕдното от двете стада е на баба Дора, която се превърна в символ на борбата срещу убиването на кози и овце.\r\nПорожанов се оплака, че стопаните на двете стада не допускат експертите за втора проба. В момента рисковите стада били в засилен контрол и под карантина.\r\nДнес се изплащат обезщетенията в Странджа, в понеделник ще бъдат изплатени и в Шарково.\r\nЕК за втори път подкрепи предприетите мерки, подчерта Порожанов.", "date": "2018.07.20", "title": "Порожанов за чумата: Две стада не са евтанизирани!"}
{"url": "https://www.dnes.bg/notifikacii/2018/07/20/vyv-vlaka-sofiia-lom-otkradnaha-chanta-sys-17-000.382799", "text": "17 700 евро са откраднати от пътник във влака по линията София - Лом, съобщиха от МВР.\r\nОколо 21:25 часа снощи на телефон 112 е постъпил сигнал от 55-годишен жител на Лом. Той обяснил, че пътувал с влак от  София към Лом между 17:00 и 21:20 часа.\r\nЧантата му с лични документи, сумата от 17 700 евро и 170 лева била открадната.\r\nОт потърпевшия са снети обяснения и е образувано досъдебно производство.", "date": "2018.07.20", "title": "Във влака София-Лом: Откраднаха чанта със €17 000"}
{"url": "https://www.dnes.bg/snimka-na-denia/2018/07/20/vremeto-prez-uikenda-dyjdyt-otstypva-na-slynceto.382803", "text": "През нощта над по-голямата част от страната облачността ще намалее. По-значителна ще се задържи над източните райони. Утре ще преобладава слънчево време, с временни увеличения на облачността, по-значителни над Източна България, в следобедните часове - и над планинските райони. \n\r\nСамо на отделни места ще превали краткотрайно. Северозападният вятър временно ще отслабне. Температурите слабо ще се повишат и максималните ще бъдат между 28 и 33 градуса.\n\r\nНад Черноморието ще преобладава слънчево време, с временни увеличения на облачността. На места, главно по северното крайбрежие, ще превали и прегърми. Ще духа до умерен северен вятър, който след обяд ще отслабне. Максималните температури на въздуха ще са от 27 до 30 градуса. Температурата на морската вода ще е 23-25 градуса. Вълнението на морето ще бъде 1-2 бала.\r\nПо планините ще преобладава слънчево време, с временни увеличения на облачността, по-значителни след обяд. Само на отделни места ще превали краткотрайно. Ще духа умерен северозападен вятър. Максималната температура на височина 1200 метра ще е около 22 градуса, на 2000 метра - около 15 градуса.\n\r\nАтмосферното налягане ще е малко по-ниско от средното за юли и слабо ще се повиши.\n\r\nВ неделя, 22 юли, ще преобладава слънчево време, с временни увеличения на облачността, по-значителни над Източна България, в следобедните часове - и над планините и планинските райони. \n\r\nСамо на отделни места ще превали краткотрайно, възможно е и да прегърми. Температурите ще се повишат още и максималните ще бъдат между 30 и 35 градуса.\n\r\n ", "date": "2018.07.20", "title": "Времето през уикенда: Дъждът отстъпва на слънцето"}
{"url": "https://www.dnes.bg/usa/2018/07/20/shtatskiiat-deficit-minava-1-trln-idnata-2019-a.382792", "text": "\r\nПромяната в изчисленията, която остана до голяма степен незабелязана, когато Белият дом предаде годишната си ревизия на Конгреса миналата седмица, отразява цената на увеличените федерални разходи, договорени по-рано тази година, както и на по-високите лихвени плащания, посочва в. Wall Street Journal.\r\nСпоред бюджетното предложение от февруари дефицитът ще е общо 7,1 трлн. долара през следващите десет години. При последната ревизия обаче той нараства с 926 млрд. долара до 8 трлн. долара.\r\nДанните отразяват предизвикателствата, пред които е изправена властта във Вашингтон в опит да намали дефицита. Според представители на администрацията по-силният икономически ръст ще позволи на данъчните облекчения да генерират повече приходи в дългосрочен план, компенсирайки първоначалното понижение. \r\nПоследните сметки обаче показват, че дефицитът нараства дори и при прогнозираните от властите още по-силни федерални приходи.\r\nБюджетната служба на Белия дом изчислява, че недостигът ще се увеличи до близо 1,1 трлн. долара през фискалната година, започваща този октомври, което представлява 5,1% от брутния вътрешен продукт (БВП). За сравнение през февруари се очакваше той да възлиза на 984 млрд. долара.\r\nСАЩ имаха дефицит от 666 млрд. долара през фискалната година, която приключи на 30 септември 2017 г., което представлява 3,4% от БВП.\r\n„Огромните дефицити не са добри, а ние ще имаме (дефицит – бел. ред) като дял от БВП в размер на 4%-5%“, заяви Лорънс Къдлоу, директор на Националния икономически съвет към Белия дом по време на конференция в сряда, който въпреки това допълни, че подобна ситуация не е толкова „лоша“.\r\nОт Втората световна война насам САЩ са имали бюджетен дефицит, надвишаващ 5% от БВП само в два периода – през 1983 г. и между 2009 и 2012 г, когато е разгарът на световната финансова криза. И двата пъти това се случва след период на значителен икономически стрес, включително и при единствената рецесия, когато безработицата скача над 10%. Белият дом очаква нивото на безработицата, което в момента е 4%, да стигне 3,7% следващата година.\r\nПочти половината от прогнозираното увеличение се дължи на по-високите федерални разходи, които бяха одобрени по-рано тази година. И двете партии в Конгреса – Републиканската и Демократическата, се противопоставиха на тавана на разходите, заложен в закона в рамките на споразумението за контрол на дефицита от 2011 г., като през февруари беше сключено ново споразумение за облекчаване на ограничението.\r\nКакво още очаква Белият дом вижте в", "date": "2018.07.20", "title": "Щатският дефицит минава $1 трлн. идната 2019-а"}
{"url": "https://www.dnes.bg/rusia/2018/07/20/trymp-se-zakanva-moje-da-stana-nai-strashniia-vrag-na-putin.382804", "text": "Президентът на САЩ Доналд Тръмп заяви в интервю пред американския телевизионен канал CNBC, че ако след преговорите с руския държавен глава Владимир Путин, двамата така и не успеят да изградят добри отношения, той ще стане \"най-страшния враг\" на руския президент, предава РИА Новости.\r\nКато доказателство за думите си, той напомни за въведените санкции и изгонените дипломати, пише \"Фокус\".\r\n\"Вижте всичко, което направих\", добави Тръмп. Но, по неговите думи, би било позитивно за САЩ да е в добри отношения с Путин и Русия, а не негативно.\r\nВчера пък Путин заяви, че  противниците на страната му в САЩ са могъщи и силни хора, предава РИА Новости.\n\n\n\n\r\r\n                    \r\n                    По думите му, доказателството за твърдението му е, че те могат да \"продадат\" на милиони граждани различни \"трудно смилаеми неща в нормалната логика на историята\".\r\n\"Нас винаги са ни учили, че хората, работещи за държавата, в интерес на обществото, преди всичко са длъжни да мислят за фундаменталните интереси на страната и винаги да ги поставят на първо място, но не. Виждаме, че в САЩ има сили, които поставят груповите си, тяснопартийни интереси над общонационалните\", заяви президентът на съвещание с посланиците и постоянните представители на Русия.\r\nПрезидентът отбеляза, че независимо от това, Русия е открита да развива контакти със САЩ на равноправна и взаимноизгодна основа. Той също така подчерта, че това е необходимо за целия свят.\r\n\"Като най-големите ядрени държави, ние носим специална отговорност за обезпечаването на стратегическата стабилност и сигурност\", добави Путин.\r\nСъщо така, той оцени отношенията със САЩ. По неговото мнение, Москва и Вашингтон са тръгнали по пътя на позитивните промени. Държавният глава напомни за състоялата се в понеделник среща с президента на САЩ Доналд Тръмп.\r\n\"При всичките различия в нашите възгледи, нашите мнения съвпаднаха в това, че руско-американските отношения се намират в крайно незадоволително състояние, по много параметри по-лоши, отколкото по време на Студената война\", отбеляза руският лидер и добави, че натрупалите се през годините проблеми не могат да бъдат разрешени за няколко часа.\r\nНо, независимо от това, срещата, като цяло бе успешна и доведе до полезни договорки\", заключи Путин.", "date": "2018.07.20", "title": "Тръмп се заканва: Може да стана най-страшния враг на Путин!"}
{"url": "https://www.dnes.bg/akoshtete-vqrvaite/2018/07/20/godina-mina-svetyt-oshte-strada-za-chestyr-beningtyn.382813", "text": "Днес се навършва една година от смъррта на фронтмена на Linkin Park Честър Бенингтън. Талантливият вокалист реши сам да сложи край на живота си на 20 юли 2017 г., като беше намерен обесен в къщата си в Лос Анджелис. \r\nТой е страдал от депресия от доста време, което е най-вероятната причина за самоубийството. Честър сам е признавал в интервюта, че често изпада в тежки психически състояния, имал е проблеми с наркотиците и алкохола и е правил опити за самоубийство. В детските си години е бил малтретиран сексуално от чичо си, което му е повлияло много травмиращо.\r\n \r\nВ много от текстовете на песните на Linkin Park, особено и в последния им албум \"One More Light\", може да се усети цялата болка, която музикантът е носил в себе си преди фаталното решение.\r\n \r\nВокалистът сложи край на живота си на датата, на която най-добрият му приятел, Крис Корнел, трябваше да навърши 53 г. Крис се самоуби два месеца по-рано, на 18 май, което също оказало пагубно влияние на Честър.\r\n \r\nСмъртта на Честър беше приета изключително драматично от феновете на бандата по цял свят. Те непрекъснато изразяваха скръбта си с емоционални постове в социалните мрежи, с различни мемориали, които организираха и т.н.\r\n \r\nБългарските фенове също бяха активни - още на 22 юли 2017 г. в Борисовата градина беше организирана среща в памет на Честър. А музикантите от Linkin Park Tribute Band организираха няколко концерта, посветени на Бенингтън в столични клубове, които бяха разпродавани напълно за кратки периоди от време. \r\n \r\nНа 27 октомври Linkin Park  изнесоха мемориален концерт в Лос Анджелис, в който се включиха и много други известни музиканти. Съпругата на Честър, Талинда Бенингтън, също е доста активна в социалните мрежи и постоянно призовава да се говори за депресията, да се проумее, че тази болест няма лице и трудно може да бъде разпозната. Тя пускаше клипчета и снимки, направени само няколко дни преди смъртта на съпруга ѝ и заяви: \"Мислите за самоубийство бяха там, но никога нямаше да разберете\". И многократно подчертаваше, че трябва на психическите разстройства да се гледа като на всяка друга коварна и опасна болест.\r\n \r\n", "date": "2018.07.20", "title": "Година мина: Светът още страда за Честър Бенингтън"}
{"url": "https://www.dnes.bg/rusia/2018/07/20/burevestnik-peresvet-poseidon-na-izpitanie-v-ruskata-armiia.382782", "text": "\r\nВеднага след срещата на руския президент Владимир Путин с американския му колега Доналд Тръмп руската армия предприе тестове на нови ядрени и други оръжия, включително лазерна оръжейна система, съобщи AP. \n\r\nВоенното министерство е тествало и крилата ракета с ядрена бойна глава с неограничен обсег на действие. \n\r\nМинистерството потвърди прогреса в изпитанието на оръжията, за които президентът Путин съобщи през март месец. \r\n                    \r\n                    \r\nРуското военно министерство заяви, че е тествало крилатата ракета \"Буревестник\" на земя и сега подготвят летателни опити. Представители от армията потвърдиха, че се практикува и използването на лазерен комплекс \"Пересвет\", както и че се подготвят изпитания на подводния дрон \"Посейдон\". \n\r\nНа фона на напрежението със Запада Путин показва мускулите на страната си. Той обаче подчерта, че има нужда от разговори с Вашингтон за договорите за контрол над ядрените оръжия.", "date": "2018.07.20", "title": "Буревестник, Пересвет, Посейдон – на изпитание в руската армия"}
{"url": "https://www.dnes.bg/world/2018/07/20/bivshata-prezidentka-na-iujna-koreia-zad-reshetkite-za-32-g.382815", "text": "Южнокорейски съд днес осъди бившата южнокорейска президентка Пак Гън-хе на допълнителни осем години затвор за злоупотреба с държавни фондове и нарушаване на изборното законодателство, предаде Асошиейтед прес.\r\nСега тя е изправена пред перспективата да остане в затвора повече от три десетилетия. Пак вече излежава една присъда от 24 години след шумен корупционен скандал, заради който бе отстранена от президентския пост миналата година.\r\nОкръжният съд в Сеул днес я призна за виновна и я осъди на шест години затвор по още едно обвинение - причиняване на значителни загуби на държавната хазна, защото получила 3 милиарда вона (2,6 милиона долара) от шефове на Националната разузнавателна служба в президентския си мандат.\r\r\n                    \r\n                    Тя обаче беше оправдана по обвиненията за подкуп, свързани с парични трансфери. Според съда не става ясно дали шефовете на разузнаването са искали, или са получавали облаги за техни услуги.\r\nОтделно съдът осъди Пак на две години затвор за нарушаване на изборното законодателство чрез намеса в номинация на кандидати от нейната партия в навечерието на парламентарните избори през 2016 г.\r\nПак Гън-хе не присъства на днешното съдебно заседание.\r\nСега присъдата на Пак кумулативно е 32 години затвор, но това може да се промени и може дори присъдата да бъде увеличена в зависимост от решенията на апелативните съдилища. След първата, произнесена срещу нея 24-годишна присъда през април, прокурорите я оспориха, добавяйки обвинения, включващи подкуп и злоупотреба с власт, и сега настояват за 30 години затвор. Върховният съд в Сеул ще се произнесе по делото на 24 август.\r\nСлед големи протести през декември 2016 г. южнокорейският парламент предприе към Пак процедура по импийчмънт. Тя беше официално отстранена от власт с решение на Конституционния съд през март миналата година и арестувана няколко седмици по-късно. Пак твърди, че осъждането й е политически мотивирано.\r\nПак Гън-хе е дъщеря на южнокорейския диктатор Пак Чжон-хи, който идва на власт с военен преврат през 1961 г. и управлява 18 години преди да бъде убит през 1979 г. (БТА)\r\n ", "date": "2018.07.20", "title": "Бившата президентка на Южна Корея зад решетките за 32 г."}
{"url": "https://www.dnes.bg/rusia/2018/07/20/trymputin-novata-korica-na-time-koi-e-furnadjiiska-lopata.382795", "text": "За втори пореден месец емблематичното списание Time посвети своята корица на президента Доналд Тръмп. Този път причината е противоречивите му изказвания след срещата му с Владимир Путин в Хелзинки и последвалите поправки в позицията.\n\r\nВярва ли или не вярва Доналд Тръмп на руския държавен глава за намесата на страната в изборите за президент на САЩ през 2016 г. и в крайна сметка има ли доверие на разузнавателните служби?\r\nПутин отрича всякакво участие на Русия в изборите за президент, а Тръмп му повярва. И го показа публично, а това от своя страна предизвика и остри реакции.\r\nСлед завръщането му от Финландия, обаче, изглежда американския държавен глава смени позицията си и заяви, че ще държи руския президент \"лично отговорен\" за намесата в избирателния процес и вярва в твърденията на разузнавателните служби.\r\r\n                    \r\n                    Именно тези напълно противоположни изказвания, направени от един и същи човек, станаха повод Time отново да посветят корицата си на Доналд Тръмп. Тя е дело на Нанси Бърнсън и представлява обработено изображение, което слива образа на американския президент и Владимир Путин в едно, и цели да покаже този спорен момент от външната политика на САЩ.\r\nПрез изминалия месец Тръмп за пореден път шокира общността с противоречивата си политика спрямо мигрантите на границата с Мексико, когато стана ясно, че хиляди деца са разделяни от родителите си и настанявани в лагери при ужасяващи условия.\n\n\n\n\r\nТогава списание Time отново не пропусна и постави американския президент на корицата си.\r\nНа нея държавният глава гледа надолу към плачещо малко дете, а корицата има за цел да покаже нехайството и високомерието в политиката на американския държавен глава и кризата на границата.\r\nТекстът на снимката гласи: \"Добре дошли в Америка\", а изображението, освен това, разпали ожесточени дебати, след като стана ясно, че 2-годишното дете на снимката всъщност не е било разделено от майка си на границата.\r\nМеждувременно Доналд Тръмп покани руския държавен глава на посещение в САЩ през есента, а поведението на американския президент става все по-противоречиво и води до широки дискусии по въпроса САЩ-Русия.", "date": "2018.07.20", "title": "ТръмПутин – новата корица на Time. Кой е фурнаджийска лопата?"}
{"url": "https://www.dnes.bg/politika/2018/07/20/borisov-sravni-ninova-s-kozichkite-merkel-s-bejancite.382817", "text": "Соцлидерката Корнелия Нинова се хванала в същия капан като германската канцлерка Ангела Меркел, като първата се подлъгала да спасява болните животни, а втората – давещите се мигранти. Това сравнение направи премиерът Бойко Борисов, който дойде в парламента, за да участва в разискване по въпроса с мигрантската криза, инициирано от левицата.\r\n\"Удивително ми напомня канцлера Меркел на Вас и нея със същите трикове я вкараха в тази процедура като Вие с козичките“, коментира той.\n\n\n\n\r\n\"Много мощна кампания имаше тогава, даваха само трупове на десетки хора удавени, хванаха я Меркел медиите и тя каза - трябва да ги спасим. По същия начин вашите депутати ви заведоха в едно село да галите козичките и нея така я хванаха, и няма друго нещо, което така политически да я съсипва, както това изречение, и ден днешен я закичват с него като с брошка“, продължи с обясненията премиерът.\r\r\n                    \r\n                    Иначе той призна, че и правителството на Пламен Орешарски и неговият първи кабинет не са били подготвени за мигрантската криза и заради това са допуснати над 60 хиляди нелегални да минат през страната ни.\r\n\"Надали е добре и да си прехвърляме толкова много вина, защото има един безспорен факт, че към днешна дата, към този момент България е единствената държава, която се справя с мигрантите и има почти нулев натиск и се дава за пример“, настоя Борисов.\r\nТой припомни, че за да се постигне това са били направени промени в законите, така армията да охранява браздата, отпуснати са и допълнително пари от Брюксел.\r\nСпоразумението с Турция било от ключово значение.\r\n\"В най-трудния момент, когато никой в ЕС не искаше да си говори с тях, ние го подписахме, за да спихне напрежението, защото ако са ни лоши отношенията с Турция, не можем да се справим с вълната, когато дойдат десетки хиляди, включително и на оградата ще я съборят, кой ще даде заповед да се стреля, няма кой\", добави Борисов.\r\nПремиерът съобщи още, че е получил вчера писмо от италианския премиер Джузепе Конти с молба да приеме мигранти.\r\n\"Да взема колкото мога мигранти от кораб, отказах\", разкри той.\r\nБорисов допълни, че бежанските центрове у нас са заети на 10-11%, а най-много мигранти в момента има в Испания.\r\nПремиерът предупреди опозицията за пореден път да не се заиграва с темата с бежанците, защото е рисково.\r\n\"По темата колко мигранти имаме не е нужно да говорим, защото има други, които са имат много мигранти и може да кажат: \"Като те нямат, дайте да им дадем малко\", уточни премиерът.\r\nА червената шефка Корнелия Нинова отново го обвини, че говори едно в страната и друго на срещите си в чужбина.\r\nСпоред нея мигрантската въпрос вече внесе сериозни противоречие и разнобой между европейските лидери и е риск за бъдещето на Европа и на България.\r\n\"Мненията на водещи лидери в Европа са полярни\", допълни тя и даде за пример отношението на Германия и Унгария.\r\nОсвен това вместо да се осигуряли повече пари за отбрана се харчели повече за интеграция на мигранти.\r\n\"Българското правителството също създава стимули за идване на нови мигранти у нас с приетата стратегия, в която на тях се гледа като на работна ръка“, каза още Нинова.\r\nКакто и с постановление 144 , в което пишело, че човек със статут на бежанец има права като български граждани, но те прехвърляли това, което получават бедните българи.\r\n\"Време е да поговорим сериозно и да вземем отговорни решение. В резултат на тази непоследователна и двойствена политика в България се ширят всякакви страхове, манипулации, инсинуации и внушения. Като започнем, че нощем кацат самолети до Безмер до това, че случващото се в Странджа е, за да се настаняват мигранти\", каза още соцлидерката.\r\nНинова представи проекторешението на БСП, което предвижда парламентът да възложи на МС да приеме решение срещу обратното връщане на мигранти и срещу сключване на двустранни споразумения с други страни за това, както и да предложи до 30 септември предложение за промяна на Дъблинския регламент.", "date": "2018.07.20", "title": "Борисов сравни: Нинова с козичките – Меркел с бежанците!?"}
{"url": "https://www.dnes.bg/science/2018/07/20/s-pari-vsichko-stava-falshivo-izsledvane-v-nauchen-jurnal.382801", "text": "Журналисти публикуваха фалшиви резултати от изследване върху рака в научно списание в рамките на широкомащабно проучване за некоректни публикации, съобщи Франс прес, като цитира в. \"Монд\".\r\nЕкспериментът целял да покаже, че всеки може да представи фалшиви резултати за истински, ако плати за това.\r\nЖурналисти от две германски медии - в. \"Зюддойче цайтунг\" и радиотелевизионната компания Ен Де Ер, представили пред Journal of Integrative Oncology \"резултатите от клинично изследване, които показват, че екстрактът от прополис е по-ефикасен срещу колоректален рак в сравнение с традиционната химиотерапия\".\r\n\"Изследването бе фиктивно, резултатите от него - изфабрикувани, а авторите му са от въображаем институт и не съществуват\", уточнява \"Монд\".\r\n\"Резултатите от изследването обаче бяха приети за по-малко от 10 дни и публикувани на 24 април\", допълва изданието.\r\nСайтът на \"Монд\" предлага линк към архивирана версия на публикацията, която била изтеглена, след като ръководителите на списанието били предупредени. В нея се казва, че учени сравнили ефекта от химиотерапия с този от капсули прополис. Всъщност в заключенията в псевдонаучната статия се споменава и съвсем различна тема - за ефекта от масажите при тромбоемболия.\r\nГерманският министър на образованието и научните изследвания Аня Карличек се изказа в полза на разследването, което да установи защо фалшиви резултати от изследване са могли да бъдат публикувани.\r\n(БТА)", "date": "2018.07.20", "title": "С пари всичко става... Фалшиво изследване – в научен журнал!"}
{"url": "https://www.dnes.bg/technology/2018/07/20/hakerska-ataka-v-singapur-otkradnati-danni-na-milioni.382822", "text": "Хакери са откраднали лични данни на над милион и половина жители на Сингапур. Това е една четвърт от населението на страната, съобщават от BBC. \n\r\nДанните са взети от базата данни на здравното министерство по време на \"целенасочена, планирана и преднамерена атака\", казват в официална представители на правителството. \r\nПотърпевшите жители на Сингапур са посетили различни клиники в периода 1 май 2015 – 4 юли 2018 г.\r\nДанните, които са изнесени, не са били изтрити от системата. Информацията, която е открадната, не включва диагнози и резултати от изследвания. \r\nВсе още не е ясно кой стои зад атаката, а и какви са неговите мотиви. Всичко това се случва в град, който е смятан за едно от най-стабилните и сигурни населени места.\r\r\n                    \r\n                    Страната е чест обект на хакерски атаки, като през изминалата година на прицел беше Министерство на отбраната.\r\nПравителството полага големи усилия през последните години да опази данните на гражданите и повечето опити на хакерите са били предотвратени. \r\n ", "date": "2018.07.20", "title": "Хакерска атака в Сингапур. Откраднати данни на милиони"}
{"url": "https://www.dnes.bg/notifikacii/2018/07/20/bez-knijka-no-zad-volana-16-godishna-ot-lom.382810", "text": "Тийнейджърка, седнала зад волана на \"Рено\", се блъсна в крайпътно дърво, съобщиха от МВР в Монтана.\r\nИнцидентът станал вчера около 13 часа на улица \"Латинка\", в близост до учебен полигон в Лом. \r\n16-годишната шофьорка без книжка изгубила контрола върху \"Рено Клио\" и излязла извън пътя. \r\nПри катастрофата са били нанесени материални щети на автомобила. Неправоспособната шофьорка имала спътничка -  на 19 години от Лом, която е прегледана и настанена под наблюдение в ломската болница, без опасност за живота. \r\nТийнейджърката е изпробвана за употреба на алкохол с техническо средство, като пробата е отрицателна.\r\nМестопроизшествието е посетено от дежурна оперативна група на РУ Лом. Извършен е оглед и е образувано досъдебно производство. \r\nНа нарушителката са връчени 2 акта по Закона за движение по пътищата.\r\n ", "date": "2018.07.20", "title": "Без книжка, но зад волана: 16-годишна от Лом"}
{"url": "https://www.dnes.bg/stranata/2018/07/20/zadyrjanite-nadzirateli-ot-varna-opitni-slujiteli.382821", "text": "\"И тримата задържани надзиратели от затвора във Варна са опитни служители. Те са обвинени в длъжностно престъпление – за това, че са нарушили служебните си задължения с цел да набавят за другиго облага\", обясни пред Нова тв окръжният прокурор на Варна Владимир Чавдаров.\n\n\n\n\n\r\nИзказването му беше по повод задържането на надзиратели от Варненския затвор, които неправомерно пускали в отпуск автокрадец, който нямал право да излиза от килията. \r\nНадзирателите осигурявали на затворника свобода през деня срещу неговата честна дума, че ще се прибере зад решетките вечерта.\r\n\"В рамките на две-три седмици успяхме да организираме прилагане на СРС-та и други административни способи, които да ни помогнат да съберем достатъчно данни, които да ни дадат основание да започнем досъдебното производство\", каза още прокурор Чавдаров.\r\r\n                    \r\n                    Установени са шест случая за времето от 31 май до 18 юли тази година, при които надзирателите са освободили нерегламентирано лишен от свобода, позволявайки му да напусне територията на затворническото общежитие.\r\nЗатворникът Искрен Маринов изтърпява наказание от шест години и осем месеца за участие в организирана престъпна група. Към днешна дата му остава да изтърпи още четири години и четири месеца.\r\nДо изтичане на 72-часовото задържане на тримата служители прокуратурата ще прецени събраните доказателства с оглед искане за вземане на постоянна мярка \"задържане под стража\". \r\nПо случая тече разследване, събират се доказателства.", "date": "2018.07.20", "title": "Задържаните надзиратели от Варна – опитни служители! "}
{"url": "https://www.dnes.bg/snimka-na-denia/2018/07/20/vremeto-v-petyk-oblaci-kratki-valeji-i-grymotevici.382765", "text": "Днес ще се развива купесто-дъждовна облачност, на места ще има краткотрайни валежи и гръмотевици. Предимно слънчево ще е в западните райони. Ще духа слаб до умерен вятър от запад-северозапад. \n\r\nМаксималните температури ще са между 26° и 31°, в София - около 26°, съобщи за \"Фокус\" дежурният синоптик Боряна Маркова от Националния институт по метеорология и хидрология към БАН. \n\r\nПо Черноморието преди обяд ще е предимно слънчево. Около обяд ще се развива купесто-дъждовна облачност и ще има краткотрайни валежи с гръмотевици. Ще духа до умерен северозападен вятър. \n\r\nМаксималните температури ще са между 28 и 31°. Температурата на морската вода е от 23 до 26°. Вълнението на морето ще бъде 1-2 бала. \r\nВ планините облачността ще е значителна. На много места ще има валежи от дъжд и гръмотевици. Ще духа умерен северозападен вятър. \n\r\nМаксималната температура на височина 1200 метра ще е около 20°, на 2000 метра – около 13°.\r\n ", "date": "2018.07.20", "title": "Времето в петък: Облаци, кратки валежи и гръмотевици"}
{"url": "https://www.dnes.bg/notifikacii/2018/07/20/trymp-pokani-putin-vyv-vashington-za-sreshta-naesen.382766", "text": "Президентът на САЩ Доналд Тръмп е поискал от съветника си по националната сигурност Джон Болтън да покани руския държавен глава Владимир Путин във Вашингтон за среща наесен, предадоха агенциите, като се позоваха на прессекретаря на Белия дом Сара Сандърс.\n\n\r\nСандърс съобщи новината в публикация в Туитър. В нея тя заявява, че Тръмп е поискал от Болтън да покани Тръмп и добавя: \"Обсъжданията вече са в ход\".\n\r\nТова беше поредната съобщена от прессекретаря на Белия дом Сара Сандърс нова информация след срещата на Тръмп и Путин по-рано през седмицата във Финландия.\n\r\nПредполага се, че новата среща ще се състои в Белия дом, но Сандърс не уточни къде ще се срещнат Тръмп и Путин.\r\nТАСС отбелязва, че в запитване до Белия дом американското президентство е отказало да уточни възможни дати за срещата във Вашингтон и да даде каквито и да било подробности за тези намерения.\n\r\nПутин и преди е бил в САЩ, включително на посещения в Тексас и Ню Йорк, и беше в Белия дом при президента Буш.\n\r\nСрещата в Хелзинки беше първата пълноценна руско-американска среща на върха след избирането на Тръмп за президент през 2016 г. Дотогава контактите между двамата лидери се осъществяваха в кулоарите на многостранни срещи.\n\r\nПоканата беше обявена само часове след като президентът написа в Туитър, че очаква с нетърпение втора среща с Путин. Той защити действията си на срещата на върха в понеделник в Хелзинки, където двамата лидери обсъдиха редица въпроси, включително за тероризма, сигурността на Израел, разпространението на ядрените оръжия и Северна Корея.\n\r\n\"Има много отговори на тези проблеми, някои са лесни, други не са, но всички те са решими\", написа Тръмп в Туитър.\n\r\nОбявяването на поканата става в момент, когато Белият дом се стреми от дни да оправи обърканите изявления за руска намеса на изборите през 2016 г., след които Тръмп стана президент. Публичното поставяне от президента на САЩ под съмнение на отговорността на Русия, станало на общата му пресконференция с Путин в понеделник, предизвика буря от критики както от демократи, така и от републиканци и принуди президента да признае публично за своя грешка.\n\r\nПо-рано вчера Белият дом заяви, че Тръмп \"не е съгласен\" с предложението на Путин за размяна между двете държави на лица за разпит, предвиждаща 12 руснаци, обвинявани за намеса в изборите през 2016 г., да бъдат разпитани в САЩ, в замяна на което в Русия да бъде разпитан бившият посланик на Вашингтон в Москва Майкъл Макфол.\n\r\nБелият дом се разграничи от това предложение на Путин, окачествено на срещата в Хелзинки от Тръмп като \"невероятно\" и промени становището си по въпроса точно преди Сенатът да гласува с голямо мнозинство резолюция срещу предложението. Това беше първото открито изразяване на критична позиция от Конгреса срещу действията на Тръмп на срещата в Хелзинки.\n\r\nСандърс заяви, че предложението е било направено \"искрено\", но че \"Тръмп не е съгласен с него\". Тя изрази надежда Путин да направи така, че обвинените руснаци \"да дойдат в САЩ, за да бъде доказана невинността или вината им\", пише БТА.", "date": "2018.07.20", "title": "Тръмп покани Путин във Вашингтон за среща наесен"}
{"url": "https://www.dnes.bg/obshtestvo/2018/07/20/sveti-iliia-gospodar-na-letnite-nebesni-stihii-i-gradushkata.382767", "text": "Българската православна църква почита днес паметта на Свети пророк Илия. Църковният празник е наречен от народа Илинден. Свети Илия се тачи от всички християни като най-големия библейски пророк и заедно с Моисей - като един от двамата най-велики старозаветни мъже.\n\r\nИлия е живял по времето на израилския цар Ахав. Родил се е в град Тезвия. Името му означава \"крепост Господня\". Израилските царе се покланяли на идоли и живеели нечестиво. От всички най-недостойни били Ахав и жена му. \n\r\nИлия отишъл при нечестивия цар и му предрекъл поради греховете суша, която продължила три години и шест месеца. Тогава Илия събрал народа, жреците и пророците на Ваал в планината Кармил. Помолил се на истинския Бог и огън паднал от небето и запалил жертвеника.\r\n                    \r\n                    \r\nЖитието на пророка представя как при смъртта му огнена колесница с огнени коне го отнесла с вихър на небето. Същия образ рисува и иконографията - Свети Илия е в позлатена небесна колесница, теглена от четири бели коня.\n\r\nВ християнизираните митологични представи, отразени и в песенната традиция, при подялбата на света на Свети Илия се паднали \"летните гръмотевици, летните трескавици\".\n\r\nСпоред народните представи Свети Илия е господар на летните небесни стихии и градушката. Той ходи по небето със златна колесница и преследва ламята, която \"пасе\" житата. Светкавиците са огнени стремена, които хвърля по ламята. Огънят, излизащ от ноздрите и изпод копитата на конете му, дава дъжд и роса.\n\r\nНа този ден се спазва строго забраната за работа. В чест на светеца се коли курбан от най-стария петел и се изпича погача. Трапезата се прекадява от най-възрастния член на семейството. Организират се и общоселски сборове с жертвоприношение на мъжко животно - овен или вол. Общоселската трапеза се нарежда на високо място или под вековни дъбови дървета.\n\r\nИлинден е празник на кожарите, на кожухарите, самарджиите и на керемидарите.\r\nИмен ден празнуват Илия, Илиян, Илияна, Илко, Илка. \r\n ", "date": "2018.07.20", "title": "Свети Илия – господар на летните небесни стихии и градушката"}
{"url": "https://www.dnes.bg/index/2018/07/20/receptata-dnes-pasta-ot-iadki-za-mazane.382686", "text": "\r\n200 г сурово кашу\r\n200 г ядки макадамия\r\n100 г настърган кокос\r\n \r\n\r\n \r\nВ кухненски робот смесете ядките и ги смелете докато се получи хубава гладка смес. След това прибавете кокоса и отново смелете. Накрая трябва всички съставки да се свържат, да се получи гъста паста за мазане. Ето защо процесът на смилане е малко по-дълъг от просто натрошаване на ядките. Готовото масло намажете върху филийка, добавете плодове или го хапвайте както ви е вкусно.\r\n\r\n", "date": "2018.07.20", "title": "Рецептата Dnes: Паста от ядки за мазане"}
{"url": "https://www.dnes.bg/notifikacii/2018/07/20/laimska-bolest-letni-virusi-kak-da-se-predpazim.382769", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\n\"Тази година по нищо не е по-различна от другите, но все пак лаймската болест съществува у нас и има риск след ухапване от кърлежи\", каза началникът на инфекциозно отделение към Първа МБАЛ София д-р Атанас Мангъров в студиото на .\r\nМедикът обясни, че диагнозата се поставя лабораторно и, че е характерно за лаймската болест безсимптомното протичане, но в малка част от случаите може да се получи кръгов обрив или много рядко - грипоподобни симптоми.\n\r\n\"Ако човек е ухапан от кърлеж, след месец трябва да се изследва. Лечението е продължително с висока доза антибиотик\", коментира още специалистът.\r\nД-р Мангъров изтъкна, че морбили има постоянен характер заради масовия отказ от имунизации, но успокои, че страните около нас продължават да имат случаи, докато България остава като \"остров на спокойствието\" заради взетите мерки. \n\r\n\"Летните зарази се причиняват от вируси, които живеят в лигавицата на червата и се разпространяват чрез фекално замърсяване. На морето, при събирането на много хора се създават условия за разпространението на заболяването. При салмонелата, за да се зарази човек трябва да изяде няколко милиона микроби, чрез животинско фекално замърсяване\", каза д-р Атанас Мангъров. \n\r\nСпециалистът изреди и най-честите симптоми: Висока температура, повръщане, диария. \n\r\n\"Трябва да внимаваме и когато си купуваме храна от външни обекти и да обръщаме внимание на човека, който я продава - да си мие ръцете, да избягваме храненето на места със съмнителна хигиена\", посъветва още д-р Мангъров.", "date": "2018.07.20", "title": "Лаймска болест, летни вируси... Как да се предпазим?"}
{"url": "https://www.dnes.bg/usa/2018/07/20/lodka-se-obyrna-v-ezero-v-misuri-8-jertvi-na-tragediiata.382770", "text": "Амфибийно превозно средство с над 20 души на борда си се преобърна в езеро в Мисури, съобщиха властите, цитирани от Ройтерс.\n\r\nОкръжната пожарна написа в Twitter, че някои от хората на борда са били откарани в болница след произшествието с \"Ride the ducks\", станало в езерото Тейбъл рок, окръг Стоун в Мисури, пише БТА.\n\r\nШерифът на окръга заяви, че има загинали. По думите му на борда е имало 31 души, някои от които деца. Той добави, че плавателният съд се е преобърнал и е потънал, съобщи местен телевизионен канал.\n\r\nОсем души са загинали, а неуточнен брой са в неизвестност, след като туристически плавателен съд се преобърна и потъна в езеро в американския щат Мисури, съобщи местният шериф, цитиран от ДПА.\r\n                    \r\n                    \r\n\"Имаме осем потвърдени загинали\", заяви шериф Дъг Рейдър пред местните медии. \n\r\n\"Някои хора все още са в неизвестност\", добави той.\n\r\nРейдър потвърди, че спасителните действия продължават, и заяви, че ситуацията представлява \"предизвикателство\". Шерифът не коментира дали сред загиналите има и деца. Според местна телевизия в болница са три деца с леки наранявания.\n\r\n\"Това ще продължи цяла нощ, до утре, (и утре местно време) все още ще работим\", каза той. \"Смятам, че (произшествието) е предизвикано от времето\", добави шерифът.\n\r\nСпоред метеорологичните данни в района на произшествието е имало гръмотевична буря, когато то се е случило.\r\nВ района е духал и силен вятър със скорост 100 км/ч.\n\r\nСамият плавателен съд - вид амфибийно превозно средство, известно като \"дък боут\" (duck boat) или \"патешка лодка\" - остава под вода. \n\r\nСпасителни екипи и водолази продължават да работят на мястото.\n\r\nВластите призоваха роднините на изчезналите да съобщават за тях.\r\nСъобщава се, че най-малко един местен полицай е помагал да бъдат спасявани хора, докато плавателният съд потъвал.\n\r\nЕзерото, където е станало произшествието, Тейбъл рок, е изкуствен водоем и се намира на юг от град Спрингфилд, близо до границата с щата Арканзас.\n\r\nКомпанията от Брансън, Мисури, \"Райд дъ дъкс\", която притежава в района амфибийни превозни средства от типа \"Дък\" (Duck), засега не е отговорила на запитванията за коментар.", "date": "2018.07.20", "title": "Лодка се обърна в езеро в Мисури – 8 жертви на трагедията"}
{"url": "https://www.dnes.bg/notifikacii/2018/07/20/kakvo-e-intuitivno-hranene-i-zashto-e-po-dobro-ot-dietite.382750", "text": "Принципите на интуитивното хранене не приличат на никоя диета, която сте следвали. \r\nДиетолозите Evelyn Tribole и Elyse Resch, автори на книгата за интуитивното хранене, вярват че този начин на хранене е много по-успешен от всяка диета. Вижте някои от основните му принципи.\r\n\r\nВ съответствие с този принцип трябва да ядете веднага, щом се почувствате гладни. Не е нужно да чакате, докато огладнеете твърде много, защото това може да доведе до преяждане. Важно е да изградите „приятелски и здрави“ отношения с храната и да се научите да я използвате само за да задоволите глада си.\r\n\rПо време на хранене е много важно да слушате вашето тяло и да спрете с храната, когато е необходимо. Всеки се лакоми, когато е на маса и е заобиколен от вкусни блюда. Но ако искате да поддържате теглото си под контрол е важно да не препълвате стомаха си. По-добре да станете от масата леко гладни, отколкото да преядете.\r\n", "date": "2018.07.20", "title": "Какво е интуитивно хранене и защо е по-добро от диетите?"}
{"url": "https://www.dnes.bg/rusia/2018/07/20/putin-s-preporyki-kym-nato-ne-se-sblijavaite-s-ukraina.382771", "text": "Руският президент Владимир Путин предупреди НАТО да не си създава по-близки отношения с Украйна и Грузия. По думите му подобна политика е безотговорна и от нея ще има неуточнени последици за алианса, предаде Ройтерс.\n\r\nВ Русия този въпрос предизвиква гняв - Русия има обща граница с двете страни и не иска те да се присъединяват към военен блок, смятан от нея за враждебен. Това е така от 2008 г., когато лидерите на НАТО обещаха на Украйна и Грузия, че един ден ще влязат в пакта, предаде БТА.\n\r\nВ реч в Москва пред представители на руския дипломатически корпус Путин заяви, че е нужно в Европа да бъде възстановено доверието и се обяви против опитите, които по думите му предприема НАТО, да разполага нови бази и военна инфраструктура край руските граници.\r\n                    \r\n                    \r\n\"Ще отговорим по съответния начин на подобни агресивни стъпки, които представляват пряка заплаха за Русия\", каза руският президент. \"Нашите колеги, които се опитват да влошат ситуацията, стремейки се да включат, наред с другите, Украйна и Грузия в орбитата на алианса, би трябвало да се замислят за евентуалните последици от подобна безотговорна политика\", заяви той.\n\r\nРуският лидер каза, че е обсъдил въпроса с американския си колега Доналд Тръмп на срещата им в Хелзинки в понеделник. Тръмп призова членките на НАТО да харчат повече за отбрана, но изрази съменение дали Черна гора, най-новата членка на военния съюз, трябва изобщо да е част от пакта и нарече народа й \"агресивен\".\n\r\nНа срещата си на върха този месец лидерите от НАТО обсъдиха отношенията с двете бивши съветски републики Украйна и Грузия.\n\r\nИзтъкнати политици и в двете страни имат силно желание за присъединяване към западния военен съюз, но на шансовете им за това попречиха руските нахлувания на тяхна територия.\n\r\nПо правилата на НАТО страни с териториални конфликти не могат да влизат в алианса, отбелязва Ройтерс.", "date": "2018.07.20", "title": "Путин с препоръки към НАТО: Не се сближавайте с Украйна!"}
{"url": "https://www.dnes.bg/politika/2018/07/20/borisov-pred-izvestiia-vlizaneto-na-turciia-v-es-nevyzmojno.382768", "text": "Влизането на Турция в ЕС в момента е невъзможно, заяви премиерът Бойко Борисов пред руския вестник \"Известия\".\r\nТой допълва, че съюзът като цяло и България в частност са настроени към тясно и продуктивно сътрудничество с Анкара – и затова, че тя оказва подкрепа на Европа при решаването на миграционния проблем.\r\n\"Въпросът за интеграцията на Анкара в ЕС не може да се разглежда с оглед на обстоятелствата - казва Борисов. - Турция е поела ангажимент към ЕС от повече от 50 години, но в настоящата ситуация и на съществуващите отношения дори не си струва да се говори за въвеждането на тази страна в Европейския съюз\".\r\n\"С днешните отношения на Турция с лидерите на страни като Австрия, Германия, Холандия, Франция организирането на среща на високо равнище с участието на председателя на Европейския съвет Доналд Туск, на Европейската комисия Жан-Клод Юнкер и на президента на Турция Реджеп Тайип Ердоган бе трудно, но усилията на българската страна си струваха\", допълва Бойко Борисов по повод срещата във Варна ЕС - Турция от март тази година.\r\r\n                    \r\n                    Българският премиер посочва също, че благодарение на тясното сътрудничество с Анкара, София е в състояние да спре почти напълно притока на бежанци, които влизат в ЕС през балканския маршрут.", "date": "2018.07.20", "title": "Борисов пред \"Известия\": Влизането на Турция в ЕС – невъзможно!"}
{"url": "https://www.dnes.bg/stranata/2018/07/20/s-viara-v-mechtata-si-malkata-elia-veche-hodi-pishe-i-se-uchi.382772", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nМесец преди рождения си ден, 10-годишната Еля от Разград получи най-ценния подарък в живота си. \r\nЕля е третото дете в семейство с четири дъщери. За нея се грижат майка й и най-голямата й сестра. Те я учат да пише и рисува, макар и без ръце, и се движи сама с инвалидната количка.\n\r\nМомиченцето, което е родено без горни и долни крайници, вече си има ръце и крака, разказа ви вече Dnes.bg. \r\nТова става възможно благодарение на професора по бионика и протезиране Евгени Дюкенджиев от Горна Оряховица, който, трогнат от историята й, създава за нея специални протези.\r\n\"Вярвах! Това го вярвах от много години! И се сбъдна желанието ми - да имам ръце и крака\", разказва Еля пред . \r\r\n                    \r\n                    Майка й също е мечтаела да види детето си да ходи и да пише. \r\nЕля вече прави първите си крачки, но по-нататък ще има нужда от други протези за ръцете. \r\nНужните средства са близо 30 000 лева, които семейството няма, а здравната каса не поема такава процедура.\r\n ", "date": "2018.07.20", "title": "С вяра в мечтата си – малката Еля вече ходи, пише и се учи"}
{"url": "https://www.dnes.bg/sofia/2018/07/20/podmeniat-stylbove-krushki-sofiia-svetva-s-20-mln-leva.382773", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\n20 млн. лева струва уличното осветление в София за годината. Подменят се много от опасните стълбове на различни места в столицата. Не навсякъде, обаче проблемите с осветлението са разрешени. \r\nКрушките, които могат да се видят в много подлези в София, се подменят едва когато се планира ремонт на подлезите, съобщава . \r\nСкоро предстои подмяната на уличното осветление. Над 100 опасни стълба от началото на годината са подменени с нови. \r\nА около 1000 крушки са сменени с нови лед осветление до момента, като работата продължава. В момента активно се работи по бул.\"Симеоновско шосе\" и бул.\"Христофор Колумб\". \r\r\n                    \r\n                    А най-големият обект, където предстои подмяна на уличното осветление е надлезът \"Надежда\", където ремонт не се е правил от изграждането му. \r\nСпоред зам.-кмета по транспорт на София Евгени Крусев, процентът на осветляване ще се подобри с над 35%, ще бъдат сменени 27 стълба, които в годините са били повреждани вследствие на ПТП-та. \r\nОчаква се проектът да бъде завършен до края на летния сезон. Ново осветление вече има на булевард \"Възкресение\" в \"Красна поляна\". \r\nПредстои това да се случи и на булевард \"Константин Величков\", в квартал \"Люлин\" и около 25-та поликлиника в \"Младост\". \r\nЗа всички тези ремонти през 2018 г. общината е отделила около 20 милиона лева. \r\nЦелта е за 2018 г. да бъдат спестени 300 000 мегаватчаса електроенергия. Това позволява около 70 хил. лв. годишна икономия, която от общината обещават да бъде инвестирана в улично осветление там, където няма такова.", "date": "2018.07.20", "title": "Подменят стълбове, крушки... София светва с 20 млн. лева"}
{"url": "https://www.dnes.bg/health/2018/07/20/9-stypki-s-koito-da-se-pogrijite-za-zdraveto-na-mozyka.382749", "text": "Знаете ли, че след 25-годишна възраст започваме да губим от мозъчните си клетки? Учените не спират да търсят естествени методи за това как да забавим стареенето на мозъка и да стимулираме образуването на нови мозъчни клетки.\r\nВижте 9 навика, 9 малки стъпки, с които да се погрижите за здравето на мозъка си, стимулирайки растежа на неврони.\r\n\r\nОще една добра причина да добавите към менюто си черен шоколад е, че той съдържа добри количества антиоксиданти и флавоноиди. Разбира се, важно е шоколадът, който консумирате да е с поне 70% съдържание на натурално какао. Не е ли чудесно? Хапвате шоколад, настроението ви се повишава, но също така и невроните се умножават.\r\r\n                    \r\n                    \r\nВ слънчевите дни не пропускайте да се порадвате на слънцето. Когато се излагаме на неговите лъчи, естествената светлина позволява на тялото ви да произвежда витамин D. Този така важен витамин, повишава нивата на протеин в мозъка, който стимулира растежа на нови нерви и синапси. \r\n", "date": "2018.07.20", "title": "9 стъпки, с които да се погрижите за здравето на мозъка"}
{"url": "https://www.dnes.bg/politika/2018/07/20/radev-porojanov-shte-uvajat-li-deputatite.382779", "text": "Спор в парламента дали МВР шефът Валентин Радев и министърът на земеделието Румен Порожанов ще дойдат да обяснят на депутатите ситуацията с чумата по животните.\n\r\nДвамата сами поискаха това изслушване вчера като обявиха, че ще търсят политическа подкрепа от всички сили за действията си, които включват и евтаназия на кози и овце.\n\r\nЦелта им е да дадат разяснения, свързани с възникналите спорове около необходимостта от унищожаването на заразените с чума животни в пограничните райони и достоверността на пробите, иззети от стадата.\n\r\nОще в началото на пленарния ден обаче от БСП обявиха, че двамата са се отказали от намерението си.\n\r\n\"Вчера публично беше обявено, че Валентин Радев и Порожанов ще дойдат да обяснят какви мерки ще предприеме правителството за чумата, а днес разбираме, че двамата министри няма да дойдат\", скочи червеният Драгомир Стойнев.\r\n                    \r\n                    \r\nПредседателстващият заседанието на НС Емил Христов пък увери, че ще говори с тях, но работа била в това, че ситуацията в страната била много сложна и двамата министри биха били много по-полезни, ако са в районите със заразените стада, отколкото да дойдат в парламента.\r\nСлед него в спора се намеси и шефът на депутатите от ГЕРБ Цветан Цветанов.\r\n\"Парламентарният ден започва в 9 ч. и завършва в 14 ч. и никой не е казал, че няма да дойдат през това време, а ако вие работите до 9:30 ч не означава, че останалите неглижират работното си време\", отсече той и добави, че министрите щели да дойдат за парламентарния контрол.\n\r\nТова даде повод на червената шефка Корнелия Нинова да попита Цветанов дали си говори с Емил Христов, защото именно той бил казал на опозицията, че двамата министри няма да дойдат днес и няма да има изслушване.\n\r\n\"Г-жо Нинова, ако те бъдат възпрепятствани как да дойдат\", обобщи пък Георгиев и в крайна сметка така и не стана ясно дали МВР шефът и земеделският министър ще уважат депутатите.", "date": "2018.07.20", "title": "Радев, Порожанов... Ще уважат ли депутатите?"}
{"url": "https://www.dnes.bg/notifikacii/2018/07/20/kzk-spria-meraka-na-ginka-za-chez-a-sega-nakyde.382777", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nКомисията за защита на конкуренцията спря сделката за продажбата на ЧЕЗ. КЗК не разрешава на фирмата \"Инерком\" на Гинка Върбакова да придобие българските дружества на електроразпределителния холдинг. Мотивите за това са, че ако придобие ЧЕЗ, \"Инерком\" като производител на електрическа енергия, ще има предимство пред останалите участници на пазара.\n\n\r\nРешението подлежи на обжалване пред Върховния административен съд в 14-дневен срок. Икономистът Владимир Каролев коментира новината и каза, че според него икономическите аргументи за решението на КЗК са слаби. \r\n\"За мен от икономическа гледна точка меко казано издиша решението. Говори се за някакви вертикални евентуални ефекти, не знам какво точно имат предвид\", добави Каролев пред .\r\nИкономистът се съгласи и с мнението на журналиста Кристина Кръстева, че спирането на сделката от КЗК е очаквано от гледна точка на напрежението, което се създаде при нейното огласяване.\n\r\n\"Неминуемо цялата тази сделка се лепна като подозрение върху ГЕРБ, защо се случи така, не знам\", коментира Кръстева. \n\r\nПо думите ѝ, ако сделката бъде финализирана, върху партията на Бойко Борисов ще тегне някакво съмнение. \n\r\nИкономистът Владимир Каролев пък обясни и какво следва сега за \"Инерком\" и ЧЕЗ. Според него компанията на Гинка Върбакова може да се откаже от сделката, да не обжалва решението на комисията. ЧЕЗ от своя страна пък може да търси друг купувач или да продава отделно дружествата си в България.\n\r\nКаролев обаче беше категоричен, че спирането на тази сделка от КЗК поражда притеснение за дългосрочния ефект спрямо инвестициите в България.", "date": "2018.07.20", "title": "КЗК спря мерака на Гинка за ЧЕЗ! А сега накъде?"}
{"url": "https://www.dnes.bg/za-da-se-razbirame/2018/07/20/seks-li-8-znaka-che-vryzkata-vi-depresira.382751", "text": "Всяка връзка има своите проблеми. Щастливците, които се радват на напълно безоблачни отношения с партньора си, са наистина малко.\r\nМного често страдащите от депресия заради емоционалното си нещастие и несполука във връзката не осъзнават причините за състоянието си.\r\nИма някои признаци в поведението на страдащия от депресия, които издават, че се намира в труден психологически период.\r\n\r\nИнтимната връзка между партньорите, голяма част от която е сексът, се нарушава, когато единият от партньорите е в депресия. Липсата на интерес към интимен контакт с любимия човек говори за дълбока психологическа криза.\r\n\r\r\n                    \r\n                    Един ясен белег, че нещо не е наред с емоционалното ви състояние е, че сте изгубили интерес към нещата, които сте обичали да правите заедно преди. Казвате, че сте уморени, че нямате желание, че предпочитате да го направите утре. Така дните минават, а ежедневието ви става все по-сиво. Дори партньорът ви в даден момент започва да се чуди дали не сте спрели да го обичате.\r\n", "date": "2018.07.20", "title": "Секс ли? 8 знака, че връзката ви депресира!"}
{"url": "https://www.dnes.bg/notifikacii/2018/07/20/novi-naredbi-za-benzinostanciite-zarejdash-belejka.382776", "text": "Пореден ремонт на наредбата за използване на касовите апарати предлагат от Министерство на финансите (МФ). И този път промените касаят търговците на течни горива, пише .\n\r\nВъпросната Наредба № Н-18 от 13 декември 2006 г. за регистриране и отчитане на продажби в търговските обекти чрез фискални устройства се променя за четвърти път в рамките на година.\n\n\n\n\r\nСега от финансовото ведомство предлагат въвеждане на детайлно описание на използваните средства за измерване на разход в обекти с електронните системи с фискална памет (ЕСФП) и идентифицирането на обекти, в които се извършват проточвания на течни горива чрез разходомери и измервателни системи. Според МФ съществуващата нормативна уредба в момента не предлага достатъчно възможности за детайлизиране на информацията, която постъпва в Националната агенция за приходите (НАП), без това да е свързано с извършване на проверка на място.\r\nВ тази връзка с предлаганите промени се цели да се детайлизира информацията, която постъпва по дистанционната връзка в НАП от ЕСФП, като по този начин ще се идентифицират обектите, в които се използват средства за измерване на разход – разходомери или измервателни системи.\n\r\nС предложените промени в Наредба № Н-18/2006 г. се предвижда валидиране на уникалния контролен номер (УКН) на електронния акцизен данъчен документ (еАДД) при подаване на данни за доставени количества течни горива по документ чрез ЕСФП чрез баркод четец. Целта на направеното предложение е да се избегне въвеждане на номера на УКН от операторите в обекти с ЕСФП, които не са намерени в базата данни на НАП, както и да се повиши достоверността на информацията, която чрез програмен продукт \"Фискални устройства с дистанционна връзка\" постъпва в информационна система \"Контрол на горивата\".\n\r\nНовата наредба дава възможност на бензиностанциите да извършват продажби на течни горива чрез ЕСФП на самообслужване, но ще трябва да регистрират и отчитат продажбите чрез издаването на фискален бон на хартиен носител. Не се допуска обединяване на повече от две продажби/зареждания на горива, направени от един клиент в един фискален бон.\n\r\nСпоред МФ по този начин ще се намали сивата икономика в търговията и разпространението на течни горива и ще се ограничи възможността за ползване на данъчен кредит от регистрирани по ЗДДС лица чрез фактури за \"фиктивни\" доставки.\n\r\nОт финансовото ведомство признават, че в момента е възможно да се направят повече от две зареждания на повече от едно превозно средство, т.е. на различни клиенти, без да се издаде документ за продажба (фискален бон) на всеки клиент, а като се издава документ, който обединява продажбите. С предложените промени се цели и възпрепятстване ограничаването на правата на потребителите в обектите за крайно разпространение на течни горива.\n\r\nС предложените промени в Наредба № Н-18/2006 г. се предвижда удостоверяването на данните, подавани в НАП от производители/вносители на ЕСФП във връзка със задължението им да подават данни за сервизните техници, имащи право да извършват сервизна дейност на произведените от тях ЕСФП, преминали обучение и получили сервизен ключ, да става с протокол за подадени и приети данни по предвидения с проекта образец. Изискването е необходимо, за да се осигури постъпване на коректни данни в информационната система на НАП, като се предвижда да се отхвърлят некоректно попълнени данни. За лицата се предвижда 7-дневен срок от датата, на която е отказано приемането на данните, да подадат коректните данни.\n\r\nОще по темата четете в ", "date": "2018.07.20", "title": "Нови наредби за бензиностанциите: Зареждаш – бележка!"}
{"url": "https://www.dnes.bg/stranata/2018/07/20/trus-ot-3-po-skalata-na-rihter-krai-belica.382761", "text": "Регистрирано е земетресение с магнитуд 3.0 на територията на България, съобщават на страницата на Европейския средиземноморски сеизмологичен център.\r\nЗеметресението е станало в 23:46 часа в четвъртък на 11 километра северозападно от град Белица и на 74 километра южно от София на територията на Национален парк \"Рила\" на дълбочина 10 километра.\r\nНе се съобщава за пострадали хора или нанесени материални щети.", "date": "2018.07.20", "title": "Трус от 3 по скалата на Рихтер край Белица"}
{"url": "https://www.dnes.bg/obshtestvo/2018/07/20/pazardjik-sled-zakona-antiburka-vkyshti-ili-s-medicinska-maska.382737", "text": "Две години след приемането на закона, който забранява носенето на бурки на обществени места, забулените жени в Пазарджик не намаляват. Заради глобите, които се налагат при носенето на този тип облекло на обществени места, жените търсят алтернативни методи, за да прикрият лицата си, например медицински маски. Други, макар и единици, остават на твърди позиции.\n\n\n\n\r\nСъпругата на проповедника Ахмед Муса бе сред първите глобени. Жената вече втора година не е напускала дома си в желанието си да не сваля бурката. За тези две години са глобени 20 забулени жени. Молитвите в джамията в града също продължават по стария си начин.\r\r\n                    \r\n                    \"Законът работи, нещата са сравнително добре, доколкото би могла полицията да наложи спазването на правилата на всички. В Пазарджик две години след приемането на закона нещата са много по-добре отколкото бяха преди това. Тогава тези хора, облечени нетрадиционно за нашите географски ширини, бяха през цялото време в център и се виждаха постоянно. Сега поне в центъра на града и в района на един от големите хипермаркети не се виждат толкова. Това не означава, че ги няма, но вероятно ходят повече в махалата, отколкото из града, защото се страхуват от глоби\", коментира пред БНР Александър Сиди от ВМРО – партията, която инициира приемането на законовата забрана .\r\nСпоред него трябва да се търси по-дълбоко - откъде идват парите, кой финансира носенето на бурки и съответно тези хора да влязат в затвора и да получат своето наказание.\r\n\"Само със закон да спрем бурките, това не решава проблема, а беше по скоро един сигнал, че държавата знае какъв е проблемът и тръгва да работи по него. Но самото премахване на бурките няма да реши проблема с радикалния ислям в България. Категорично трябва да работим активно в тази посока и всички онези лица, които имат странни обвързаности, пътувания и контакти трябва най-малкото да бъдат респектирани от нашите служби за сигурност, за да знаят, че са под наблюдение всички техни действия. Тези хора, които се надсмиват над закона, трябва да са респектирани с всички полицейски средства, които са възможни, с всички средства на държавната принуда, които да ги накарат да спрат да го правят. Тези хора нямат свян, нямат усещане за държавност. На тях самата им религия им казва, че те са нещо различно и не са част от корпуса на българското общество – това е големият проблем\", смята Сиди.\r\nПозволихме радикалният ислям да навлезе в България и допуснахме лидерите в тази посока да се държат безнаказано, сякаш всичко им е позволено, посочи Александър Сиди.\r\n\"Надявам се в най-скоро време да видим сериозни полицейски акции. Дори мисля, че българските граждани биха били съгласни да заплащаме глоби за полицейски тормоз върху тези хора, само и само да ги спрем, защото те веднага в момента, в който влезе полицията и започне да претърсва, знаем, че ще дойдат едни правозащитници, които ще кажат, че се нарушават правата на хората\", добави той.", "date": "2018.07.20", "title": "Пазарджик, след закона \"Антибурка\" – вкъщи или с медицинска маска"}
{"url": "https://www.dnes.bg/obshtestvo/2018/07/20/energiini-centrove-trakiiski-svetilishta-50-mln-ni-nosi-okultniiat-turizym.382763", "text": "Около 50 млн. лева годишно са приходите от езотеричен туризъм у нас, който все повече се популяризира напоследък. Това обясни директорът на Института за анализи и оценки в туризма Румен Драганов пред \"Монитор\". Става дума за около 250 000 пътувания с такава насоченост. \n\r\nРуснаци, испанци и италианци също идват у нас, за да посещават места, които се смятат за свещени или че са енергийни центрове. Много от тях са били и тракийски светилища.\n\r\n„Този вид туризъм генерира огромни приходи и никак не е за пренебрегване. Имайте предвид, че само 11% от тези хора пътуват самостоятелно, 60% са предимно семейни двойки и около 12-13% са част от организирани групи. Те посещават местности, които смятат, че ги зареждат с енергия и не са свързани с религиозен храм. Някои са познати още от древността. Обикновено има аязмо, за което хората вярват, че водата е лековита и чудодейна“, коментира Румен Драганов. Той даде за пример манастира „Свети Георги Победоносец” в Поморие, който е единственият действащ мъжки манастир в Югоизточна България. На мястото е имало тракийско светилище. На мястото има Аязмо, за чиято вода се смята, че е лекува всички болежки и помага за благоденствие.\r\n                    \r\n                    \r\n„Имам приятели, и то учени от БАН, които със специални уреди са установили преди години, че в Приморско има много силно енергийно поле. Те вярват в това и когато сме там на почивка, всяка сутрин стават рано, отиват до конкретното място и са категорични, че се зареждат с енергия. Много е трудно да спориш с тях по тази тема, защото те си знаят тяхното и са убедени в тезата си“, каза още Драганов. \n\r\nОсобено популярна е и скалата на Рилския манастир, която също се смята за лечебна. Точно до скалата пък има малка църква и аязмо. Църквичката е известна и с място, което се нарича Чистилището. Вярващите казват, че който мине през нея, се разделя с всичките си грехове, най вече ако вярата му е истинска. Наричат го чистилището, защото мястото е тясно и трудно достъпно. Между камъните пък могат да се видят оставени хиляди съкровени желания.\n\r\n„Всъщност езотеричния туризъм има различни форми. Смята се, че много от нещата са останали още от преди приемането на Християнството. Няма как да се борим с това и не виждам защо. След като някой се чувства добре и вярва нещо, едва ли е проблем за нас“, коментира още експертът. \n\r\nТой поясни, че друго място, което е прието като дестинация за езотеричен туризъм, е Кръстова гора. Тя се посещава от 14 000 души годишно, тъй като хората смятат, че след като преспят там, ще оздравеят. Други пък вярвали, че ако поставят памук върху мощите на Свети Иван Рилски и след това го оставят под възглавницата на болен той ще оздравее. \n\r\nСпоред експерти към местата за езотеричен туризъм е и Руската църква в столицата, където се намира гробът на Свети Серафим. Всекидневно там се извиват опашки от хора, които вярват, че като напишат желанието си на листче, то ще се сбъдне.\n\r\n„Местността Рупите също се приема за енергиен център, който се свързва с името на пророчицата Ванга. Евреите пък посещават Силистра, тъй като смятат, че там е обитавал техен равин. Вярват, че мястото ги зарежда с енергия. Мога да дам и друг пример-с пазара Римската стена в столицата. Преди да тръгнат на път, търговците са минавали от там и са се молили да се завърнат живи и здрави“, обясни Румен Драганов. Друга дестинация за езотеричен туризъм е и Тракийското светилище Камъка в Странджа. Има поверие, че ако минеш през т.нар. провирало, ще бъдеш здрав и щастлив през цялата година.\n\r\n„Все пак трябва да се прави разлика между религиозен и езотеричен туризъм. Също така има образователен религиозен туризъм, където пътуваме в различни страни, за да научим нещо за религиозните им центрове, както и фестивален религиозен туризъм. У нас например много чужденци идват по Великден, за да присъстват на литургията ни“, обясни още Румен Драганов.\n\r\n“Факт е, че езотеричният туризъм у нас се развива. Преди години дори ми се е случвало да видя жени, които се представят за гадателки, да посещават Перперикон, тъй като го смятат за свещено място. Чувал съм, че се организират такива екскурзии“, коментира и археологът проф. Николай Овчаров.", "date": "2018.07.20", "title": "Енергийни центрове, тракийски светилища... 50 млн. ни носи окултният туризъм"}
{"url": "https://www.dnes.bg/eu/2018/07/20/bez-panika-gotvete-se-za-tvyrd-brexit.382762", "text": "Европейските граждани, фирми и институции трябва да ускорят подготовката си за последствията от излизането на Великобритания от ЕС, се казва в циркуляр, разпространен от Брюксел днес.\n\r\nДо 30 март догодина всички фирми, които работят на британския пазар или с британски партньори, трябва да са взели необходимите решения и събрали нужните им документи. Посолствата да са заредени с визи, институциите с формуляри за издаване на сертификати и разрешителни. Работещите - с нови легализации на дипломите. \n\r\nНезависимо дали ЕС и Великобритания успеят да се договорят за условията за напускането и за бъдещите си отношения и тези споразумения бъдат ратифицирани и влязат в сила до тази дата, Великобритания ще престане да бъде член на ЕС и нищо не може да спре това, предупреждава Европейската комисия.\r\n                    \r\n                    \r\nАко споразумение за условията за напускане бъде постигнато, европейското право ще продължи да действа на територията на Обединеното кралство още 21 месеца, до 1 януари 2021 г., през т.нар преходен период, поискан от британския премиер Тереза Мей за омекотяване на удара върху британската икономика. \n\r\nАко договореност няма, всички връзки, правила, стандарти и норми се прекратяват автоматично в полунощ на 29 март. По границите на Великобритания ще бъдат въведени гранични, санитарни и митнически проверки за европейските граждани и стоки. Нови документи и разрешителни ще са нужни за бизнеса, а сега действащите - ще престанат да са валидни. Прекъсвания и закъснения в транспорта и опашки по границите заради новите проверки, са гарантирани. Компаниите и частните лица, работещи с европейски грантове и фондове във Великобритания, ще загубят достъп до тях, а участниците в обществени поръчки - отхвърлени, предупреждава Еврокомисията. Заради по-тежкия режим на проверки, е възможен дефицит на лекарства.\n\r\nПри т.нар “твърд Brexit”, издадените от британски органи и фирми сертификати, лицензи и разрешителни ще станат невалидни в Европа и фирмите трябва да са си набавили нови, европейски. Общо около 60 икономически сектора ще бъдат засегнати от изискването за промяна на издателя на лицензите и сертификатите им за работа.\n\r\nНови митнически процедури и правила за събиране на ДДС ще влязат в сила.\n\r\nРедът за защитата на марките, авторските права и признаването на дипломи и квалификации от съответно европейски и британски училища, също ще бъдат различни, предупреждава Комисията. \n\r\nДоговорките за статута на европейските граждани, живеещи в Обединеното кралство няма да влязат в сила.\n\r\nТъй като до момента ЕС и Великобритания не са се споразумяли по условията на напускане и не са започнали преговори за бъдещите си отношения, Еврокомисията смята, че гражданите и фирмите в 27-те оставащи в ЕС държави, трябва да се готвят за най-лошия сценарий - автоматично спиране действието на европейските закони, правила и стандарти на територията на Обединеното кралство от 30 март 2019 г.\n\r\nЕвропейските външни министри се събират днес в Брюксел, за да обсъждат двата сценария, както и предложенията на “Даунинг стрийт” 10 за бъдещите отношения между вече разведите ЕС и Великобритания.\n\r\nБрюксел е сложил краен срок да приключи преговорите по споразумението за начина на напускането на Великобритания до октомври или най-късно до края на годината, за да даде време за ратификацията. Ако такова споразумение бъде постигнато, то може теоритично да бъде задействано временно, за да се избегне хаоса и паниката. \n\r\nДържавите членки имат още един вариант - да удължат единодушно срока на преговорите за напускане. От своя страна Обединеното кралство може да внесе писмо, с което се отказва да напуска, но то също трябва единодушно да бъде одобрено от оставащите 27.", "date": "2018.07.20", "title": "Без паника. Гответе се за твърд Brexit"}
{"url": "https://www.dnes.bg/cars/2018/07/20/slujeben-abonament-za-sinia-zona-i-prez-noshtta.382764", "text": "В София ще бъде въведен нощен служебен абонамент за \"синя зона\", съобщи Румяна Милова, която оглавява Дирекция \"Паркиране и мобилност\" в Центъра за градска мобилност, пред \"Труд\".\n\r\nНощният абонамент ще важи между 19:30 ч. и 08:30 ч., като цената за наем ще е като настоящата за дневен абонамент – 650 лева за \"синя зона\" на месец. Нощният абонамент обаче за разлика от дневния, ще включва и събота и неделя.\n\r\nПромените се въвеждат с наредбата за движението в София, ако тя бъде приета от Столичния общински съвет на 26 юли. Тя ще влезе в сила през октомври. Наредбата урежда и въвеждането от ноември на нови зелени зони от общо 5500 нови места за платено паркиране в районите \"Лозенец\", \"Оборище\", \"Възраждане\" и \"Красно село\". Включено е и въвеждането на годишен абонамент за зоните.\r\n                    \r\n                    \r\nЦелта на въвеждането на нощния абонамент е работещите през нощта заведения да могат да станат клиенти на този абонамент и да предоставят паркоместата за техни клиенти.\n\r\n\"Във връзка с нощния служебен абонамент Центъра за градска мобилност ще осигури патрул и паяк и ще обслужва тези служебни места по аналогичен начин с обслужването на дневния абонамент. При подаден сигнал от фирмата ползвател ще идва паякът ако на мястото има автомобил, който не е техен или на техен клиент. Същият този екип на ЦГМ ще контролира през нощта и дневните паркоместа за служебен абонамент, тъй като имаме сигнали, че има злоупотреби от страна на платили за дневен служебен абонамент, които го ползват и през нощта и дори събират пари от граждани\", каза Милова. Всяка фирма ще може да сключи два отделни договора – за дневен и за нощен транспорт.", "date": "2018.07.20", "title": "Служебен абонамент за \"синя зона\" – и през нощта"}
{"url": "https://www.dnes.bg/zvezdi/2018/07/20/jizel-biundhen-na-38-nai-skypoplateniiat-model.382670", "text": "\n\r\nНа днешния 20 юли своя 38-ми рожден ден празнува световноизвестната моделка Жизел Бюндхен.\n\r\nТя е родена през 1980 г. в бразилския град Трес де Майо в Хоризонтина, провинция Рио Гранде до Сул. Тя е смятана за най-скъпоплатения модел в света в последните години.\n\r\nБюндхен е на кориците на много топ модни списания включително Harper's Bazaar, ELLE, Allure, международни издания на Vogue.\n\r\n\n\r\nРодителите ѝ са германци по произход.\n\r\nЖизел Бюндхен има пет сестри - Ракел, Грациела, Габриела, Рафаела и близначката ѝ Патриция.\r\n                    \r\n                    \r\nКато малка тя е тренирала балет.\n\r\nИнтересно е, че бразилски моден агент я забелязва, когато Жизел е на 14 години и яде хамбургери в Макдоналдс.\n\r\nИграла е във филма \"Дяволът носи Прада\".\n\r\nПрез 2000 г. Бюндхен подписва договор за 25 милиона долара с Victoria's Secret и става един от най-скъпоплатените модели в света.\n\r\nИма дълга връзка с холивудската звезда Леонардо ди Каприо.\n\r\nЖенена е за професионалния състезател по американски футбол Том Брейди. Има две деца - Бенджамин Рейн Брейди и Вивиан Лейк.\n\r\nОсвен с мода, Жизел се занимава и с различни благотворителни каузи.", "date": "2018.07.20", "title": "Жизел Бюндхен на 38: Най-скъпоплатеният модел"}
{"url": "https://www.dnes.bg/politika/2018/07/20/gerb-ne-vodi-spor-s-prezidenta-otseche-temenujka-petkova.382778", "text": "ГЕРБ категорично не води война с президента Румен Радев, от страна на правителството има воля за диалог по възникналите проблеми в името на България. Това заяви министърът на енергетиката Теменужка Петкова.\n\r\n\"Нека президентът да каже откъде са тези 1,6 млрд. лева, събрани от служебното правителство\", посочи Петкова пред bTV и добави, че бюджетът на министерството е 200 млн. лв. Вчера президентът заяви, че назначеното от него служебно правителство е оставило парите след себе си.\n\n\n\r\n\"Служебното правителство имаше конкретни функции - да проведе избори, няма как за три месеца да направят чудеса от храброст\", припомни министърът и заяви, че според справка в Министерството на енергетиката от 26.1.2017 до май 2017 г., когато действаше служебното правителство на проф. Огнян Герджиков, са депозирани 15 искови молби за вземания за концесии, от 3,48 млн. лв. до края на действието на служебното правителство събраните пари са 0.\r\r\n                    \r\n                    \"Общо очакваме 2 млн. от тези искови молби, 6 хил. лв. са постъпили по време на службеното правителство. Затова искаме доказателства от президента Радев, ако разполага с конкретика, добре е да я видим; от думите му остава усещане за сив сектор, а видяхте данните на АИКБ за сивата икономика. Призивът ни е да видим какви са фактите, ако не, ще стане ясно, че това фалшиви новини\", посочи Петкова. \n\r\nПо повод на спряната от КЗК сделка за ЧЕЗ Петкова заяви: \"Вече за всички е ясно, включително и от заключенията на временната парламентарна комисия по сделката, че българското правителство, премиерът, аз, или който и да било друг член на кабинета не стои зад сделката за покупката на ЧЕЗ от фирмата на Гинка Върбакова \"Инерком\". Тази сделка се прави по чешките закони\", посочи Петкова.  \n\r\nЕнергийната сигурност на страната е абсолютно осигурена, няма проблем за нея, заяви министър Петкова. До този момент ЧЕЗ е лицензиант и подлежи на санкции, ако не спазва своите ангажименти.\n\r\nТя посочи, че КЗК е органът, който има думата по антимонополното законодателство, което е изцяло според изискванията на ЕС, не става дума за търговска война с Чехия, а за това, че КЗК е преценил така.\n\r\nЗа строителството на АЕЦ \"Белене\" тя припомни условията на правителството - да се направи на пазарен принцип, като се търси стратегически инвеститор, а държавата да има блокираща квота.\r\n ", "date": "2018.07.20", "title": "ГЕРБ не води спор с президента, отсече Теменужка Петкова"}
{"url": "https://www.dnes.bg/akoshtete-vqrvaite/2018/07/20/sinio-sinio-blian-ot-morsko-kadife-pee-si-mira-radeva.382783", "text": "\r\nСиньо, синьо... Блян от морско кадифе... \r\n\"Чак не мога да повярвам!\", възкликна социоложката Мира Радева, възторжена от дебюта си като певица.\r\n\"Автор съм на текста. Музиката написа големият Alexander Kiprov, саксофон - Sergo Sergeev, аудио запис, миксинг, мастеринг Alex Kiprov, видео заснемане моят партньор Ивайло Станчев, монтажа направи дъщеря ми Anna Yanova-Cattoor\", похвали се тя в профила си във Fаcebook.\r\nПоследно време Радева позагърби политическите си анализи и се посвети на френския шансон.\r\nДамата изнася успешни концерти в цялата страна със спектакъла си: \"Франция, моя любов!\" ", "date": "2018.07.20", "title": "Синьо, синьо... Блян от морско кадифе... пее си Мира Радева"}
{"url": "https://www.dnes.bg/eu/2018/07/20/evrokomisar-ministyr-sega-kuneva-evroposlanik.382789", "text": "Бившият български еврокомисар Меглена Кунева е номинирана за посланик на ЕС към Съвета на Европа, съобщава дипломатическата служба на ЕС.\r\nТя ще замине за Страсбург, след като акредитивните й писма бъдат приети от международната организация.\r\nДелегацията е една от 139-те задгранични представителства на ЕС и съществува от 2011 г. \r\nОсновната работа на Кунева ще бъде да координира работата на ЕС и на международната организация и да брани европейските интереси там. Тя ще участва в заседанията на Съвета на министрите на Съвета на Европа и ще управлява 9-членен персонал. Българката ще замени настоящия посланик Яри Вилен, чийто мандат изтича.\r\nСъветът на Европа, често бъркан със Съвета на ЕС и с Европейския съвет, които са органи на ЕС. Той е международна организация, в която членуват 47 държави, включително Русия, Украйна и Турция, и която се занимава със сътрудничеството в областта на на правото, човешките права, демократичното развитие и културното сътрудничество. ЕС не е член на Съвета на Европа, но е представен чрез 28-те си държави, които са индивидуални членове в него.\r\r\n                    \r\n                    Най-популярният орган на Съвета на Европа е Европейският съд за защита правата на човека и Парламентарната асамблея на Съвета на Европа (ПАСЕ).\r\nВ представянето на кандидатурата на Кунева Европейската дипломатическа служба посочва, че тя е бивш министър на образованието и вицепремиер по европейските въпроси на България, както и бивш еврокомисар. \r\nКунева се оттегли от българската политика, след като партията й \"България на гражданите\", коалиционен партньор в правителството \"Борисов 2\", не можа да влезе в парламента на изборите миналата година. \r\nПреди това тя беше европейски министър в кабинетите на Сергей Станишев и на Симеон Сакскобурготски и ръководи успешно преговорите за влизането на България в ЕС на 1 януари 2007 г. През 2014 г. Кунева беше избрана за евродепутат, но се отказа да заеме длъжността си в полза на Станимир Илчев, за да довърши мандата си като първи български еврокомисар, отговаряща за защитата на потребителите в комисията на Жозе-Мануел Барозу.\r\nМеглена Кунева е втората българка, която заема посланически пост от името на ЕС след Наталия Апостолова, която оглавява мисията на ЕС в Косово. ", "date": "2018.07.20", "title": "Еврокомисар, министър... Сега Кунева – европосланик"}
{"url": "https://www.dnes.bg/travel/2018/07/20/s-turoperator-fantom-ot-kitai-na-falshiva-pochivka-za-1000-evro.382774", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nЕксперти отчитат все повече случаи на измамени българи от сайтове фантоми за екскурзии и почивки. Зад уж европейските онлайн магазини често се крият мними търговци, които трудно могат да бъдат открити. Самите сайтове най-често са регистрирани в Китай, Индия, САЩ и Панама.\n\r\nПред  за наличието на новата опасност потвърдиха доц. Румен Драганов от Института за анализи и оценки в туризма и туроператорът Огнян Хандев.\r\n\"Не е много лесно да се установи фалшивият сайт. Веднъж влязъл в тази игра, е много трудно човек да си получи парите обратно. Сайтовете са направени професионално. Един урок как да избереш туроператор струва между 200 и 1000 евро. Който е тръгнал да пътува, трябва да знае, че има възможност да бъде измамен по някакъв начин\", коментира Румен Драганов.\r\r\n                    \r\n                    Все пак той посочи, че можем да различим измамните сайтове по прекалено ниските цени, които предлагат и отбеляза, че се наблюдава бум на новосъздадени туроператори.\r\n\"Напоследък зачестяват тези онлайн услуги. Интернет е удобен, но крие много рискове. Влизайки в един сайт, потребителят трябва да провери наличието на лиценз. Може да се провери наличието на застраховка отговорност на туроператора\", каза от своя страна Хандев.\r\nПо думите му има и специализирани сайтове, които потребителите биха могли да използват, за да разберат дали домейнът на сайта на фирмата е регистриран в България.\r\nДвамата отчетоха, че от началото на годината има ръст на туризма в България, що се отнася до международния. Но по отношение на вътрешния туризъм, лошото време демотивирало пътуванията.\r\n\"Голямата новост в туризма са новите дигитални технологии - навлизането на тази форма на разплащане, в която ние още не участваме толкова активно\", отбеляза доц. Драганов.\r\n ", "date": "2018.07.20", "title": "С туроператор фантом от Китай... На фалшива почивка за 1000 евро!"}
{"url": "https://www.dnes.bg/politika/2018/07/20/ns-vyrna-rannoto-pensionirane-na-sykrateni-miniori.382791", "text": "Парламентът реши окончателно, че при ликвидация на мина или съкращения миньорите отново ще могат да се пенсионират на 45 г. и 4 месеца.\r\nТе обаче трябва да имат и сбор от осигурителен стаж и възраст 90, от които 10 години осигурителен стаж, положен при условията на чл. 104, ал. 3.\n\n\r\nПредложението за тази поправка в КСО беше направено от депутати от ГЕРБ и \"Обединени патриоти\", а инициативата за нея е на омбудсмана Мая Манолова.\r\nПромените в Кодекса отменят нарастването на възрастта за ранно пенсиониране на миньорите до 50 години.\r\nС днешното гласуване депутатите отмениха изменението на Кодекса за социално осигуряване, с което се премахна възможността за ранно пенсиониране при закриване на рудник.\r\r\n                    \r\n                    \"По този начин миньори с дългогодишен стаж под земята са оставени без възможност да се пенсионират дори при навършване на изискуемата възраст, ако не са я навършили към момента на прекратяването. Така те трябва да чакат поне 10 години, за да придобият право на пенсия. Тези лица са с прекратени права от независими по тях причини\", обясни пред депутатите вносителят на промените Светлана Ангелова от ГЕРБ.\r\nПромените, които парламентът одобри окончателно днес, ще засегнат около 80 души, съкратени от последния подземен рудник за добив на въглища в Бобов дол, като на месец ще са нужни около 65 хил. лева.", "date": "2018.07.20", "title": "НС върна ранното пенсиониране на съкратени миньори"}
{"url": "https://www.dnes.bg/politika/2018/07/20/na-fona-na-tazi-chuma-vyrvi-parlamentarna-chuma.382781", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Лидерът на БСП Корнелия Нинова отправи тежки критики към правителството заради скандала с чумата по животните. Според социалистите компенсациите не могат да възстановят реалните щети не само за животните, но и за млякото и изпуснатите ползи. \n\r\nКристиан Винегин от БСП също разкритикува решенията на управляващите с твърдението, че част от животните са могли да бъдат спасени.\n\r\n\"Проблем има с комуникацията от властта, но опозицията истеризира. Посяга се много директно на собствеността на хората. Когато битките са абстрактни горе във върховете на властта, впечатлението е едно, но когато не обясниш на животновъда постъпките си, проблемът ще ескалира\", посочи политологът Цветанка Андреева в \"България сутрин\".\n\n\n\n\r\n                    \r\n                    \r\n\"При стопаните това е поминък, ако има добра комуникация, тези хора са разумни и ще разберат проблема\", продължи тя.\n\r\nСпоред доц. Мария Пиргова, управляващите не използват инструментите, с които разполагат.  \n\r\n\"Ние даже още не знаем какъв е проблемът - има или няма чума. На фона на тази чума върви парламентарна чума - сделки за милиони в парламента, а ние наблюдаваме трагедии на чисто човешко ниво\", каза Пиргова в студиото на .\n\r\n\"Ние сме съпричастни с тях, но не сме наясно като общество какво става. Стилът на управлението е такъв - да се вдигат местни проблеми. Защо беше уволнен министърът на земеделието, имащ съвсем странични функции?\", продължи тя, визирайки и уволненията на хора, занимаващи се с европейски проекти.\n\r\n\"Държавата и хората са на два различни полюса, дори комуникация не може да протича. Никой вече не може да убеди хората. Неправителствените организации веднага събират протести, а проблемът още повече се замъглява\", анализира доц. Пиргова.\n\r\nЦветанка Андреева добави, че от опозицията още повече истеризират проблема, вместо да извоюват повече права за хората.", "date": "2018.07.20", "title": "На фона на тази чума върви... парламентарна чума"}
{"url": "https://www.dnes.bg/sofia/2018/07/20/umishlen-palej-v-liulin-10-ovygleni-koli.382794", "text": "10 автомобила изгоряха след умишлен палеж на охраняем паркинг в столичния квартал \"Люлин\", съобщи БНР. \r\nКолите са били собственост на заложна къща. \r\nЗа щастие при инцидента няма пострадали. \r\nПолицията издирва извършителите на палежа.\r\n\r\n ", "date": "2018.07.20", "title": "Умишлен палеж в \"Люлин\" – 10 овъглени коли!"}
{"url": "https://www.dnes.bg/usa/2018/07/20/trymp-s-ostra-evrokritika-zaradi-globata-na-google.382785", "text": "Американският президент Доналд Тръмп разкритикува решението на Европейския съюз (ЕС) да наложи рекордна глоба от близо 5 млрд. долара на Google. Държавният глава посочи, че блокът се възползва от Съединените щати, предава Ройтерс.\r\nВластите в ЕС обявиха в сряда, че Google трябва да спре да използва своята популярна мобилна операционна система Android, за да блокира конкурентите си, като с това допълниха притеснения за търговските отношения между Вашингтон и Брюксел.\r\nТръмп използва Twitter, за да коментира решението: \"Казах ви! Европейският съюз тъкмо наложи 5 млрд. долара глоба на една от нашите най-добри компании, Google. Те наистина се възползват от САЩ, но не за дълго\". \r\r\n                    \r\n                    В интервю, излъчено в неделя по CBS, Тръмп определи ЕС като \"враг\" по отношение на търговията.\r\nДвама бивши представители на антитръстовите регулатори заявиха, че е необичайно, но не нечувано представители на властите да коментират решения, които не са под тяхната юрисдикция.\r\n\"Това е напълно контрапродуктивно. Независимо дали ви харесва или не резултатът, това е решение, свързано с правоприлагането в Европа и ние не искаме никой от САЩ да го нарушава“, коментира Джийн Кимълман, ветеран от Министерството на правосъдието.\r\n", "date": "2018.07.20", "title": "Тръмп с остра eврокритика заради глобата на Google"}
{"url": "https://www.dnes.bg/business/2018/07/20/nad-edna-treta-ot-fermerite-ni-nad-65-godini.382790", "text": "Близо 36% или повече от една трета от българските фермери са на възраст 65 и повече години, показват данни на Евростат за земеделската професия \"фермер\" през 2016 г., в която младите хора в почти целия ЕС са малцинство.\r\nОколо половината от хората у нас, които се занимават със земеделие или друга селскостопанска дейност, са на възраст 40-65 години, а броят на младите фермери у нас е едва 14 на сто.\r\nВсе пак, по брой на хората, които се занимават със земеделие и са на възраст до 40 години, България е на 8-ма позиция в ЕС - над средния показател за Евросъюза - 11 на сто са младите фермери в страните на ЕС.\r\nВ страната има приблизително около 200 хиляди различни по големина земеделски стопанства, които съставляват едва 2% от общия брой на стопанствата в ЕС, информира БТА.\r\r\n                    \r\n                    От тях 190 хиляди ферми са с малка площ под 5 хектара, а около 10 хиляди са стопанствата с площ над 50 хектара, отчита Евростат.\r\nУ нас в селското стопанство са заети около половин милион души, а броят на наетите непостоянно лица варира около 100 хиляди.\r\nПак по данни на НСИ селскостопанският сектор у нас през 2016 г. е произвел продукция за над 7,3 млрд. лева, от които близо 1,7 млрд. лева са от продукция в животновъдството.\r\nОколо 10,3 милиона ферми и мениджъри на ферми е имало в ЕС през 2016 г., като повечето от стопанствата са били малки, а две трети са били по-малки от 5 хектара, отчита Евростат.\r\nКакво още показва статистиката вижте \r\n ", "date": "2018.07.20", "title": "Над една трета от фермерите ни – над 65 години  "}
{"url": "https://www.dnes.bg/eu/2018/07/20/shengen-miraj-zaradi-mehanizma-za-sytrudnichestvo.382788", "text": "Механизмът за сътрудничество и проверка на Европейската комисия се оказа препятствие не само за присъединяването на България към Шенгенското пространство, но и за влизането в еврозоната. Същото строго условие ще се приложи и за Букурещ, пише румънският вестник \"Адевърул\", цитиран от БТА.\n\r\nРумъния и други страни от Източна Европа ще трябва да изминат по-труден път, за да се присъединят към еврото, като се има предвид, че наскоро България прие по-строги условия при стартирането на процеса по присъединяване, отбелязва вестникът.\n\r\nЕврогрупата обсъди тези дни искането на София за приемане на общата валута - еврото, и за първи път промени критериите за присъединяване, които ще бъдат валидни отсега нататък за всички други кандидати. Промените са много сериозни и отлагат присъединяването на България към еврозоната за неопределено бъдеще, пише \"Адевърул\", като се позовава и на български медии.\r\n                    \r\n                    \r\nСледващите стъпки в процеса на задълбочаване на интеграцията в европейския икономически и валутен съюз ще направят присъединяването към еврото по-придирчиво и по-дълго. Тези етапи включват преминаване на друг праг на взаимна солидарност чрез трансформиране на Европейския стабилизационен механизъм в Европейски валутен фонд, определяне на бюджет на еврозоната и завършване на банковия съюз чрез създаване на европейска схема за застраховане на депозитите. Това нещо изисква по-високо ниво на доверие в съдебните системи на страните членки и независимост на ключови институции, като Централната банка или надзорните органи, пише \"Адевърул\".\n\r\nПетте съществуващи критерии за присъединяване към еврозоната са достатъчно остарели и неадекватни към сегашната ситуация. Макар декларацията на Еврогрупата от юли да казва, че България може да кандидатства за влизане в механизма ЕРМ II (т. нар. \"чакалня\"), тя не казва нищо за времето, което страната ще прекара там, и за датата, когато ще замени лева с еврото. Причината е че се чака България да постигне напредък в борбата с корупцията и организираната престъпност и да засили независимостта на някои институции. С други думи - ключът е Механизмът за сътрудничество и проверка, посочва \"Адевърул\".\n\r\nЗапитан от журналист от \"Файненшъл таймс\" дали това означава, че отмяната на Механизма за сътрудничество и проверка (МСП) е задължителна преди България да приеме еврото, заместник-председателят на Европейската комисия, който отговаря за единната валута, Валдис Домбровскис заяви: \"няма ангажимент за предварително затваряне на МСП\". Въпреки това, когато говорим за присъединяване към ЕРМ II и Банковия съюз в по-широк контекст, в контекст на реална икономическа конвергенция, в контекст на ефективност на институциите, в този случай - напредъкът в съдебната реформа и борбата с корупцията и организираната престъпност представляват също важен елемент в тази оценка, но още веднъж - не е официално предварително условие, обясни Домбровскис след срещата на Еврогрупата на 13 юли в Брюксел.\n\r\nВъпреки това декларацията на Еврогрупата предвижда изрично, че българските власти следва да приложат изцяло реформите, които са наблюдавани от Комисията в рамките на МСП и които засягат съдебната система, борбата с корупцията и организираната престъпност. Еврогрупата смята, че това е изключително важно за стабилността и целостта на финансовата система. Наред с МСП България трябва да приложи цялото законодателство, отнасящо се до Банковия съюз. Страната трябва също да изпълни много условия преди да влезе в т. нар. \"чакалня на еврозоната\" - ЕРМ II, пише \"Адевърул\".\n\r\nВестникът отбелязва, че плановете на Румъния за присъединяване към еврото не са толкова напреднали. В допълнение съществуват същите притеснения по отношение на корупцията - тема, която държи както България, така и Румъния извън Шенгенското пространство. Друга причина за тревога е пропастта между доходите в двете страни и по-богатите членки на ЕС. Затова ЕС иска от България да осигури трайна икономическа конвергенция - условие, което не бе наложено на балтийските държави, когато те поискаха да се присъединят към механизма ЕРМ II, припомня вестникът.\n\r\nПрез май тази година Румъния обяви, че ще представи стратегия за присъединяване към еврото до края на годината. Според последната програма за конвергенция Румъния иска да достигне до 2020 г. брутен вътрешен продукт на глава от населението, равняващ се на 70 процента от средното равнище в еврозоната, спрямо 60 процента в момента, пише още \"Адевърул\".\r\n ", "date": "2018.07.20", "title": "Шенген – мираж... заради механизма за сътрудничество"}
{"url": "https://www.dnes.bg/muzika/2018/07/20/mamma-mia-v-rityma-na-abba-sys-stoinostna-muzika.382787", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nЖурналистът Георги Тошев представи новата книга \"Mamma Mia! Филмът. Продължението\", посветена на незабравимата шведска група АББА. В нея той разказва за това, което се случва с членовете на групата през последните години.\n\r\nЖурналистът вече издаде книга, посветена на шведската група, а също така е автор и на документален филм за нея. Георги Тошев сподели, че е имало много знаци за това, че светът отново ще се зарази с вируса ABBA.\n\r\n\"Това, което се случва дава отговор не само, че доброто забравено старо, винаги ще е актуално, но има и нещо, което се нарича дефицит. Дефицит на стойностна музика или на музика, в която има ритъм, текстове, които разказват истории, които всеки един от нас е преживял. Може би там е разковничето на успеха на продължението\", сподели Георги Тошев пред . \r\n                    \r\n                    \r\nТой разказа и за това как една публикация в социалните мрежи, че групата е в студио за запис, се превръща в по-голяма новина за света от международните политически теми, а е коментирана също от лидери като Доналд Тръмп и Владимир Путин. \n\r\nАвторът на книгата е използвал факта, че се е срещал с всеки един от членовете на \"АББА\".\n\r\n\"Аз исках да разкажа какво се случва с четиримата на базата на личните ми срещи\", допълни Тошев.\n\r\nТой каза също, че можем да очакваме нови записи от шведската група през декември, а за автора пък предстои да представи книгата си и други свои произведения, на фестивала \"Арт - поток\" в община Царево.\r\n ", "date": "2018.07.20", "title": "Mamma mia: В ритъма на ABBA – със стойностна музика"}
{"url": "https://www.dnes.bg/sofia/2018/07/20/riskovo-shofirane-policeisko-presledvane-i-7-udareni-koli-v-sofiia.382798", "text": "Задържан е 27-годишен мъж, ударил 7 паркирани автомобила при полицейско преследване, съобщиха от МВР.\n\r\nТази сутрин около 4:20 часа в СДВР е получен сигнал за засечено рисково шофиране в района на ул. \"Кирил Драганов\" и \"Калотина\". \r\nПри подаден сигнал за спиране водачът не се подчинил, а в опита си да избяга, ударил последователно 7 паркирани автомобила. \r\nСлед кратко преследване 27-годишният шофьор е задържан и отведен в ареста на Второ РУ за 24 часа.\r\nМладият мъж отказал тестове за алкохол и наркотици. По случая е образувано досъдебно производство. Предстои доклад на събраните материали в прокуратурата.\r\r\n                    \r\n                    По аналогичен случай работеха и вчера столичните полицаи, след като таксиджия помете 9 паркирани автомобила. \r\nСигналът за такси с неадекватно поведение на бул. \"Рожен\" е подаден около 17:00 часа от служител на СДВР, който не бил на смяна. \r\nВеднага към мястото са насочени екипи на \"Пътна полиция\" и шофьорът е задържан на бул. \"Ломско шосе\", като преди това той ударил последователно и нанесъл материални щети на спрените коли. \r\nПолицаите установиха, че таксиджията е седнал зад волана с отнето свидетелство за правоуправление.", "date": "2018.07.20", "title": "Рисково шофиране, полицейско преследване и... 7 ударени коли в София"}
{"url": "https://www.dnes.bg/politika/2018/07/20/ns-reshi-noviiat-shef-na-kasata-e-prof-decho-dechev.382800", "text": "Парламентът избра д-р Дечо Дечев за новия шеф на Здравната каса със 124 гласа \"за\". Той бе единственият кандидат за овакантеното място от предишния управител на НЗОК - проф. Камен Плочев.\n\r\nДо избор на нов управител на Касата се стигна след като депутатите освободиха от поста предросрочно Плочев. Той поиска сам да се оттегли заради здравословни проблеми в края на май. Плочев се позова на член от Закона за здравето, според който, ако три месеца не може да изпълнява здълженията си, може да напусне.\n\n\n\r\nПлочев излезе в дълъг отпуск и се конфронтира открито със здравния министър за дълговете на НЗОК към европейските здравни каси. Тогава Ананиев поиска оставката му.\r\n                    \r\n                    \r\nД-р Дечо Дечев е номинация на ГЕРБ и \"Обединените патриоти\". До момента той бе директор на столичната болница \"Свети Иван Рилски\". Бил е и заместник-директор на Здравната каса през 2001 г. Той има 37 години професионален опит в системата на здравеопазването.\n\r\nКато основни приоритети той очерта конкретни мерки за промяна в лекарствената политика и промяна в реда и организацията при изпращане на българи за лечение в чужбина и оптимизиране и подобряване на контролната дейност на фонда.\n\r\nОт опозицията по принцип подкрепиха кандидатурата на проф. Дечо Дечев, но се усъмниха дали той ще успее да изпълни планираните реформи, тъй като постът на управителя на касата бил обезвластен.\n\r\n\"Управителите са с вързани ръце. Законодателството, което действа в момента, е прехвърлило правата от управителя на касата към надзорния съвет на касата\", настоя Хасан Адемов от ДПС и се усъмни, че проф. Дечев ще може да подбере екипа си, с който да направи промените.\n\r\n\"Ако до месец не започнете да управлявате Касата, тя ще почне да управлява\", настоя той.\n\r\nОт БСП пък обясниха, че няма да участват в гласуването, не защото се съмняват в качествата на проф. Дечев, а защото постът му е обезвластен.\n\r\nОт своя страна новият шеф на Касата обясни, че лекарствената политика ще се гради на принципа на ефикасност и ефективност. Той се ангажира, че в рамките на три месеца ще направи конкретни предложения за промяна в лекарствената политика, които ако бъдат подкрепени, той се наема да ги изпълни.\n\r\nМинистърът на здравеопазването Кирил Ананиев декларира пълната си подкрепа към проф. Дечев и изрази увереността си, че той ще отговори на големите очаквания на гражданите.\n\r\n\"Той познава и добрите и лошите неща в системата и това ще му помогне да я подобри\", заключи той.", "date": "2018.07.20", "title": "НС реши: Новият шеф на Касата е проф. Дечо Дечев"}
{"url": "https://www.dnes.bg/muzika/2018/07/20/chica-tranquila-noviiat-brazilski-opit-na-iskrata.382793", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\n\"Chica tranquila\" е името на новата лятна песен на Искрен Тончев - Искрата. Изпълнителят определя парчето като експеримент, защото по думите му не прилича на нищо друго, което сме слушали в България.\n\r\n\"Клипът е сниман в Марбея. Решихме да отидем на дипломиране на моя най-добър приятел и фрийстайл сътворихме всичко. Това е едно от най-музикантските парчета, които съм правил, колкото и нелепо да звучи за някои хора\", каза Искрен Точнев в \"България сутрин\". \n\r\nИзпълнителят не отрече, че има и вълна от негативни реакции, но това не го изненадва. Искрата е на мнение, че новото звучене е хубав опит за самия него и по думите му не трябва да се мисли едностранно. \r\n                    \r\n                    \r\n\"Поставил съм си за цел да съм максимално активен. Възнамерявам до края на годината да изкарам още много неща. Подготвям кратък албум за по-студените дни, който ще бъде в по-мрачно настроение\", каза още Искрата пред \n\r\nУспоредно със записването на нови песни Искрен Тончев преподава и бийтбокс в една от школите.\r\n ", "date": "2018.07.20", "title": "\"Chica tranquila\" – новият бразилски опит на Искрата "}
{"url": "https://www.dnes.bg/art/2018/07/20/svryhchovekyt-i-negovite-istorii-na-uspeshnite-hora.382802", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Георги Ненов кара мотор, спортува, става много рано, не гледа телевизия. Той е напуснал работа, за да се отдаде на страстта си - създаването на подкаст, наречен \"Свръхчовекът\". В него той интервюира успели хора, които заразяват с добър пример останалите.\n\r\n\"Подкаст е интервю, което се разпространява в интернет. Понякога са интервюта, информационни предавания, изобщо - медийно съдържание, което е дълбоко нишово\", обясни Георги в студиото на \n\r\nСъздателят на проекта разказа, че мечтата му е била да помага на хората и това е основният двигател на начинанието му.\r\n                    \r\n                    \r\n\"Исках да интервюирам готини хора и да видим дали има интерес към това. Направих го и сработи\", каза той в \"България сутрин\".\n\r\n\"Свръхчовекът\" има вече над 90 епизода, като всеки от тях е по един час. \n\r\n\"Понякога настръхвам от историите на тези, които интервюирам. Лайтмотивът е, че всеки може да е свръхчовек и може да постигне всичко, което иска\", бе позитивен Георги Ненов. \n\r\nПо думите му идеята на \"Свръхчовекът\" е да бъде аудио, за да се изгради представа за човека на база на това, което чуваш, като неговият създател е убеден, че този формат е оптимален за това, което иска да създаде.\r\n ", "date": "2018.07.20", "title": "\"Свръхчовекът\" и неговите истории на успешните хора"}
{"url": "https://www.dnes.bg/notifikacii/2018/07/20/vajnoto-finansovo-chislo-koeto-izchezva-do-3-g.382811", "text": "След три години финансовият свят вероятно ще трябва да каже „сбогом“ на една цифра, която е в основата на много данни. И поне засега не е ясно как ще продължат нещата. Референтният лихвен процент Libor (съкращение от London Interbank Offered Rate) се публикува ежедневно и служи за бенчмарк за почти всички договори с променлив лихвен процент. От тези лихвени проценти зависят трансакции и договори в обем от трилиони долари. Всичко това обаче ще трябва да бъде регламентирано по различен начин от 2021 г., както съобщава в. New York Times, а темата бе засегната на глобална среща в Ню Йорк през тази седмица.\r\nВ четвъртък глобалните регулатори осъществиха съгласуван натиск, призовавайки банките и дилърите да започнат своя преход отвъд използването на скандализирания лондонски междубанков лихвен процент.\rНа срещи и речи по целия свят те призоваха банките да изготвят план за наследствените договори, които ще се ползват в преходния период след сбогуването с Libor в края на 2021 г.\r\nВъпреки че някои аспекти на прехода продължават да се движат по график или дори по-бързо, Андрю Бейли, изпълнителен директор на Комисията по финансов надзор на Великобритания, предупреди в своя реч в Лондон, че като цяло \"темпото на този преход все още не е достатъчно бързо\".\r\nСъветът за финансова стабилност - група международни регулаторни органи, която се председателства съвместно от председателя на Федералния резерв Джерoм Пауъл и от гуверньора на Английската централна банка Марк Карни, подчерта нуждата новите референтни лихвени проценти „да бъдат заложени на база активни, ликвидни пазари\" в изявление, съвпадащо с речта на Бейли, пише The Wall Street Journal.\r\nСъщо в четвъртък международната Асоциация за суапове и деривати стартира консултации с пазарни участници за плана за преходния период. Организацията работи в момента над преходния процес за фискални ставки, който би послужил като механизъм за договорите, използващи Libor.\r\nРеферентният лихвен процент Libor се определя, като редовно няколко големи банки се анкетират за това какви лихви ще плащат, ако заемат пари от други банки. Най-високите и най-ниските лихви от отговорите им се премахват, а остатъкът се усреднява. В края на 2016 г. в глобален план е имало договори за 190 трлн. долара, базирани на Libor.\r\nЕто защо е особено опасно, че референтният лихвен процент е бил манипулиран в миналото. Тъй като броят на анкетираните институции е сравнително малък, някои банкери са забелязали, че биха могли да повлияят на числото, като съвместно съгласуват данните си и така биха могли да намалят собствения си риск от загуба. Това стана известно след скандала \"Либор\" през 2011 г., след който някои банки бяха принудени да платят глоби за милиарди долари, а някои дилъри бяха осъдени с лишаване от свобода до единадесет години.\r\nВ четвъртък Кристиан Битар, бивш дилър на Deutsche Bank, бе осъден на пет години и четири месеца лишаване от свобода. Той, заедно с други търговци, е манипулирал в периода между 2005 и 2009 г. в техен собствен интерес европейския вариант на Libor - Euribor. Филип Морйосеф, 50-годишен бивш трейдър от Barclays, получи осем години, след като съдебните заседатели го осъдиха единодушно през миналата седмица – за манипулиране на Euribor между 2005 и 2009 г. \r\n", "date": "2018.07.20", "title": "Важното финансово число, което изчезва до 3 г."}
{"url": "https://www.dnes.bg/zvezdi/2018/07/20/mihaela-marinova-na-krilete-na-liubovta.382814", "text": "Mихаела Маринова най-после сама показа гаджето си, футболистът Александър Дюлгеров, в социалните мрежи.\r\nТалантливата певица досега беше публикувала само една тяхна обща снимка в Instagram, на която обаче и двамата са в гръб.\r\nАлександър пък често качва техни общи снимки и се хвали с приятелката си. Той рекламира нейните песни и призова да се гласува за нея в музикалните награди на \"БГ Радио\" миналия месец.\r\n \r\nИзпълнителката на \"Един срещу друг\" постна снимка, на която двамата явно са на път към летището или в самолет.\r\n \r\n", "date": "2018.07.20", "title": "Михаела Маринова на крилете на любовта"}
{"url": "https://www.dnes.bg/politika/2018/07/20/ns-vedno-bez-sporazumeniia-za-priem-na-migranti.382826", "text": "Парламентът задължи кабинетът да не подписва двустранни споразумения за връщане на мигранти в България. Това стана с единодушно прието решение, подписано от председателите на всички парламентарни групи.\r\nДо него пък се стигна по идея на премиера Бойко Борисов, който дойде в парламента за разискване на темата с бежанския проблем, поискано от левицата.\n\n\n\r\nОще в началото на дебата червената шефка Корнелия Нинова предупреди премиерът, че решението, което е предложено от неговите депутати е капан.\r\nВ предложението на парламентарната група на управляващата беше записано, че кабинетът се задължава да отстоява националните интереси при обсъждането на мигрантския въпрос на срещите на ЕС, а според Нинова национална позиция няма.\r\r\n                    \r\n                    Бойко Борисов пък даде идеята да говори с неговите депутати, така че да се стигне до общо решение.\r\nСлед продължили близо час совалки и заседание на председателския съвет в крайна сметка се стигна до общо решение.\r\nС приетото решение днес парламентът задължи още кабинетът до 30 септември да представи в НС предложение за реформа за т. нар. дъблинска система за прием на бежанци, за което настояваше левицата.\r\nПравителството ще представи още пред парламента позицията за общи действия на ЕС по темата.\n\r\n ", "date": "2018.07.20", "title": "НС ведно: Без споразумения за прием на мигранти!"}
{"url": "https://www.dnes.bg/politika/2018/07/20/oficialno-za-ultrasite-kameri-globi-zabrana-za-machove.382809", "text": "Депутатите одобриха нови, по-строги мерки срещу вандализма по стадионите, внесени като поправки в Закона за опазване на обществения ред при провеждането на спортни мероприятия от управляващите партии ГЕРБ и Обединени патриоти.\r\nЗаявката за по-сериозни санкции срещу футболните хулигани дойде от всички институции през април, когато полицайка едва не загуби окото си, след като беше ранена от бомбичка на мача Левски – ЦСКА-София.\n\n\n\n\r\nЗанапред организаторите на спортни мероприятия ще са длъжни да следят и записват на камери поведението на зрителите. Те трябва да осигурят камери на входовете и изходите, по една стационарна и една подвижна във всеки сектор.\r\r\n                    \r\n                    Измененията в закона предвиждат стационарната камера във всеки сектор да записва и контролира непрекъснато целия периметър и във всеки един момент да може да бъде разпознат всеки от зрителите на стадиона. Записите ще трябва да се пазят три месеца.\r\nВ новия закон за пръв път се дефинира точно понятието \"спортно хулиганство\". Записани са ясно и наказанията за всеки отделен вид престъпление. Освен това като наказание се въвежда и полагането на обществено полезен труд.\n\r\nСанкциите за нахлуване на стадиона, носене на знамена и плакати със съдържание, което подтиква към омраза и насилие, хвърлянето на предмети, паленето им, носенето на маски, псуването и показването на неприлични жестове, нападението над състезатели и съдии, са завишени.\r\nНай-малката глоба в новия закон е от 1000 до 2000 лева, а най-кратката забрана за посещение на мачове в страната и чужбина е за срок от една до две години.\r\nОсвен това хулиганите ще трябва да полагат и общественополезен труд до 320 часа или да останат в ареста от пет до 15 денонощия и ще им бъде забранено да ходят на мач от две до три години.\n\r\nПри повторни нарушения общественополезният труд вече ще е до 480 часа, глобите до 5000 лева, забраната за посещение на мачове до пет години и арест от 10 до 25 денонощия.\r\nПри нарушение до 24 часа шефът на полицията в района е длъжен да издаде забраната за ходене на мачове на хулигана.\r\nОсвен това трябва и да уведоми прокурор, а съдът да се произнесе в същия ден, в който обвинителят се обърне към него.\r\nВ закона е записано още, че при мероприятие с \"висок риск\" не се продават билети на каса в деня на провеждането им, а само по електронен път.\r\nБилетите за поддръжниците на противниците на двата отбора се продават на две отделни каси.\r\nНастаняват се в отделни блокове, като между тях има буферни зони, разделени с огради. Те влизат през различни входове, като ръководителят по сигурността следи да не носят забранени предмети и да нямат наложена санкция за посещение на спортни мероприятия.\r\nНикой няма право да внесе на стадиона дори и пластмасови бутилки с вместимост повече от половин литър, тръби, чадъри, знамена с дълги дръжки, алкохол, дрога.", "date": "2018.07.20", "title": "Официално за ултрасите: Камери, глоби, забрана за мачове..."}
{"url": "https://www.dnes.bg/sofia/2018/07/20/peshehodka-udarena-ot-bus-na-stolichen-bulevard.382828", "text": "\n\r\nМикробус удари жена на пешеходна пътека на столичния бул. \"Прага\", съобщават от Булфото.\r\nЖената е на средна възраст и е с тежки наранявания по главата. Микробусът закачил пешеходката с дясното си огледало. \r\nНа мястото е пристигнала полиция. Движението в района на булеварда е затруднено.", "date": "2018.07.20", "title": "Пешеходка ударена от бус на столичен булевард"}
{"url": "https://www.dnes.bg/akoshtete-vqrvaite/2018/07/20/orlando-iska-oshte-deca-keiti-peri-li-shte-e-maikata.382812", "text": "Актьорът Орландо Блум, който в момента има връзка с певицата Кейти Пери, сподели, че мечтае да има още деца един ден. Фенове му задаваха въпроси в Instagram Story и звездата от \"Карибски пирати\" призна, че много му харесва това да бъде баща. \r\nТой вече има дете от австралийската манекенка Миранда Кер, с която бяха женени в периода 2010 - 2013 г. Синът им, Флин, се роди през 2011 г.\r\n \r\nОрландо заяви още, че връзката им с Кейти Пери е била съвсем неочаквана за него.\r\n \r\n\"Много чудата връзка. Кейти е забележителен човек, всъщност. Напълно изненадващо стана, тъй като аз не съм от нейното поколение - по-горям съм, така че не бях много запознат с нейните артистични начинания, когато се запознахме\", каза той.\r\n \r\nВ началото актьорът въобще не си е представял, че може да се случи нещо между тях.\r\n \r\n", "date": "2018.07.20", "title": "Орландо иска още деца, Кейти Пери ли ще е майката?"}
{"url": "https://www.dnes.bg/science/2018/07/20/nebivali-goreshtini-v-shveciia-pojari-goriat-v-arkticheskiia-kryg.382820", "text": "\nПо ливадите няма добитък, нито зелена трева - незапомнена суша изгаря поля и ниви из Швеция, а това вещае трагични последици за животновъдите - някои ще трябва да отведат питомците си в кланицата заради липса на сено.\r\n\"По-лошо не ми се е случвало. Баща ми шейсет години е бил земеделец и никога не е виждал нищо подобно\", оплаква се Якоб Густавсон, 47-годишен арендатор на земя в Нортеле, северно от Стокхолм.\r\nДъждът е изчезнал от метеосводките още на 1 май (без да броим 13-те милиметра, паднали в средата на юни); Якоб обаче е нащрек - дебне ден след ден. И най-дребното черно облаче в небето съживява надеждите да завали.\r\r\n                    \r\n                    \"Май месец беше изключително горещ в Южна и Централна Швеция, а тази година донесе и най-големите юнски горещини от един век\", обяснява за АФП Сверкер Хелстрьом, климатолог от Шведския метеорологичен институт.\r\nПротивопожарните служби естествено са в повишена готовност. Огнеборците от Стокхолм заявиха, че гасят между 20 и 30 огнища дневно в столичния регион; опустошителни пламъци бушуват чак в Арктическия кръг.\r\nСитуацията наложи да се произнесе дори самият крал Карл Шестнайсети Густав, също собственик на селскостопански земи, който по принцип говори рядко. \"От свое име и от името на кралската фамилия искам да изразя подкрепа на всички пострадали от пожарите\", заяви той във вторник.\r\nГоляма част от Швеция също като съседните земи - Дания, Южна Норвегия и Северна Финландия, е връхлетяна в момента от силни горещини и прогнозите не обещават захлаждане. За зла беда на селските стопани - настава смут в обичайните им сезонни занимания.\n\r\n\r\nЗемеделските, включително фуражните култури, трудно покълват и растат. \"Обичайно стигат по това време 30-40 см височина\", обяснява Якоб Густавсон, клекнал и изгубил надежда сред тревните си насаждения с едва десетсантиметрови стръкчета.\r\nСобственици на стадо от стотина млекодайни крави, животновъдът и жена му Анете вече се налага да бръкват в запасите за зимата, за да изхранят стадото.\r\n\"Сега трябва да храним кравите вътре, всичкия фураж за зимата го раздаваме и нищо ново не пораства, не знам какво ще стане през зимата\", тревожи се Якоб. На тениската му отзад се мъдри изглед от неговата ферма - Билинге Гордсмьолк (млекодобивна ферма Билинге).\r\nМлякото впрочем е основна грижа за производителя в това сушаво време, защото преждевременно раздаваните храни, също като внасяните от няколко дни германски и полски смески, \"не са най-добрата прехрана\".\r\n\"Не дават толкова мляко, колкото ми се ще\", клати глава Якоб, потърсил малко прохлада в сянката на едно дърво.\n\r\n\r\nНедостигът на фуражи принуждава вече някои шведски стопани да пращат много говеда в кланицата.\r\n\"Ще потрябват години, за да стигнем предишното качество (на културите) и размер на стадата\", отбелязва Федерацията на шведските селскостопански производители (ФШСП) и предупреждава същевременно да не се пали огън в нивята - започва сезонът на жътвата.\r\n\"Това е най-тежката криза за шведските селски стопани за повече от 50 години. Очакват се загуби над 2 милиарда шведски крони (194 милиона евро)\", посочва говорител на федерацията пред АФП.\r\nСемейство Густавсон е изчислило пропуснатите ползи - към \"200 000 - 250 000 крони\". В борба с небивалата криза селските стопани приканват търговците \"да продават родното шведско производство\", а клиентите - \"да избират шведското\".\r\n\"Ако хората купуват шведски храни и най-вече месо, може да стабилизират търсенето на пазара и да помогнат на производителите да получат разумен доход\", обяснява ФШСП. Анете Густавсон пък се радва, че в разгара на юли два магазина от околността са подкрепили семейната ферма.\r\n", "date": "2018.07.20", "title": "Небивали горещини в Швеция, пожари горят в Арктическия кръг"}
{"url": "https://www.dnes.bg/sofia/2018/07/20/s-200-000-leva-remonti-i-stroej-na-hramove-iz-sofiia.382823", "text": "\n\r\nНад 200 хиляди лв. ще бъдат отпуснати от Столичната община за строителство и строителство на храмове в столицата през тази година, съобщи кметът на София Йорданка Фандъкова при посещението й на довършвания в момента Арменски катедрален храм.\r\nФандъкова отбеляза, че докладната й записка ще се гледа на сесията на Столичния общински съвет идния четвъртък. По думите на кмета тези предложения обичайно получават пълна подкрепа.\r\nТази година са предвидени 40 000 лв. за арменската църква \"Света Богородица\", както и по 50 000 лв. за храма \"Св. Пророк Илия\" в Княжево, за окончателното довършване на храма \"Св. Архангел Михаил\" в гробищния парк \"Бакърена фабрика\", за изграждане на отоплителна инсталация в Синагогата и за изграждане на общежитие към Кремиковския манастир. Фандъкова посочи, че откакто е кмет, в столицата са изградени пет нови църкви.\r\r\n                    \r\n                    Арменската църква, която се строи в момента, е единственият общностен храм за арменците в столицата. Общината подкрепя строителството от 2011 г., като досега са отпуснати 310 000 лв.\r\nВиктор Баръмов, член на църковното настоятелство на арменската църква \"Света Богородица\" отбеляза, че е имало техен храм в София до към 30-те години на миналия век, но той е бил разрушен и оттогава ползват за служби Арменския дом, където има пригодена зала. Баръмов посочи, че за да е готова новата света обител, трябва да се направят инвестиции за около 300 000 лв. От настоятелството се надяват първите служби в храма да са през идната 2019 г.", "date": "2018.07.20", "title": "С 200 000 лева – ремонти и строеж на храмове из София"}
{"url": "https://www.dnes.bg/akoshtete-vqrvaite/2018/07/20/3-zodii-koito-hich-gi-niama-po-sreshtite-koi-sa-te.382827", "text": "Някои хора обичат да организират събития и винаги имат свежи идеи за излизането с приятели или за срещи. Други обаче измислят всичко в последната минута и не се стараят особено да разнообразяват излизанията. Ето и кои са зодиите, които трудно планират срещи. \r\n\r\n \r\nПри опит за планиране на среща, овенът става нервен. Докато се уговаряте с него за излизане, сигурно ще се ядосате. От една страна, тази зодия е много забавна, пълна с ентусиазъм и смела, но настроението им се мени бързо. Когато дойде време за самата среща, овните може да не са си разграфили правилно времето и да закъсняват и след това да нямат толкова енергия да измислят нещо ново и различно. Спонтанни са и могат да отменят срещата, ако им излезе нещо друго вълнуващо.\r\n \r\n\r\n \r\nТе постоянно нарушават обещания, забравят за уговорки и планове и дори не изглежда да им става неудобно от това. Те не го правят с лошо намерение, винаги ви канят на среща с чисто сърце, просто са много разсеяни и забравят, че вече имат нещо друго тогава. Тъй като са много социални, наистина графикът им е доста зает. Всъщност те се чувстват виновно като отменят среща, и затова, за известно време, спират общуването с човека, когото са изоставили. Но така за другите изглежда, че на близнаците не им пука. А те просто не искат да се впускат в спорове и скандали.\r\n \r\n", "date": "2018.07.20", "title": "3 зодии, които хич ги няма по срещите. Кои са те?"}
{"url": "https://www.dnes.bg/obshtestvo/2018/07/20/zaradi-opasnost-ot-nov-vid-chuma-vdigame-ograda-s-rumyniia.382830", "text": "България вдига ограда с Румъния заради опасността от нов вид чума.\r\n133 000 метра ще бъде дълга оградата по границата със северната ни съседка, за да се ограничи заразата с африканска чума по свинете.\n\n\n\"\r\nЦелта на съоръжението е да спре преминаването на диви свине през сухопътната ни граница с Румъния\", уточниха пред \"Дарик\" от Изпълнителната агенция по горите.\r\nНай-близкото огнище е само на 60 км от нашата страна - в румънския град Констанца.\r\nВ цялата страна се провеждат разяснителни кампании. При установяване на мъртва, дива, полудива или питомна свиня, от Агенцията по горите призовават гражданите да сигнализират на телефон 112 или в съответната специализирана ветеринарна служба.", "date": "2018.07.20", "title": "Заради опасност от нов вид чума – вдигаме ограда с Румъния!"}
