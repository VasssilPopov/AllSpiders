{"url": "https://www.dnes.bg/world/2019/02/19/reikiavik-se-prepylva-s-prazni-luksozni-jilishtni-sgradi.402569", "text": "Огромният вход на сградата на Хилдигунур Харалдсдотир в центъра на Рейкявик е покрит с мрамор от Прага и украсен със стъклопис от известен местен художник. Апартаментът на архитектката на петия етаж разполага с подово отопление, електроуреди AEG и балкони с удивителни гледки към пристанището и историческия център на града, пише Bloomberg.\r\nЖилището е едно от 38-те, които са проектирани от нейната компания T13ehf със съфинансиране от най-голямата исландска банка Landsbankinn. Само 23 от жилищата са били продадени, откакто са били предложени на пазара преди повече от година.\r\n„Намалихме цените си и не можем да ги снижаваме още, тъй като сега цената е по-ниска, отколкото разходите по сградата“, казва Харалдсдотир в интервю в Рейкявик.\r\n                    \n                    \n                Исландия е преживявала върхове и спадове и проектът на архитектката показва, че страната има склонност към прекомерности. Въпреки че стотици нови луксозни апартаменти стоят празни, липсата на достъпни жилища (според неотдавнашен доклад на правителството са необходими 8 хил. жилища, за да се отговори на недостига) продължава да подхранва повсеместно недоволство, което трови продължаващите преговори за работната заплата между профсъюзите и работодателите.\r\n\r\nПовече от десет години минаха, откакто Исландия изпадна в най-тежката си финансова криза в новата си история и възстановяването на практика е завършило. Голямата част от контрола върху капиталите, въведен след рухването на банките, беше отменен, а безработицата е на най-ниското си равнище от десет години.\r\nСлед години на силен растеж, стимулиран от рекордните приходи от туризъм, исландският дълг възлиза на 151% от разполагаемите приходи, най-ниското ниво сред скандинавските страни, а брутният вътрешен продукт на глава от населението е с 30% над средното равнище в Европейския съюз, показват данни на националната статистика.\r\nПодобно на Швеция, Дания и Норвегия Исландия преживява бум на жилищния пазар благодарение на лихвите по ипотеките, които са на най-ниското си ниво в историята. \r\n\r\n ", "date": "2019.02.19", "title": "Рейкявик се препълва с празни луксозни жилищни сгради"}
{"url": "https://www.dnes.bg/rusia/2019/02/19/sled-konferenciiata-v-miunhen-konturite-na-tymnoto-bydeshte.402385", "text": "Не проблясва надежда за подобряване на отношенията между Запада и Русия, констатира \"Комерсант\". Под заглавие \"Контурите на едно тъмно бъдеще\" вестникът коментира резултатите от тазгодишната Мюнхенска конференция по сигурността, показала според него как Западът смята да гради занапред отношенията си с Москва. Русия често бе споменавана на форума, но главно като заплаха за единството и демокрацията в ЕС, отбелязва той.\n\r\n\"Форумът в Мюнхен изглеждаше като равносметка на най-тревожното може би петилетие в най-новата история на отношенията между Москва и колективния Запад - пише \"Комерсант\". - В баварската столица всяка от страните говореше за противопоставянето посвоему и от своя гледна точка.\"\n\n\n\n\n                    \n                    \n                \r\nДумите на делегатите от ЕС, САЩ и НАТО очертаваха триптих, на който Русия бе изобразена в три лица - смутител на спокойствието, нарушител на международното право, заплаха за европейското единство и демокрацията, пише изданието. Обобщавайки изявления на оратори от западни страни и алианси, всекидневникът обяснява стратегията им спрямо Русия: готовност за отпор на заплахата от Изток и същевременно - натиск върху източника й, Москва.\n\r\nГерманската канцлерка Ангела Меркел например спомена за сътрудничество с Москва само в контекста на \"Северен поток-2\", посочва \"Комерсант\", но веднага добавя, че тя обещала на присъствалия в залата украински президент Петро Порошенко тръбопроводът да не застраши енергийната сигурност на Украйна.\n\r\nВестникът определя като доста миролюбиво словото, произнесено в Мюнхен от руския външен министър Сергей Лавров. След като нарече ситуацията в Европа и \"като цяло в Евроатлантика\" крайно напрегната, Лавров отбеляза, че при това положение е съвсем навременно \"да разгледаме идеята за изграждане на общоевропейски дом, колкото и странно да звучи това в сегашната ситуация\", заяви той.\n\r\nСпоред Лавров всички негови разговори в Мюнхен са били конструктивни, \"дори от страна на политически дейци, които в други моменти, говорейки в Европарламента или другаде, доста твърдо се изказват за Русия\". И всички негови събеседници са уверявали, че искат нормализиране на отношенията. Думите на Лавров впрочем изобщо не се връзваха с това, което западните политици говорят за Русия след двустранните си срещи с руски колеги при закрити врати, когато се озоват на публично място и пред камери, допълва \"Комерсант\".\n\r\nВестник \"Известия\" обръща внимание на коментара за мюнхенския форум на германското сп. \"Шпигел\". Независимо че първите лица на САЩ говорят за \"американско лидерство\", Съединените щати всъщност отстъпват позициите си на Русия и на Китай, пише \"Шпигел\". Списанието критикува словото, произнесено в Мюнхен от американския вицепрезидент Майк Пенс, който заяви, че през управлението на президента Доналд Тръмп САЩ са станали \"по-силни отвсякога\", превръщайки се отново в \"лидер на свободния свят\". Според \"Шпигел\" обаче Пенс е описал един \"необикновен успореден свят\", който се разминава с реалността. \"Америка не е лидер, тя предава позициите си\", пише списанието и констатира, че \"преднина печелят\" Русия, Китай и дори Иран. Германските журналисти отбелязват, че трансатлантическото сътрудничество преживява криза - най-дълбоката досега. Според тях представителите на европейските страни са слушали речта на Пенс \"с каменни лица\", с нежелание \"да изпълняват заповедите\" на Вашингтон, добавя \"Известия\".\n\r\nМюнхенската конференция за сигурност до голяма степен изясни положението около Сирия. От изявленията на Лавров следва, че Москва и нейните партньори в Астанинския процес - Иран и Турция, подготвят военна операция в Идлиб. Възможно е САЩ и техните коалиционни съюзници сами да създадат буферна зона в Сирия, за да контролират и занапред териториите на изток от Ефрат, пише \"Независимая газета\".\n\r\nТова естествено е незаконно и не отговаря на интересите на Дамаск и партньорите му. Но американски политици - вицепрезидентът на САЩ Майкъл Пенс и сенаторът републиканец Линдзи Греъм, не изключиха подобно развитие, пише вестникът.\n\r\n\"Независимая газета\" отбелязва, че в кулоарите на Мюнхенската конференция Сергей Лавров изрази съмнение, че плановете на САЩ за създаване на буферна зона в Северна Сирия ще помогнат за уреждане на ситуацията и потвърди намерението на Москва и партньорите й да довършат разгрома на терористите в Идлиб. По този повод вестникът припомня и изявлението на президента на Турция Реджеп Тайип Ердоган за възможни руско-турско-ирански операции срещу джихадистите в зоната за деескалация в Северна Сирия.\n\r\n/БТА/", "date": "2019.02.19", "title": "След конференцията в Мюнхен: Контурите на тъмното бъдеще"}
{"url": "https://www.dnes.bg/politika/2019/02/19/krachka-nazad-za-preferenciiata-pobeda-na-populizma.402580", "text": "След като ГЕРБ отстъпиха крачка назад и върнаха преференциите, дебатите относно Изборния кодекс не стихват. \n\r\nСпоред политическия психолог Антоанета Христова крайният резултат е победа за популизма. По думите ѝ преференцията не е доказала, че работи безгрешно и на базата ѝ се случват добри, но и много лоши практики. \n\n\n\r\nТя смята, че системата за гласуване не произвежда качество, а запазвайки същите правила, ние не променяме нищо и това води до неодобрението на парламента от гражданите. \n\r\nПо думите ѝ дебатът за преференциите е популистки, заради начина, по който се е случил. Според нея е трябвало темата да се обсъжда много преди да се въведат промени и да се посочат плюсовете и минусите на системата. \n                    \n                    \n                \r\n\"Дебатът е повърхностен, необяснителен, изглежда на ниво популистки сблъсък между опозицията, която се опитва да си припише ползата от това, че е лансирала съответната теза, управляващите, че се съобразяват с хората и малките десни, които имат пряка полза\", заяви Антоанета Христова пред . \n\r\nСпоред политолога доц. Стойчо Стойчев с промените в Изборния кодекс се цели градене на публичен имидж. По думите му не е било правилно правилата да се променят сега, защото в дебатите между БСП и ГЕРБ и президента и управляващите всеки ход ще се използва, за да се прави черен политически пиар. \n\r\nПо думите му стимулирането на кандидатите да търсят гласоподаватели води до отвращаване от изборния процес, защото той изглежда като бизнес. \n\r\n\"Тази преференция имаше и положителни ефекти и те не бяха за големите партии, а за по-малките партии и по-скоро за предизборните коалиции\", обясни политологът пред Bulgaria ON AIR. \n\r\nСтойчо Стойчев коментира в \"Денят ON AIR\", че липсата на кворум в парламента не е нищо страшно и отговорността на осигуряването му не е само на управляващите, а на всички депутати.", "date": "2019.02.19", "title": "Крачка назад за преференцията - победа на популизма?"}
{"url": "https://www.dnes.bg/sofia/2019/02/19/poredna-opasna-sgrada-otkyrti-se-kys-premaza-kola.402564", "text": "Недостроена и изоставен сграда в столичния квартал \"Гео Милев“ вече се руши и е опасна. \r\nОгромен бетонен къс от сградата се отчупи, падна върху паркирала кола и я потроши. За инцидента стана ясно от публикация в групата \"Забелязано в София“ в социалната мрежа Facebook. \r\nЗа щастие няма пострадали. \r\nВисоката сграда е на улица \"Алфред Нобел“ и не е ясно откога е в това състояние.", "date": "2019.02.19", "title": "Поредна опасна сграда: Откърти се къс, премаза кола "}
{"url": "https://www.dnes.bg/obshtestvo/2019/02/19/proletta-prodyljava-i-v-sriada-gradusite-do-17.402527", "text": "Топлото и слънчево време ще остане и в сряда, сочи прогнозата за времето на НИМХ.\n\r\nПрез нощта ще е предимно ясно и в повечето райони ще е тихо. До сутринта на места в низините, по морския бряг и по поречието на Дунава ще се образуват краткотрайни мъгли. Минималните температури ще са между минус 3 и 2 градуса.\n\r\nПрез деня отново ще бъде слънчево. Още сутринта в Дунавската равнина, а до края на деня и в останалата част от страната, ще се появи до умерен запад-северозападен вятър. Привечер от север ще се увеличи високата облачност, но ще бъде незначителна. Максималните температури ще са предимно между 12 и 17 градуса.\n\r\nНад Черноморието ще бъде предимно слънчево. Сутринта на много места видимостта ще е намалена. Преди обяд ще е почти тихо, след пладне - със слаб запад-северозападен вятър. Максималните температури ще са от 10-11 градуса в северните, до 15-16 градуса в южните райони. Температурата на морската вода ще е около 7 градуса. Вълнението на морето ще е 1-2 бала.\n                    \n                    \n                \r\nНад планините ще бъде слънчево. Вятърът ще се обърне от север-северозапад и ще се усили - ще бъде умерен, по високите и открити части и временно силен. Дневните температури малко ще се понижат и максималната на височина 1200 метра ще са около 7 градуса, на 2000 метра - около 0 градуса.\n\r\nВ четвъртък, 21 февруари, облачността ще се увеличава и вплътнява, минималните температури ще са малко по-високи, а дневните слабо ще се понижат.\n\r\nВ петък още сутринта от северозапад ще завали дъжд, а в планините - сняг. До вечерта валежите ще обхванат цялата страна. По-късно през деня вятърът ще се ориентира от североизток, ще се усили и рязко ще застудее. \n\r\nС понижението на температурите още след обяд в североизточните райони, а през нощта срещу събота навсякъде дъждът ще премине в сняг, но до сутринта в повечето райони валежите ще спрат.", "date": "2019.02.19", "title": "Пролетта продължава и в сряда, градусите - до 17"}
{"url": "https://www.dnes.bg/zvezdi/2019/02/19/djenifyr-lopes-ostavi-fitnesa-kachi-se-na-pilon.402554", "text": "Дженифър Лопес си има ново занимание. Певицата и актриса вече е и на пилона, показаха снимки в Instagram.\r\nОказа се, че латино дивата е на обучение заради нова роля за филм, където тя ще е именно екзотична танцьорка, пише Daily Mail.\r\n \r\nИ по този повод, Алекс Родригес помогна на феновете ѝ да надникнат в процеса на работа, като публикува снимки в социалните мрежи.\r\n \r\nВъв видеото дори се чува неговото одобрение \"wow“, докато Джей Ло се вихри на пилона. Ситуацията явно е заснета във фитнес зала, вероятно в Маями, а актрисата демонстрира извивки на тялото си в черни къси панталонки.\r\n \r\n\r\n ", "date": "2019.02.19", "title": "Дженифър Лопес остави фитнеса, качи се на пилон"}
{"url": "https://www.dnes.bg/notifikacii/2019/02/19/do-tam-li-opriaha-turoperator-predlaga-ekskurzii-v-opustoshena-siriia.402551", "text": "\"Бъдете първите, които ще се потопят в тази хилядолетна история\": френският туроператор \"Клио\", специализиран в културния туризъм, е единствената голяма европейска компания, предлагаща туристически обиколки в опустошената от осем години война Сирия.\n\r\nОт април туроператорът започва да предлага десетдневна екскурзия с автобус и нощувки в хотели. Туристите ще видят на юг столицата Дамаск, на север - крайбрежния град Латакия, във вътрешността на страната - Палмира и митичната крепост \"Крак де шевалие\", близо до ливанската граница, а също така християнското селище Маалюля, където се говори арамейски, \"езикът на Христос\".\n\r\nС цената под 3000 евро \"успехът беше незабавен. Първата група от двайсетина души е запълнена и още пет пътувания са предвидени за есента\", казва за АФП Жан-Пер Респо, заместник-генерален директор на \"Клио\". Компанията казва, че годишно за всичките си дестинации има около 15 000 клиенти.\n                \n                \r\nТя омаловажава предупрежденията на Ке д'Орсе, френското министерство на външните работи, което настоятелно съветва да не се пътува до Сирия. \n\r\n\"Ситуацията е по-стабилна днес: положението в страната до голяма степен се успокои и режимът отвоюва по-голямата част от своята територия\", подчертава той.\n\r\nРеспо уверява, че са взети всички мерки да се гарантира сигурността на групата. \"Предлагаме пътувания само в сигурни зони. Не ходим на места, които не са напълно спокойни, като Алепо или р. Ефрат. В някои етапи от преходите групата ще бъде придружена от полиция\", разказва той.\n\r\nНо според министерството на външните работи \"туристическа агенция \"Клио\" излага съзнателно клиентите си на опасност\".\n\r\n\"В случай на инцидент ще й се търси отговорност. Това й беше напомнено неколкократно от центъра за оказване на помощ при кризисни ситуации към министерството\", заяви Ке д'Орсе пред АФП.\n\r\nМинистерството също така предупреждава, че \"в контекста на борбата срещу тероризма гражданите и жителите на Франция, влезли на територията на Сирия, подлежат на разследване за мотива на техния престой\".\n\r\n\"Сирия е страна във война\", подчертава Ке д'Орсе и \"официално съветва да не се предприема никакво пътуване, независимо от мотива и дестинацията. Опасността от терористичен акт и отвличане с политически цели или с цел откуп е голяма\".\n\r\nСпоред Жан-Пиер Респо френските власти \"си изпълняват ролята. Те са предпазливи, но не вземат същите предпазни мерки за други страни. В Сирия няма повече проблеми, отколкото в други страни като Пакистан, където също ходим\", смята той.\n\r\n\"Не сме там да представяме в добра светлина режима\" на Башар Асад, казва той.\n\r\n\"Клио\" е основана през 1976 г. от Кристиан Маркан, който е основател и на Движението на католическата младеж на Франция и на сдружението \"Литургичен мир\". Респо казва, че това е изцяло културен туризъм. \"Няма религиозен аспект, нито е геополитическо пътуване или активистка проява\", добавя той.\n\r\nНа въпрос на АФП британската, италианската и германската асоциация на туроператорите заявиха, че не знаят за подобни инициативи в техните страни и припомниха, че правителствата все още съветват да не се ходи в Сирия.\r\n\"Клио\" не е член на френския Синдикат на туроператорите, който не коментира инициативата на компанията.\n\r\nНо президентът на организацията, която представлява френските туристически агенции, Жан-Пиер Мас, казва, че е убеден, че \"Клио\" е взела всички необходими предпазни мерки, за да гарантира сигурността на пътуващите и да не бъде манипулирана, като даде гаранция за почтеност на сирийския режим\".\n\r\nПрез 2010 г., преди началото на войната, която отне живота на над 360 000 души, Сирия е посрещнала 2 милиона европейски посетители. Туристическият сектор е имал приходи от над 3 милиарда евро.\n\r\nЗа сирийците \"подновяването на туристическата дейност ще бъде не само признак, но и средство за връщането към нормалния живот\", каза \"Клио\" и допълни, че \"да се бойкотира страната, докато сирийците се мъчат да излязат от дългия кошмар, ще им причини двойно страдание\". \r\n \r\n/БТА/\r\n ", "date": "2019.02.19", "title": "До там ли опряха? Туроператор предлага екскурзии в опустошена Сирия "}
{"url": "https://www.dnes.bg/obshtestvo/2019/02/19/levski-svetec-no-svetiiat-sinod-niama-mnenie-po-vyprosa.402581", "text": "Само преди дни от НФСБ  за пореден път поставиха въпроса за канонизирането на Васил Левски. Темата се връща на дневен ред от години около гибелта на Апостола на свободата.\n\n\n\r\n\"Тази дискусия през последните десетилетия се повдига няколко пъти. Винаги за съжаление на днешния ден. Досега Светият синод не е излязъл с ясна позиция по темата. Българският канон за канонизиране на светци е, че инициативата винаги трябва да дойде от Светия синод. Ние нямаме спонтанно канонизиране. Не започваме локално да почитаме светци, както е в Гърция\", обясни богословът доц. Дилян Николчев в \"Денят ON AIR\". \n\r\n\"Нима може някой да каже с чисто сърце, че Левски не само е загинал за народа, но и за вярата\", попита метафорично гостът. \n                    \n                    \n                \r\nСпоред доц. Николчев аргументът, че Дяконът не може да бъде канонизиран, защото е извършил убийство, е несериозен. \n\r\n\"Тази смърт му е тежала. Поведението му е като на църковник. Душата му се е успокоила. В продължение на десетилетията Левски губи своя образ. Липсва прозрачност в Светия синод. Липсват идеи\", обобщи богословът пред .\n\r\n ", "date": "2019.02.19", "title": "Левски - светец, но… Светият Синод няма мнение по въпроса"}
{"url": "https://www.dnes.bg/cars/2019/02/19/honda-zatvaria-zavoda-si-na-ostrova-s-3500-rabotni-mesta.402528", "text": "Японският автомобилостроител Хонда обяви днес намерението си да затвори през 2021 година завода си в британския град Суиндън, излагайки на риск 3500 работни места и нанасяйки нов удар срещу страната, която е изправена пред труден Brexit, съобщи Франс прес.\n\r\nПотвърждавайки информацията, която циркулираше от вчера, Хонда оправда внезапното си решение с необходимостта да преразгледа производствения си модел в динамичния контекст на световния автомобилен пазар.\n\r\nЕвропейската централа на Хонда ще остане във Великобритания , се уточнява в комюникето на компанията.\n\r\n\"Взимайки предвид безпрецедентните промени, които се отразяват на сектора ни, от съществено значение е да ускорим стратегията ни за електрификация на превозните средства и за преструктуриране на световните ни дейности. Това решение не бе взето необмислено и дълбоко съжаляваме за създадените от него трусове\", заяви шефът на Хонда за Европа Кацуши Инуе, цитиран в комюникето.\n                    \n                    \n                \r\nЗаводът в югозападния британски град Суиндън сглобява седана Сивик. Над 150 000 превозни средства се произвеждат там всяка година и се изнасят в над 70 страни.\n\r\nХонда ще спре производството на Сивик и в Турция през 2021 година, потвърди Инуе.\n\r\nЯпонската компания, която няма друг завод в Европа, ще изнася от Япония.\r\nВ началото на февруари друга японска компания, Нисан, предизвика изненада, отказвайки се от производството на кросоувъра Екс-Трейл в завода си в североизточния английски град Съндърланд, като косвено се оправда с Brexit.\n\r\nВ края на януари Еърбъс предупреди за \"много болезнени\" решения при Brexit без споразумение. Подобно предупреждение отправи и японският премиер Шинзо Абе.\n\r\nДе факто няколко японски компании от различни сектори вече предприеха в някои случаи радикални мерки заради безпокойства от развоя около Brexit.\n\r\nРешението на Хонда за затваряне на единствения британски завод не е свързано с Brexit и е следствие от глобалните промени в автомобилната индустрия. Това каза каза днес старшият вицепрезидент на Хонда за Европа Иън Хауълс пред радио Би Би Си, цитиран от Ройтерс.\n\r\n\"За нас това не е въпрос, свързан с Brexit. Решението бе взето на основата на глобални промени\", заяви Хауълс.\n\r\nТой уточни, че Китай, САЩ и Япония са страните, в които компанията трябва да насочи инвестициите си.\n\r\n\"Въпреки че сме били ясни относно позицията ни за Brexit, винаги сме гледали на това като на нещо, през което трябва да преминем\", каза той.\n\r\nВеликобритания обяви, че е дълбоко разочарована от решението на Хонда да затвори единствения си завод във Великобритания.\n\r\n\"Великобритания е един от лидерите в развитието на тези технологии и заради това е много разочароващо за нас, че това решение бе взето сега\", заяви министърът за бизнеса, енергетиката и индустриалната стратегия Грег Кларк.\r\n\"Това е унищожително решение за Суиндън и Великобритания\", добави Кларк.\r\nХонда обяви, че е информирала служителите за така нареченото й предложение за затваряне на завода в Суиндън, отбелязва Ройтерс. \r\n \r\n/БТА/\r\n ", "date": "2019.02.19", "title": "Хонда затваря завода си на Острова с 3500 работни места "}
{"url": "https://www.dnes.bg/business/2019/02/19/cenite-na-lekarstvata-ravnis-po-po-evtini-dyrjavi.402545", "text": "Групата от държави, с които се сравняват цените на лекарствата в България, се променя. Това е записано в проекта за промени в Наредбата за условията, правилата и реда за регулиране и регистриране на цените на лекарствените продукти. Промените са предложени от здравното министерство.\r\nДосегашните 17 държави, с които се сравняваха цените на лекарствата, продавани у нас и плащани от Здравната каса, се редуцират до 10. Това са: Белгия, Гърция, Испания, Италия, Латвия, Полша, Румъния, Словакия, Унгария и Франция.\r\nПредлага се да има само един списък, а не както досега списъкът да се дели на първа и втора линия с държави и ако  лекарството липсва в първите десет, цената се търси във вторите седем. Така от списъка отпадат Литва, Португалия и Словения, а се включват Белгия, Полша и Унгария. Причината е, че цените в новодобавените три страни са едни от най-ниските. Досега тези държави бяха в резервния списък и тяхното въздействие не се е вземало под внимание, посочва се в проекта.\r\n                    \n                    \n                За да се плаща лекарственият продукт от НЗОК, той ще трябва да се реимбурсира в пет от тези страни.\r\nПредлага се забрана за пускане на българския пазар на лекарства в опаковки, които не се намират на пазара на другите европейски държави и така не могат да попаднат в обхвата на външното рефериране.\r\nЦената на генеричните и биоподобните лекарства, платени от НЗОК, няма да може да е по-висока от 70 или 80 на сто от останалите референтни лекарства, които се реимбурсират.\r\nВ проекта се регламентира и дълго обсъжданото проследяване на ефекта от терапията на новите лекарства. Предвижда се такова да се извършва от 1 до 3 години в зависимост от терапевтичната схема. Ще може да се следи и ефектът за лекарствата, за които властите не са убедени, че ефективността им е целесъобразна на цената им. Проследяване ще се прави и при нови показания на медикаменти, които са използвани преди това за други заболявания.\r\n", "date": "2019.02.19", "title": "Цените на лекарствата – равнис по по-евтини държави "}
{"url": "https://www.dnes.bg/notifikacii/2019/02/19/nova-izmama-29-godishna-refinansira-kredit-dade-nad-1000-lv.402543", "text": "Полицията предупреждава за нов вид телефонна измама, свързана с банков кредит. 29-годишна жена от Нови пазар е попаднала в капана преди няколко дни, съобщиха от МВР.\r\nМъж, който се представил за финансов сътрудник към банкова институция, предложил на вниманието й няколко услуги, между които съдействие за рефинансиране на банкови кредити или съдействие за теглене на заеми от банкови институции.\r\nНепознатият попитал жената дали има парични затруднения и след като получил положителен отговор обяснил, че ще съдейства. Последвали няколко допълнителни обаждания, в които той поетапно разбрал в коя банка има кредит и какъв е размерът на задълженията на младата жена.\r\nСлед като му дала ЕГН-то си, мъжът обяснил, че е проучил кредитното й досие и че ще съдейства да се рефинансира кредита й, като за случая е необходимо да изтегли по-голяма сума. Трябвало да заплати само 280 лева за услугата, които да преведе на името на една от служителките. След като изпълнила уговореното, 29-годишната жена получила ново обаждане, в което й било казано, че е необходимо да преведе още 900 лева - парите щели да седят замразени по нейната сметка като гарант и ако има закъснение по обслужване на кредита, вноската ще бъде погасявана с тях.\r\n                \n                Така жертвата превела на името на същата \"служителка\" и тези пари. След като не получила документите за одобрение на рефинансирането, които очаквала, 29-годишната жена разбрала, че е била измамена и подала сигнал в полицията. По случая е образувано досъдебно производство. \n\r\nОт полицията отново напомнят: Хората трябва да бъдат изключителни внимателни и предпазливи, когато приемат телефонно обаждане от непознат. В никакъв случай да не предоставят лични данни и информация с какви пари разполагат, къде живеят и имат ли спестявания. Измамниците са ловки и използват всяка казана неволно дума по време на разговор като своя информация. Искат ли ви пари по телефона - бъдете сигурни, че става въпрос за измамна схема.\r\nАко получите обаждане от непознат, който иска пари от вас по различен повод прекъснете връзката, свържете се с ваш близък и го информирайте. Ако не успеете, позвънете на телефон 112 или на дежурните телефони в полицейските управления.", "date": "2019.02.19", "title": "Нова измама! 29-годишна \"рефинансира\" кредит, даде над 1000 лв."}
{"url": "https://www.dnes.bg/mish-mash/2019/02/19/zodii-i-komplimenti-kak-reagira-vsiaka-edna.402557", "text": "Хората реагират различно на комплименти. Някои ще се почувстват неудобно и странно, когато ги ласкаете, други ще приемат всяка ваша похвала като положителен знак, от който ще се мотивират още повече, трети ще се засмеят свенливо, но ще приемат факта, че наистина са красиви, умни или неустоими.\r\n \r\nВсеки зодиакален знак има свой уникален начин да приема и реагира на комплименти, разберете какъв е той:\r\n\r\n\r\n \r\nХората от тази зодия рядко биха отблъснали добър комплимент. По-скоро ще искат още и още. Те се смятат за смели, енергични и амбициозни натури. Ако ги похвалите за някоя подобна черта от характера им, те ще скочат от възторг. Ако ги хвалите с половин уста, те могат да станат малко арогантни, защото смятат, че заслужават отличен комплимент, а не половинчат.\r\n \r\n\r\n \r\nТелецът не знае къде да погледне, когато някой му направи комплимент. Хората от този знак реагират малко непохватно при ласкателства – могат да наведат глава, да погледнат в страни, да сменят темата и/или да забравят да ви благодарят, но това е само, защото те не обичат да се фукат със собствените си добродетели и когато хората им напомнят за тях, те се смущават.\r\n\r\n\r\n \r\nБлизнаците са двойствени натури - един ден ще приемат похвалата добре, друг ден ще се почувстват странно от комплимента, възприемайки го за фалшив. Това, което те наистина не харесват в ласкателствата е, че голяма част от тях са лицемерни, а не идват от сърцето и душата на човек. Близнаците предпочитат да не ги хвалят изобщо, ако няма да е искрено.\r\n\r\n\r\n ", "date": "2019.02.19", "title": "Зодии и комплименти - как реагира всяка една?"}
{"url": "https://www.dnes.bg/mish-mash/2019/02/19/kucheto-na-sala-go-izprati-v-posledniia-mu-pyt.402567", "text": "\n\r\nХората не грешат като казват, че кучето е най-добрият приятел на човека. Черният лабрадор Нала чакаше упорито Емилиано Сала да се върне. За жалост, тялото му бе открито на дъното на Ла Манша.\n\r\nПогребението на 28-годишният футболист се състоя миналия уикенд в родния му град Прогресо, Арежентина.\r\nОсвен семейството му, да изпратят Емилиано в последния му път дойдоха и стотици негови съграждани, както и Нийл Уорнък, мениджърът на Кардиф.\r\nНо може би най-трогваща бе гледката на Нала, която също присъстваше на церемонията, за да каже последно сбогом на любимия си стопанин.\r\n                    \n                    \n                Всъщност, Нала е и една от причините Сала да се върне обратно във Франция, преди да замине за Кардиф. Той искал да уреди всички документи, за да може домашният му любимец да се присъедини към него.\r\nВместо това, самолета му изчезна от радарите, а няколко седмици по-късно бе открит на дъното на Ла Манша. Тогава, сестра му Ромина публикува умилителната снимка на кучето, застанало пред вратата и написа: \"И Нала те чака...\"", "date": "2019.02.19", "title": "Кучето на Сала го изпрати в последния му път"}
{"url": "https://www.dnes.bg/stranata/2019/02/19/moruna-v-brakonierski-ulov-tejala-nad-200-kg.402566", "text": "Заловиха бракониери, извадили от водата 200-килограмова моруна в района на Силистра.\r\n\"Рибата е жива и е пусната обратно във водите на р. Дунав, а по случая се води дознание\", съобщи изпълнителният директор на ИАРА доц. д-р Галин Николов.\r\nПо думите му от началото на годината инспекторите на ИАРА са извършили над 2 000 проверки и са иззели над 6 км мрежи, а конфискуваният бракониерски улов надхвърля 5 тона.\r\nВсе още е в сила забраната за извършване на риболов в българската акватория на р. Дунав и Черно море на есетровите риби (руска есетра, чига, пъструга и моруна), въведена със заповед на министрите на околната среда и водите и на земеделието и храните през 2016 г.\r\n                    \n                    \n                Престъплението се наказва с лишаване от свобода до 1 година и с глоба от  100 до 1000 лева и с лишаване от права, се казва в съобщението на  прокуратурата.\r\nПри вчерашните проверки по река Дунав е заловен бракониер в момента на извършване на риболов с мрежи в река Студена, в землището на село Новград. Съставен му е акт за нарушението, иззета е 1 мрежа и са върнати във водата 3 щуки, 2 кефала, 3 моруни и 1 скобар.\r\n \r\n ", "date": "2019.02.19", "title": "Моруна в бракониерски улов! Тежала над 200 кг"}
{"url": "https://www.dnes.bg/obshtestvo/2019/02/19/bdj-shte-radva-pytnicite-s-remontirani-vagoni.402547", "text": "\"БДЖ - Пътнически превози\" ЕООД поетапно ще обновява вагоните в съставите на пътническите и бързите влакове, които се движат в страната, съобщиха от железопътния превозвач. \r\nВ резултат на извършените ремонти, до момента вече напълно обновени са 25 вагона, които са включени към композициите на влаковете по основните направления в страната. Плановете на дружеството са до края на 2019 г. след извършен ремонт да бъдат включвани в експлоатация до 15 вагона на месец.\r\nПоетапното обновяване на вагоните значително ще подобри условията за пътуване във влаковете. Именно в тази посока са насочени усилията на мениджърския екип в БДЖ - да бъде постигнато клиентоориентирано предлагане на транспортната услуга, отчитат от държавната железница.", "date": "2019.02.19", "title": "БДЖ ще радва пътниците с ремонтирани вагони"}
{"url": "https://www.dnes.bg/stranata/2019/02/19/turistite-stanali-tvyrde-mnogo-i-na-rila-sysipvali-ezerata.402574", "text": "Да бъде ограничен достъпът на туристи до Седемте рилски езера предвижда проект на Национален парк \"Рила\", който ще бъде реализиран в следващите четири години. Целта е да бъде опазена природата. Проектът е на стойност близо 12 млн. лв., предава БНТ.\n\r\nВ района на Седемте рилски езера има регламентирани само три пътеки, туристите обаче използват около двайсет маршрута. Това води до ерозия на почвата, от която се образува кал в езерата. Затова туристите ще трябва да се движат по предварително маркирана тясна линия.\n\r\n\"Ще се опитваме да изсмукваме и тинята от езерата, тази тиня, тъй като съдържанието ѝ е високо на минерали ще го наслагваме, там където са ерозирали пътеките, и тези, които сме затворили, каза Кирил Андонов\", директор на Национален парк \"Рила\".\n                    \n                    \n                \r\nОт парк \"Рила\" предвиждат и монтирането на нова модерна техника, с която ще се засичат и залавят бракониерите, тъй като ловът в защитените зони е забранен.\n\r\n\"Ще показва локацията там, от където произлиза изстрела. Това ще позволи директно насочване на парковата охрана и реагиране точно на място\", допълни Андонов.\n\r\nЗа последните десет години в парка са станали 12 големи пожара, затова ще бъде изградено и противопожарно депо с техника за гасене.", "date": "2019.02.19", "title": "Туристите станали твърде много и на Рила, съсипвали езерата"}
{"url": "https://www.dnes.bg/sofia/2019/02/19/mobilen-kabinet-v-kv-hristo-botev-shte-vaksinirat-sreshtu-morbili.402524", "text": "Във връзка с последните съобщения на Столична РЗИ за нови случаи на заболели от морбили на територията на кв. \"Христо Ботев\", днес в  Столична община бе проведена среща за координиране на действията на здравните и общински власти за ограничаване разпространението на заболяването в гр. София, съобщават от правителствената информационна служба. \n\n\n\n\r\nВ срещата участваха директорът на СРЗИ д-р Данчо Пенчев, зам.-кметът на гр. София Дончо Барбалов, председателят на здравната комисия към СОС д-р Веселин Милев, директорът на дирекция „Здравеопазване“ д-р Моника Чеуз, кметът на район Слатина Наталия Стоянова.\n                    \n                    \n                \r\nВ изпълнение на указанията на Министерството на здравеопазването, Столична Регионална здравна инспекция ще разположи от утре мобилен кабинет с екип в кв. Христо Ботев, където ще бъдат поставяни ваксини срещу морбили на всички деца от 13-месечна до 18-годишна възраст, установени от общопрактикуващите лекари без данни за имунизация или с пропуск в имунизационния статус. \n\r\nМинистерството на здравеопазването е изпратило указания до всички Регионални здравни инспекции за предприемане на мерки за ограничаване на разпространението на заболяването и недопускане възникването на нови случаи. \n\r\nЕдна от мерките е всички общопрактикуващи лекари в страната да издирят и установят всички лица от 13-месечна до 18-годишна възраст без данни за имунизация и с пропуск в имунизационния календар. Разпоредено е такива лица незабавно да бъдат ваксинирани срещу морбили.\n\r\nМинистерството на здравеопазването се обръща към родителите с апел при установен пропуск в имунизационния статус на детето си, сами да потърсят общопрактикуващия си лекар.\n\r\nИнкубационния период на болестта е средно 9 до 21 дни, а симптомите силно наподобяват тези на остра вирусна инфекция. Заразяването става по въздушно-капков път. Усложненията вследствие на заболяване от морбили както при възрастни пациенти, така и при деца могат да са много тежки, а смъртността е 1 на 1000 случая.", "date": "2019.02.19", "title": "Мобилен кабинет в кв. \"Христо Ботев\", ще ваксинират срещу морбили"}
{"url": "https://www.dnes.bg/index/2019/02/19/1001-strasti-po-chehov-koito-vylnuvat-i-dnes.402513", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        В края на седмицата студенти от НАТФИЗ ще представят премиерно постановката \"1001 страсти\", която е създадена по текстове на Антон Чехов.\n\r\nРежисьорът Олег Лабозин разказа в студиото на \"България сутрин\", че постановката не се отнася до определен период от време, защото описаните от Чехов страсти от преди толкова много години, са актуални и днес.\n\r\n\"На мен ми се струва, че в живота на всеки човек се случват такива ситуации, когато е нужно да изпита тези 1001 страсти. Така че, да живеем на пълна пара\", допълни още Лабозин.\n\r\nВъпросната постановка има много повече движения и танци, за сметка на монолози и текст. Според режисьора това е много по-различна работа\n                \n                \r\n\"Бих нарекъл този спектакъл пластическо-драматически. Имаме много пластика, много танци, боеве, но има също така много драматични ситуации\", обясни Лабозин пред \n\r\nТой покани всички желаещи да видят как се игарят различни страсти само с движения, да видят постановката на 22 февруари.", "date": "2019.02.19", "title": "\"1001 страсти\" по Чехов, които вълнуват и днес"}
{"url": "https://www.dnes.bg/akoshtete-vqrvaite/2019/02/19/kakvo-vi-chaka-tazi-sedmica-v-liubovta.402502", "text": "\r\nНавлизането на Слънцето в знака на Рибите ще въздейства осезателно на настроението на представителите на вашия знак. Ще сте доста по-раздразнителни от обикновено и склонни да спорите за дреболии. Не усложнявайте ситуацията, за да не се стигне до раздяла. Решенията ви трябва да следват разума, а не емоциите. Ако все още не сте във връзка, то едва ли ще поставите началото в следващите дни.\r\n\r\n\r\n \r\nНе е изключено седмицата да започне с някакви конфликти, но разположението на Венера в Козирог все пак обещава стабилност. След като съмненията придобият по-конкретни очертания отношенията ще се хармонизират и надеждността ще смени романтиката. На моменти половинката ви може да започне да досажда с прекалената си грижа, внимание и опити да навлиза в личното ви пространство. Постарайте се спокойно да обясните, че всеки един от вас трябва да разполага с време за себе си, за да може да оцени силата на любовта си. \r\n \r\n\r\n \r\nНе всички случки през тази седмица ще са приятни и неминуемо ще въздействат на настроението ви, за съжаление, преобладаващо негативно. Половинката може да прояви мнителност, да възприеме думите и действията ви неправилно, да започне да ревнува. Не правете нищо. Ако контролирате емоциите няма да навредите на романтичните си отношения и връзката ви ще премине на по-високо ниво. Необвързаните ще общуват с доста хора и не е изключено да се запознаят с интригуваща личност. Обмисляйте изказванията, за да не създадете погрешно (при това не много ласкаво) впечатление за себе си.\r\n \r\n\r\n \r\nГаджето може да ви атакува с неоснователни претенции, които да станат повод за ожесточени разправии. Заемете отбранителна позиция, за да не докарате отношенията до критична точка. Разговорите ще ви подскажат дали връзката ви има бъдеще или не. Събитията ще са доста по-интересни за онези представители на вашия знак, които все още не са попаднали на подходящата личност. Някой недвусмислено ще им покаже желанието си за сближаване. Колкото и странно да звучи, от свалката нищо няма да се получи. Необвързаният Рак ще заподозре, че става дума по-скоро за мимолетно увлечение, отколкото за стабилна връзка и ще игнорира предложението.\r\n \r\n", "date": "2019.02.19", "title": "Какво ви чака тази седмица в любовта?"}
{"url": "https://www.dnes.bg/world/2019/02/19/roditelite-na-bivsh-italianski-premier-pod-domashen-arest.402506", "text": "Родителите на бившия италиански премиер Матео Ренци бяха задържани и поставени под домашен арест по дело за измама и преднамерен фалит на компании, съобщиха Франс прес и ТАСС, като се позоваха на италианската агенция АНСА.\n\r\nМярката, наречена от адвоката на двойката \"абсурдна\", е наложена поради \"опасността от повторение на престъплението\" и манипулиране на доказателства.\n\r\nТициано Ренци и Лаура Боволи бяха задържани вчера по обвинения в преднамерен фалит на три управлявани от тях кооперации през 2010-2013 г., а също за издаване на фалшиви фактури за услуги, които никога не са били оказвани през периода 2013-2018 г. Срещу двамата се води разследване.\n\r\n\"Имам голямо доверие в италианското правосъдие . . . затова нямам търпение да присъствам на процеса\", заяви 44-годишният Матео Ренци, който бе премиер през периода 2014-2016 г.\n\r\n\"Ако не бях политик, семейството ми никога нямаше да бъде очерняно по този начин\", допълни бившият премиер.\n\r\nСегашните обвинения по адрес на родителите на Матео Ренци не са първите. По-рано Тициано Ренци бе обвиняем по дело за фалит на управлявана от него издателска къща, по време когато синът му още беше премиер. След това беше замесен в шумен скандал за корупция при получаване на обществени поръчки. Но и двата случая делата бяха прекратени заради липса на доказателства за престъпление, посочва ТАСС, цитирана от БТА.\n\r\nТициано Ренци винаги е играел доста забележима роля в левицата във Флоренция. Според медиите това е спомогнало отчасти синът му да направи бляскава кариера, започнала с ръководни постове в местната власт във Флоренция, през секретарския пост в Демократическата партия, до избирането му за министър-председател на Италия.\n\r\nСега Матео Ренци е сенатор от опозицията срещу управляващата коалиция между \"Движение 5 звезди\" и партия \"Лигата\". Той обяви вече, че възнамерява да се кандидатира за евродепутат на предстоящите през май избори за Европейски парламент.\r\n ", "date": "2019.02.19", "title": "Родителите на бивш италиански премиер под домашен арест"}
{"url": "https://www.dnes.bg/zvezdi/2019/02/19/rami-malek-ne-podozirah-che-shte-stana-izvesten.402507", "text": " Рами Малек никога не е предполагал, че ще стане толкова известен. Актьорът, който изигра Фреди Меркюри във филма \"Бохемска рапсодия\", не е вярвал, че животът му ще се развие по този начин.\r\n\"Снощи бяхме в двореца Кенсингтън. Това са неща, които никога не съм вярвал, че ще ми се случат в живота. Предполагам, че Фреди Меркюри винаги ще оказва такова влияние\", каза Рами по време на наградите \"БАФТА\".\r\n \r\nПо време на турнето, което представяло филма \"Бохемска рапсодия\", 37-годишният актьор останал шокиран от това колко много хората по света обичат Фреди. \"Пътувах из цял свят, промотирахме филма. По едно време бяхме на прожекция в Япония. Всички пееха песните от концерта \"Live Aid\", знаеха всяка дума от всяка песен\", обясни Малек.\r\n \r\n", "date": "2019.02.19", "title": "Рами Малек: Не подозирах, че ще стана известен!"}
{"url": "https://www.dnes.bg/stranata/2019/02/19/4-godini-zatvor-groziat-myj-tyrguval-s-jivak.402549", "text": "Токсично вещество е намерено в село Дянково при специализирана полицейска операция, проведена съвместно с ДАНС под ръководството на Окръжната прокуратура, съобщават от Областната дирекция на МВР в Разград.\n\n\r\nВ рамките на предприетите действия при претърсване на адрес е открит 500-грамов флакон, в който е съхраняван 345 грама живак.\n\r\nЗадържан е 43-годишен мъж, който е придобил отровното вещество с цел търговия. В хода на разследването към момента се установява по какъв начин и при какви обстоятелства живакът е попаднал у него. При изземането в следобедните часове на 18 февруари се включиха сили на спасителния отряд при пожарната, посочва \"Дарик\".\n                    \n                    \n                \r\nПо случая е образувано досъдебно производство по чл.353 Д, ал.1 от Наказателния кодекс, който предвижда за съхраняване не по установения ред на опасни вещества и с това създаване на опасност за живота и здравето на другиго наказание от лишаване от свобода до 4 години и глоба от 2000 до 5000 лева.\n\r\nРаботата по документиране на престъплението продължава.", "date": "2019.02.19", "title": "4 години затвор грозят мъж, търгувал с живак "}
{"url": "https://www.dnes.bg/stranata/2019/02/19/helpbook-koli-v-zeleni-ploshti-kalni-gradinki-smetishte-ot-gumi.402532", "text": "\nНагли шофьори паркират всеки ден колите си в градинки, паркове и детски площадки в София.  В момента глобата за паркиране в зелена площ е от 100 до 500 лв., докато санкцията с фиш е от 20 до 50 лева. За подобно нарушение в квартал \"Люлин\" ни сигнализираха в платформата на Helpbook.info.\r\n\"Редовно и разпространение на кал на колелото на автобусите в жк. \"Люлин\" 5, на гърба на бл. 528 А. Мога да предоставя снимки на нарушителите. Моля да се изравни калта и коловозите и да се ограничи навлизането на коли през пътеката в зелени площи“, призовава гражданин. На снимките се виждат няколко на брой спрени автомобили и други в процес на паркиране. Равносметката е разбита пътека, дълбоки кални коловози и разпръснати боклуци.\n                    \n                    \n                \r\nЗа същия квартал получихме в съседни улици. На снимките се вижда, че първият е участвал в катастрофа, а другият е излязъл от движение.\n\r\n са засечени от наш читател и в района на квартал \"Изгрев\". От изпратените снимки е видно, че всеки е спрял както си иска и може. Особено впечатление прави паркиран перпендикулярно на пешеходния тротоар автомобил.\n\r\nПътни проблеми не липсват и в : \"На улица \"Божур\" има пропадане на асфалт до ВиК шахта, която се намира в непосредствена близост до кръстовището с ул .\"Марица\". Считам, че образувалото се пропадане край шахтата може да доведе до предпоставки за възникване на ПТП.“\r\nПолучихме обезпокоителен сигнал за район \"Красна поляна“. На тревните площи срещу болницата в квартал \"Надежда\" системно се изхвърлят . Потребителят се опасява от възникването на пожари и замърсяване на въздуха.\n\r\nЗавършваме днешния обзор с въпрос от потребител, касаещ Комисията за защита на потребителите: \"След изтичане на търговска гаранция ел.уред \"Адакс\", Норвегия, закупен от фирма \"Берг\", България, беше върнат за ремонт извън гаранционно. Подменени бяха термостат, нагревател и платка, почти всичко, с нови и оригинални части на фирмата \"Адакс\", Норвегия. Запитах каква ми дават на така извършения ремонт и отговорът беше - 1 г. Моля за потвърждение, че тази практика е правилна, при положение, че има закупени нови стоки и според ЗЗП би трябвало за тях гаранцията да е 2 г.“\n\r\nАко видите нередност, проблем, с който се сблъсквате всеки ден и искате да подадете сигнал - направете го онлайн в  Платформата на Investor Media Group ще ви даде възможност не само да придадете гласност на проблема, но и да изпратите сигнал до отговорните институции.\r\n ", "date": "2019.02.19", "title": "Helpbook: Коли в зелени площи, кални градинки, сметище от гуми"}
{"url": "https://www.dnes.bg/balkani/2019/02/19/novite-tabeli-severna-makedoniia-pazeni-po-24-chasa.402570", "text": "Полицията на Северна Македония пази по 24 часа пътните табели с името Република Северна Македония, поставени миналата сряда на граничните пунктове на страната, поради опасността да бъдат повредени, унищожени или откраднати, съобщава местният интернет сайт \"Сакам да кажам\", цитиран от Танюг и БТА. \n\n\r\nНа граничните пунктове има постоянни полицейски групи, които са там не само заради пътните табели с новото име на страната, а и за защита на междуграничното пространство от свободно минаващи хора.\n\r\nНеофициално обаче полицаите имали за задача постоянно да стоят пред новопоставените табели поради опасността противници на новото име на страната да ги повредят, както стана с табелите на магистралата \"Приятелство\", която преди това се наричаше \"Александър Македонски\".\n                    \n                    \n                \r\nСкоро след промяната на старите пътни табели с името \"Александър Македонски\" с нови с името \"Приятелство\", което бе първата стъпка към изграждане на доверието с Гърция, табелите бяха повредени. Досега никой не е отговарял за повреждането им.\n\r\nСпоред закона наказанието за кражба, унищожаване или повреждане на пътните табели е глоба от 300 евро за физическо лице, а за юридическите лица, отговарящи за поддържането на пътищата, глобата е 2000 евро.\n\r\n\n\r\n\r\n ", "date": "2019.02.19", "title": "Новите табели \"Северна Македония\" - пазени по 24 часа!"}
{"url": "https://www.dnes.bg/politika/2019/02/19/koi-izbira-politicite-i-koi-vlastva-a-sviatata-republika-na-levski.402577", "text": "\nДори в словото си пред Паметника на Васил Левски президентът Румен Радев скастри правителството заради водената от него политика. \n\n \"Преди 146 г. тук на това място бе обесен Васил Левски. Оттогава близо век и половина на тази дата се явяваме на символичен рапорт пред паметника на Апостола, за да му кажем какво става с неговата и нашата България, какво става с чистата и святата Република, с братството без оглед на вяра и народност. Още ли народната работа стои над всичко или вече просто ѝ казваме политика?, коментира Радев. \n\r\nСпоред него дори и малкото написано думи, които останаха след Васил Левски са достатъчни, за да разберем \"какво мисли той за нашето време\".\n                    \n                    \n                \r\n\"В република, пише апостолът, всекиму ще се държи сметка за делата. Така ли е днес? Работим изцяло български и не искаме да се водим по никого извън българското, заявява Левски. Но така ли е днес? В бляновете си великият карловец вижда как хората избират свободно своите управници и в тази нова България всичко зависи от висшегласието. Днес и това право е обект на посегателство. Неслучайно пред османските власти Левски изрича едни горчиви думи: \"И нашите българи желаят свободата, но я приемат, ако им се поднесе в къщите на тепсия\", посочи президентът. \n\r\nРадев допълни, че \"портретите на Левски висят в много кабинети като икони в запусната черква, но вярата в Родината и волята за истина и правда са по-силни от всяко униние. \n\r\nОсвен държавния глава на възпонменателната церемония по повод 146 години от обесването на Апостола на свободата пред паметника му в столицата присъстваха и председателят на парламента Цвета Караянчева, патриарх Неофит, председателят на ПГ на ГЕРБ Цветан Цветанов, лидерът на БСП Корнелия Нинова.\n\r\nПред подвига на Апостола сведоха глава и десетки граждани, които носят българския трибагреник.", "date": "2019.02.19", "title": "Кой избира политиците и кой властва, а святата република на Левски?!"}
{"url": "https://www.dnes.bg/football/2019/02/19/ludogorec-ne-uspia-da-bie-botev-no-drypna-s-tochka.402575", "text": "Лудогорец завърши 1:1 с Ботев Пловдив във втория си пролетен мач и остава без победа за 2019-а година. Двата отбора си размениха по един гол през второто полувреме, но общо взето равенството е логично с оглед на действията на двата отбора.\n\r\n\"Зелените\" остават начело в класирането с 53 точки, с 8 пред ЦСКА, който по-късно днес играе с Ботев (Враца) у дома. Ботев (Пловдив) е на 4-о място с 39 точки.\n\r\nПървото полувреме премина при доста ниско ниво, като голови положения и прилични атаки почти липсваха. В 8-ата минута на два пъти Ботев можеше да стигне до гол, като последователно Джонатан Перейра и Тодор Неделев стреляха, като особено този на Неделев беше безобразно слаб.\n                    \n                    \n                \r\nВ 30-ата минута се откри полувъзможност за Васил Шопов, който също не беше точен. За отбора на Лудогорец единствения неточен удар беше на Вандерсон.\r\n", "date": "2019.02.19", "title": "Лудогорец не успя да бие \"Ботев\", но дръпна с точка"}
{"url": "https://www.dnes.bg/notifikacii/2019/02/19/bogatatite-vs-bejancite-da-si-stoiat-v-bednite-strani.402576", "text": "Богатите държави са приели през миналата година под 5 на сто от наброяващите 1,2 милион бежанци, пребиваващи в по-бедни страни, които ООН иска да бъдат настанени за постоянно в богати страни. Това съобщи днес в Женева говорителка на Службата на Върховния комисар на ООН за бежанците, предаде БТА като се позова на ДПА. \n\r\nПо-малко от 56 хиляди бежанци са имали възможност да участват в програмата на ООН за презаселване през 2018 г., каза говорителката Шабиа Манту. Тя отбеляза, че тази бройка и нивото от 5 процента са по-ниски от предишните три години. \n\r\nСред регистрираните около 20 милиона бежанци по света Върховният комисариат е набелязал особено уязвимите - деца или жертви на насилие, изтезания или болести - и настоява богатите държави да ги приемат, отбеляза ДПА.\n                \n                \r\n\"Презаселването остава животоспасяващ инструмент за защита на най-изложените на риск\", посочи Манту. Тя призова \"правителствата и общностите по света да споделят отговорността в реагирането на кризи с принудително прогонване (на хора от родните места)\". \n\r\nПонастоящем агенцията на ООН за бежанците подготвя тригодишен план, за да повиши броя на презаселените и да увеличи броя на държавите участници в програмата. През миналата година САЩ са приели за постоянно най-много бежанци по програмата (17 хиляди), следвани от Канада със 7700, Великобритания с 5700 и Франция и Швеция по около 5000.\n\r\nИзнесените днес данни не включват хората, които директно са поискали бежански статут в богати държави и им е била осигурена защита. \n\r\nНад една трета от презаселените през годината по програмата на ООН са сирийци, а една трета - хора, избягали от насилието в Конго, съобщи ДПА. \r\n ", "date": "2019.02.19", "title": "Богататите vs. бежанците: Да си стоят в бедните страни!"}
{"url": "https://www.dnes.bg/notifikacii/2019/02/19/avtomobil-blysna-uchenicheski-bus-shofiorkata-na-kolata-e-ranena.402578", "text": "Катастрофа между лек автомобил и ученически автобус е станала в Кюстендил.\r\nКолата е била управлявана от жена, която е сериозно ранена. \r\nНай-вероятно й е прилошало, тя е загубила контрол над колата и се е ударила в автобуса с децата. \r\nЕдно от тях е с хематом, а друго е получило уплаха. \r\nИ двете деца са прегледани в болницата в Кюстендил, допълва \"Фокус“.", "date": "2019.02.19", "title": "Автомобил блъсна ученически бус, шофьорката на колата е ранена"}
{"url": "https://www.dnes.bg/notifikacii/2019/02/19/mamiat-ni-s-loshi-uslugi-premiatat-ni-sys-stoki-mente.402579", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Най-често жалбите в Европейския потребителски център са свързани с лошо предоставени услуги - за транспорт, за хотел или за дрехи и обувки с лошо качество.\r\nСпоред директора на ЕПЦ Игнат Арсенов близо 75% от жалбите са след покупки в интернет.\r\nЕдна част от тях са осъществени през социалните мрежи или от маркетплейсове. \r\nЕто защо е добре всеки потребител добре да проучи търговеца, посъветва Арсенов в предаването \"Дирeктно“ на Bulgaria ON AIR. \r\nТой се обяви за въвеждането на финансово ограмотяване на учениците и подкрепи инициативата на Висшето училище по застраховане и финанси, което започна безплатна финансова академия за ученици между 10 и 12 клас.\r\n ", "date": "2019.02.19", "title": "Мамят ни с лоши услуги, премятат ни със стоки менте "}
{"url": "https://www.dnes.bg/eu/2019/02/19/razedinena-evropa-udachna-vyzmojnost-za-sasht.402530", "text": "В момента САЩ имат изключително силна и агресивна политика в Европа, президентът  Доналд Тръмп все по-умело борави с отношенията между европейските държави, като вижда създаващия се вакуум между Запад и Изток. Това каза Милен Керемедчиев, бивш заместник-министър на външните работи, в ефира на .\r\n\"При огромните проблеми на президента Еманюел Макрон във Франция, затихващите функции на германския канцлер Ангела Меркел, изострящата се конфронтация от източноевропейските държави и все повече привличащи се към тях държави от Централна Европа срещу статуквото, САЩ виждат интересна ниша и възможност за противодействие - всяване на раздор между членовете на Европейския съюз\".\r\n                    \n                    \n                Гостът подчерта, че политиката на САЩ е насочена в тази посока, защото източноевропейските държави са много по-склонни да увеличават военните си бюджети, като се чувстват по-застрашени и граничат с Русия.\r\n\"Друга важна точка - западноевропейските държави имат своя техника, имат своя отбранителна промишленост, която подпомагат, те се опитват и да разработват нова техника, докато източноевропейските държави изцяло разчитат на американска техника и военно присъствие за своята защита\", отчете специалистът.\r\n. ", "date": "2019.02.19", "title": "Разединена Европа - удачна възможност за САЩ "}
{"url": "https://www.dnes.bg/stranata/2019/02/19/rumynski-skior-blysna-9-godishno-dete-v-pamporovo.402565", "text": "Румънски скиор е блъснал 9-годишно дете в Пампорово, съобщиха от  Планинската спасителна служба към Българския червен кръст в курорта.\r\nНа място веднага е пристигнал екип от спасители, които са констатирали, че детето е с комоцио, но е в съзнание и без фрактури.\r\nТо е транспортирано с линейка до болницата в Смолян за преглед и наблюдение, съобщава \"Фокус\".\r\n ", "date": "2019.02.19", "title": "Румънски скиор блъсна 9-годишно дете в Пампорово"}
{"url": "https://www.dnes.bg/obshtestvo/2019/02/19/godenicite-na-levski-i-lichniiat-jivot-na-diakona.402518", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Ако се опитате на забиете карфица в географската карта на България в опит да уцелите центъра, то вероятно ще попаднете в село Свежен. Освен че си спечели световна слава и личен поздрав от Марк Зукърбърг като село, в което всички баби имат Facebook профил, то пази и малко известни тайни за живота на Васил Левски. \n\r\nВ Свежен все още е здрава къщата, в която Васил Левски прави годеж с жена на име Гена Бонина. Има ли теми табу, касаещи личния живот на Апостола на свободата? \n\r\n\"С една е имал истински годеж. А с други се е врекъл. Съвсем случайно научих, че в с. Свежен е имало годеж между Дякона и Гена. Всички в селото знаят за този интересен житейски факт за Левски. Не е въпрос на легенда. Работила съм с архиви и документи. Подходила съм много добросъвестно, Апостолът не е омаскарен. Връзката на Левски започва с идеята за фиктивен годеж. Но после двамата се харесват. Той е искал в Свежен да направи фабрика и склад за оръжие\", разказа в \"България сутрин\" авторката на книгата \"Годениците на Левски\" журналистът Светослава Рудолф.\n                    \n                    \n                \r\n\"От белградския период на Левски се знае за Ана, която го убеждава да се оперира от апандисит. Той почти си е бил заминал. Тя го е спасила. Той не е крил връзките си с жени, но поради конспиративния му начин на живот не се е разчуло. Все пак хората са знаели. Това че опознаваме Васил Левски, не означава, че уронваме паметта му. Смятам да напиша втора книга за Левски, но за други загадки, свързани с него. В интернет чух страшни неща по мой адрес\", сподели гостът на \r\n ", "date": "2019.02.19", "title": "\"Годениците на Левски\" и личният живот на Дякона"}
{"url": "https://www.dnes.bg/obshtestvo/2019/02/19/nash-biznesmen-s-dyrjava-ostrov-dariava-kriptopari-na-pensioneri.402509", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Дръзка идея - български бизнесмен e готов да дарява криптопари на пенсионерите и учащите у нас. Владимир Баланов е княз на екзотичната държава-остров Нова Атлантида. В качеството си на владетел той предлага част от ресурсите на княжеството му да бъдат разпределени именно чрез нов вид цифрова валута. Възможно ли е това?\r\nПреди години Владимир Баланов основава държавата на умните хора. Нова Атлантида е нов остров с вулканичен произход. Той се намира на около 1000 км северно от Нова Зеландия. Държавата си има конституция, герб, а от отскоро и собствена криптирана валута.\r\nСпоред Владимир Баланов природните богатства на острова са оценени на 5 трилиона долара. Част от тях той иска да дари на български пенсионери и ученици... под формата на токени.\r\n                    \n                    \n                \"Това, което сме предложили, на всеки един пенсионер искаме да дарим стойността на 5000 евро от нашите природни ресурси. Другото - всеки месец ще даряваме същата сума на всеки един български малчуган до 18 години, но при условие, че ходи на училище. Затова търсим съдействието на МОН\", обясни Баланов.\r\nДали начинанието на бизнесмена е възможно? попита хората, които се занимават с криптовалути.\r\nСпоред Владислав Драмалиев идеята на княз Баланов никак не е лоша. А реалната реализация на този проект не била толкова сложна от технологична гледна точка.\r\n ", "date": "2019.02.19", "title": "Наш бизнесмен с държава-остров дарява криптопари на пенсионери"}
{"url": "https://www.dnes.bg/notifikacii/2019/02/19/problem-s-poleti-bylgarite-ot-claimcompass-pomagat-s-obezshteteniiata.402499", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Двама амбицирани българи на 26-годишна възраст успяха да създадат приложение, което да помага на хиляди пътници да получат обезщетение при проблемни полети и заедно с това да попаднат в престижната класация на \"Forbes\" за младите лидери в Европа. Те създават компанията си през 2015 година, когато са на 23 години. Отличени са от \"Forbes\" сред 300 други. \n\r\n\"Имахме късмета да попаднем във \"Forbes 30х30\". Започнахме почти на шега. Тогава и двамата довършвахме образованието си в чужбина. Разбрахме, че има място за компания като нашата. Помагаме с отменен полет или закъснял с над 3 часа. Пътниците могат да получат обезщетение до 600 евро. Често пътниците си губят и багажа. Автоматизираме един правен процес. Ние търсим хора, които мислят как нещата да стават по-лесно и по-бързо. В момента сме 20 човека в София. Вече сме осигурили 5 милиона обезщетения на хората. Съчетаваме правото с технологиите\", обясни съсобственикът на \"Claimcompass\" Татяна Миткова в \"България сутрин\". \n                \n                \r\n\"Участието ни във \"Forbes\" със сигурност е престижно както за нас, така и за България. Помагаме на пътниците да получат обезщетение. Имаме версии на приложението си на над 10 езика. Събираме доста сериозна публика – включително от САЩ и Азия. Успехът ни е колективен\", поясни другият съсобственик на компанията Велизар Шулев пред\n\r\nТатяна отбеляза, че и двамата са завършили в чужбина, но искали да създадат бизнес в България.\n\r\n\"Радваме се, че сме тук\", изтъкна тя за финал на разговора.", "date": "2019.02.19", "title": "Проблем с полети? Българите от \"Claimcompass\" помагат с обезщетенията"}
{"url": "https://www.dnes.bg/stranata/2019/02/19/turski-tir-ubi-nepravilno-presichasht-peshehodec-v-haskovo.402500", "text": "Пешеходец с неизвестна засега самоличност е загинал в катастрофа, съобщиха от пресцентъра на ОД МВР - Хасково.\n\r\nВчера в 19 часа на път I-8 в посока за Пловдив е станал инцидент с товарен автомобил Волво с полуремарке, управляван от 62-годишен турски гражданин. Поради излизане на пешеходеца от гориста местност на пътното платно през тъмната част на денонощието, същият е ударен от товарната кола. От удара, пешеходецът е починал на място.\r\nТой е без документи за самоличност, на видима възраст около 60-65г, висок около 170 см, с прошарени коса и брада, облечен в сини дънки и яке и бели маратонки.\r\nПробата на водача на камиона е отрицателна, задържан е за 24 часа. Стартирало е досъдебно производство.", "date": "2019.02.19", "title": "Турски тир уби неправилно пресичащ пешеходец в Хасково"}
{"url": "https://www.dnes.bg/stranata/2019/02/19/otkriha-myj-izgubil-se-v-prespite-krai-observatoriiata-rojen.402522", "text": "26-годишен мъж, изгубил се в района край Националната обсерватория \"Рожен\" е бил открит жив и здрав от планинските спасители, съобщи ПСС. \r\nСигнал за изчезването му бил подаден от неговият брат близнак. \r\nМъжът се бил отправил към НАО \"Рожен\", като крайната му цел била хижа в местността Хайдушки поляни. За последно бил видян в района на зимен център \"Картола\". \r\nВ търсенето му са били включени служители на ПСС и полицаи от Смолян. \r\nМъжът е намерен през нощта в навес, невредим и в добро здраве.", "date": "2019.02.19", "title": "Откриха мъж, изгубил се в преспите край обсерваторията \"Рожен\""}
{"url": "https://www.dnes.bg/izvanrelsi/2019/02/19/prirodno-chudo-na-24-g-s-tri-deca-na-25-s-deset.402523", "text": "Двайсет и пет годишна многодетна майка роди седем близначета - шест момиченца и едно момченце, в болница в провинция Дияла, Източен Ирак, и децата й станаха десет, съобщи в. \"Daily Mail\".\r\nМайката е родила по естествен път и е в добро здраве. Децата са прегледани и също са добре, се казва в комюнике на болницата, където е протекло раждането.\r\nСчита се, че това е първото за страната раждане на седем близначета, предаде БТА. Бащата на децата Юсуф Фадл каза, че той и съпругата му не са имали намерение да имат толкова голямо семейство. Двамата родители са отказали селективно намаляване по време на бременността, когато разбрали, че ще имат седем деца.\r\nПървият случай на раждане на седем близначета е официално регистриран в американския град Де Мойн, щата Айова, през 1997 г. Тогава родителите също са отказали селективно намаляване, заявявайки, че всичко е в \"Божиите ръце\".\r\nПрез 2015 г. в Берлин 65-годишна жена роди четири близначета и стана майка на 13 деца.", "date": "2019.02.19", "title": "Природно чудо: На 24 г. с три деца, на 25 - с десет!"}
{"url": "https://www.dnes.bg/obshtestvo/2019/02/19/nfsb-izdiga-valeri-simeonov-za-vodach-na-listata-za-ep.402535", "text": "От НФСБ издигат кандидатурата на лидера си Валери Симеонов за водач на листа за Европейския парламент.\r\nЗаместник-председателят на партията Борис Ячев каза, че разговорите с партньорите в коалицията \"Обединени патриоти\" са се  оказали безрезултатни и действията им сочат желание за собствена листа и  собствено участие.\r\n\"Затова повече от естествено е да уважим желанието на структурите на НФСБ партията да е готова за самостоятелно явяване на изборите за ЕП или с подкрепата на други партии и сдружения, които не са в рамките на ОП\", посочи Ячев на брифинг.\r\nАко се стигне до възраждане на разговорите в \"Обединени патриоти\" или с други формации, това ще бъде и нашето предложение за водач на обща листа, коментира Ячев.\r\n                    \n                    \n                От НФСБ уточниха, че Валери Симеонов е номиниран от организациите в Бургас, Пловдив-град и Пловдив-област, Варна, София-град и София-област, Перник, Кюстендил, Благоевград и Враца, предаде БТА.\r\nСимеонов е приел, че може да бъде издигната неговата кандидатура. Нашите очаквания са действително Валери Симеонов да бъде избран в ЕП дали като водач на листа на НФСБ или на коалиционна листа, коментира заместник-председателят на НФСБ.\r\nНие също научихме за номинацията на Ангел Джамбазки от вестниците, коментира Борис Ячев, попитан дали партньорите им са информирани за кандидатурата на Валери Симеонов. Според него нищо няма да взриви доверието в коалицията.\r\nОтносно избора на нова Централна избирателна комисия, Ячев посочи, че за НФСБ не е драма. Най-вероятно ще подкрепим новата идея да бъде променен съставът на ЦИК, но не виждам технологично как това лесно може да стане до европейските избори, коментира той и добави, че е нормално да имат своя кандидатура за ЦИК.\r\nВъв връзка с промените в Изборния кодекс, той посочи, че преференцията с нисък праг руши коалиционното и политическото доверие, като създава излишна мотивация за боричкане в една листа. Затова Ячев каза, че ще гласуват против връщането на ниския праг на преференцията. Този път обаче не НФСБ внесе предложението за увеличаване на прага на преференциите, уточни той.", "date": "2019.02.19", "title": "НФСБ издига Валери Симеонов за водач на листата за ЕП"}
{"url": "https://www.dnes.bg/sofia/2019/02/19/ot-borisov-i-karakachanov-do-nai-malkite-poklon-apostole.402531", "text": "\nМинистър-председателят Бойко Борисов и министърът на отбраната Красимир Каракачанов поднесоха цветя пред паметника на Васил Левски в столицата по повод 146 години от смъртта на Апостола на свободата.\n\r\nПремиерът Борисов и Каракачанов отдадоха почит към делото и паметта на великия български революционер, и се снимаха с деца в района на паметника.\r\nПрез целия ден на паметника ще се стичан столичани, за да изкажат своята признателност към делото на Апостола за свободата на България. Столична община е въвела различни ограничения в движението около паметника. \r\n ", "date": "2019.02.19", "title": "От Борисов и Каракачанов до най-малките: Поклон, Апостоле! "}
{"url": "https://www.dnes.bg/sofia/2019/02/19/jena-skochi-ot-most-v-centyra-na-sofiia-pochina-ot-ranite-si.402536", "text": "35-годишна жена е скочила от моста на бул. \"Витоша\" и бул. \"България\" тази сутрин около 10 часа.\n\r\nТя веднага е била откарана в болница от екип на Бърза помощ, но въпреки усилията на лекарите по-късно е починала от нараняванията, съобщиха от СДВР.\r\nНа мястото е направен оглед. По случая се води разследване. \r\nЩе бъдат разпитани и очевидци на трагедията.", "date": "2019.02.19", "title": "Жена скочи от мост в центъра на София, почина от раните си"}
{"url": "https://www.dnes.bg/zvezdi/2019/02/19/edna-legenda-v-modata-si-otide-karl-lagerfeld-pochina-na-85.402542", "text": "Емблематичният дизайнер и креативен директор на Chanel - Карл Лагерфелд, почина на 85-годишна възраст. През последните седмици той е бил с влошено здравословно състояние, съобщава френското списание Closer.\n\r\nТой пропусна последните две ревюта на Chanel в Париж на 22 януари, но тогава официалната информация гласеше, че се чувства уморен.\n\r\nЕдин от най-известните модни дизайнери в света, Карл Лагерфелд, е роден в Хамбург, Германия. Макар той никога да не разкрива точната дата на рождения си ден се смята, че е на 10 септември 1933 година.\n\r\nИзвестен със своите смели проекти и постоянно преоткриване на възможностите на индустрията, дизайнерът е приветстван от списание Vogue като \"безпрецедентен тълкувател на настроението на момента\". Често възхваляван за смел и дързък, Карл Лагерфелд премахва буквата \"Т\" от края на фамилията си още в ранните години на своята кариера, за да я направи да звучи „по-комерсиална“, .\n                    \n                    \n                \r\nОт ранна възраст, Карл Лагерфелд проявява интерес към модата и дизайна. Като дете той често изрязва снимки от модни списания. Известен е с това, че често критикува нещата, които другите носят на училище. В тийнейджърските години, след като семейството му се завръща в Хамбург, дизайнерът се потапя в света на висшата мода. Усещайки, че именно тази индустрия е неговото бъдеще, с благословията на цялото си семейство, Карл Лагерфелд се мести в Париж.\n\r\nЕдва след две години пребиваване там, Кайзер Карл подава серия от скици и проби на тъкани в конкурси за дизайн. Завършва на първо място в категория за палта и среща друг победител – Ив Сен Лоран, с когото стават близки приятели.\n\r\nСкоро, Лагерфелд е нает на работа при френския дизайнер Пиер Балмен, първо като младши асистент, а след това и като чирак. Това е взискателна позиция и младият дизайнер остава на нея за три години. Той приема работа като креативен директор с друга модна къща преди да настъпи 1961 година, когато поема самостоятелно. \n\r\nДобрите предложения скоро започват да валят и Лагерфелд създава колекции за Chloe, Fendi (където е назначен да ръководи линията с изделия от кожа) и други. Кайзер Карл става известен в индустрията с иновативните си и съвременни предложения, но и с усета си за старото – често открива рокли от базари, които използва, за да деконструира.\n\r\nДо 1980-та година, Карл Лагерфелд вече е голяма звезда в модния свят. Той е любимец на пресата като човек, който обича да хроникира променящите се вкусове и социалния живот. Кайзер Карл поддържа приятелство с други големи звезди, сред които и Анди Уорхол. \n\r\nЗа Chanel в началото на 80-те години, Кайзер Карл направи това, което малко смятаха за възможно – възроди модна къща с преправяне на популярните архиви. Успоредно с това, през 1984 година, Лагерфелд представя своята собствена марка, която построява около идеята за това, което самият той обяснява като „интелектуален сексапил“. През годините, марката утвърждава репутация за качествени предложения с дръзки компоненти за визията като якета в смели цветове. През 2005 година Карл Лагерфелд продава марката на Tommy Hilfiger.", "date": "2019.02.19", "title": "Една легенда в модата си отиде: Карл Лагерфелд почина на 85 "}
{"url": "https://www.dnes.bg/muzika-interviews/2019/02/19/atrakciia-seksapil-glas-furoryt-na-eleni-fureira.402538", "text": "\n\r\n\"Fuego\" продължава да се представя добре в няколко европейски класации, особено в Испания, където песента успя да оглави националния еърплей чарт на страната (APC). Сингълът регистрира 2Х платинен статус на продажби и стрийминги в Испания. Песента има над 60 милиона гледания в YouTube и над 40 милиона стрийминга в Spotify.\n                    \n                    \n                \r\nФурейра представи и нова песен - \"Tómame\", която също за кратко време се превърна в хит. \n\r\nКак се промени животът и кариерата на Фурейра след Евровизия? Ето какво сподели Елени в интервю пред Dnes.bg, направено със съдействието на \"Вирджиния рекърдс\".\n\r\nЕвровизия беше чудесна възможност за мен, а второто място беше като победа. Исках да участвам в този конкурс няколко години поред, така че сбъднах една своя мечта. След изявата ми се отвориха много врати, почитателите ми се увеличиха. Направих турне в Европа, което ми даде възможност да се срещна с много чудесни и значими хора в бранша. Много съм благодарна за всичко, което се случи след Евровизия.\n\r\n\n\r\nХа-ха, добър въпрос. Звучи ласкаво да те стравняват с такива големи артисти, които ме вдъхновяват през цялата ми кариера. Като изпълнител винаги се опитвам да дам 100% на сцената и да бъда честна. Обичам работата си и много се вълнувам от това, което правя. Наистина се надявам и публиката да вижда това чрез моите песни.\n\r\n\n\r\nИскам да продължа да правя музика, да радвам своите фенове и да се възползвам от тази чудесна възможност, която ми беше дадена чрез Евровизия. Ще бъде страхотно ако направя колаборации с изпълнители от цял свят, да се развивам като артист така, че феновете ми винаги да получават нещо ново и вълнуващо от мен.\n\r\nОбичам да експериментирам с музиката си. Правенето на двуезична песен е нещо, което никога преди не съм правила. След любовта и подкрепата, която получих от публиката в Испания, решихме, че ще е забавно да опитаме нещо различно. Обичам испанския език, намирам го за много чувствен и подходящ за тази песен.\n\r\n\n\r\nЗа мен начинът, по който изглеждам и се обличам на сцената, е част от моето изпълнение. Обичам да експериментирам с дрехи. Най-често визията отразява настроението ми в дадения момент или по време на снимки на видеоклип. Външният вид е важен в различна степен за всеки артист, но за мен той е неделима част от всяко едно изпълнение. Представянето ми на сцена никога няма да е завършено без съответния облик.\r\n", "date": "2019.02.19", "title": "Атракция, сексапил, глас... Фурорът на Елени Фурейра"}
{"url": "https://www.dnes.bg/notifikacii/2019/02/19/mlada-bankerka-iztochila-400-hiliadi-ot-smetki-na-klienti.402529", "text": "Служителка на банков клон в Нова Загора е задържана за злоупотреби. 29-годишната финансистка е теглила пари от сметките на клиенти без тяхното знание. \n\nПрестъплението е извършвано в продължение на много време. \r\nСпоред БНР отклонената сума е около 400 000 лева. \r\nСлучаят се разследва от полицията в Сливен.\r\nНаскоро стана известен друг подобен случай - банкова служителка от Дулово беше обвинена за източване на 188 000 лева от сметка на клиент.\r\n ", "date": "2019.02.19", "title": "Млада банкерка източила 400 хиляди от сметки на клиенти "}
{"url": "https://www.dnes.bg/rusia/2019/02/19/plemennicata-na-sergei-skripal-toi-e-myrtyv.402533", "text": "“Колкото и да ми е тъжно, моята версия е, че Юлия може и да е жива, но Сергей Викторович Скрипал със сигурност е мъртъв“, твърди пред RT Виктория, племенница на отровения с новичок агент.\n\r\nОт атаката през март миналата година, единствено дъщерята на Сергей Скрипал се е появила публично, за да разкаже за случилото се. Но откакто влезе в болница, до днес, руснакът не е виждан никъде.\r\nПолицията във Великобритания отрича смъртта на Скрипал и твърди, че той и Юлия са настанени в защитен дом, тъй като опасност за живота им още има. \r\nВиктория обаче не е убедена в това.  Според нея, британските власти прикриват смъртта на Скрипал, защото ако я обявят, това ще означава, че са се провалили.\r\n                    \n                    \n                \"Няма как той да оцелее след отравяне с бойно отровно вещество, защото има диабет. Лекува се с инсулин повече от десет години“, обяснява племенницата на Скрипал пред RT.\r\nОсвен фактът, че никой не го е виждал след нападението има и още едно доказателство, което според Виктория, подкрепя теорията й.\r\nОт март миналата година, Скрипал не се е обаждал на майка си.\r\n“Последно говорих със Сергей през февруари миналата година. Малко преди отравянето. Той обеща, че ще се чуем пак около 8-ми март, за да поздрави майка си за рождения ден“, разказва Виктория.\r\n\"Но когато всичко това се случи през март, обажданията спряха. Ако Сергей беше жив, щеше да намери начин да се обади на майка си. Той е наясно, че е единственият й син и че тя е болна. Наясно е, че е прикована към леглото и не е ставала от него в продължение на години.", "date": "2019.02.19", "title": "Племенницата на Сергей Скрипал: Той е мъртъв!"}
{"url": "https://www.dnes.bg/obshtestvo/2019/02/19/bylgarinyt-za-ogranicheniia-za-novite-shofiori-no-ne-viarva-v-efekta-im.402495", "text": "Нов шофьор, взел книжка за категория В или В1, през първите шест месеца ще има право самостоятелно да кара кола с мощност до 50 kW (67 к.с.). А по-мощен автомобил – само с придружител, притежаващ съответното свидетелство от най-малко 5 години. \n\nПридружителят трябва да не е пил и да не се е дрогирал, както и да не му е отнемана книжката през последните 5 години. Освен това новият шофьор няма право да вози пътници, освен придружителя, между 22 ч. и 6 ч. Това предвиждат проектите за нов Закон за движение по пътищата и Закон за водачите на моторни превозни средства, публикувани за обществено обсъждане.\n\r\n С този въпрос екипът на Dnes.bg се обърна към своите читатели в традиционната ни анкета, в която участие взеха 2001 души. \n                    \n                    \n                \r\nА според резултатите 35% от анкетираните подкрепят предложените ограничителни мерки, за да може новите водачи да натрупат по-голям опит на пътя. Други 13% не само одобряват мерките, но и считат, че новите шофьори трябва да карат с придружител дори повече от 6 месеца, ако карат мощни коли.\n\r\nЗа отбелязване е, че 35% от анкетираните обаче смятат, че и от тези промени няма да има кой знае каква полза и инцидентите на пътя ще продължат.\n\r\n12% от запитаните пък смятат ограниченията за прекалени и считат, че новите водачи просто трябва да бъдат по-внимателни, докато натрупат по-солиден опит.\n\r\nЗа 5% пък ограничението тези шофьори да карат самостоятелно коли само до 67 конски сили е прекалено странно, защото малцина имат такива автомобили и това може да наложи закупуването на нов автомобил.\r\n ", "date": "2019.02.19", "title": "Българинът \"за\" ограничения за новите шофьори, но не вярва в ефекта им"}
{"url": "https://www.dnes.bg/akoshtete-vqrvaite/2019/02/19/uchastvaite-v-igrata-na-az-jenata-bg-i-spechelete-strahotni-nagradi.402504", "text": "Скъпи читатели,\r\nНаближава 8 март – един от най-вълнуващите дни в годината, в който по традиция отбелязваме празника на Жената. По случай този прекрасен повод ви каним да участвате в нашата нова \r\nЦелта на играта е да ви усмихне, да ви зареди с настроение и да ви даде възможност да получите чудесна награда за още по-приятни емоции!\r\nИграта ни стартира \r\nУсловията на играта са  за празника само с 4 клика и . Вижте как може да създадете описанието бързо и лесно\r\n                    \n                    \n                В настоящата игра нямат право да участват служители на „Инвестор.БГ“, техни роднини по права линия без ограничения, както и администратори на фен страниците на дружеството.\r\nАко желаете, можете да споделите описанието си и във Фейсбук. : няма ограничения в броя на участията на всеки потребител. Може да създавате колкото описания желаете.\r\n(понеделник) 2019 г. редакционният екип на Az-jenata.bg ще изтегли печелившите и ще обявим техните имена в сайта и в \r\n\r\nЖелаем ви успех в играта и бъдете винаги прекрасни и много обичани!\r\n\r\n ", "date": "2019.02.19", "title": "Участвайте в играта на Az-jenata.bg и спечелете страхотни награди "}
{"url": "https://www.dnes.bg/notifikacii/2019/02/19/v-90-konteinera-zadyrjaha-bebeta-zmiorki-na-letishte-sofiia.402541", "text": "Митнически служители задържаха бебета-змиорки от застрашен вид на Летище София, съобщиха от Агенция \"Митници\".\r\nАвиопратка, с направление Малайзия и тегло 1010 кг, е спряна за щателна проверка по метода \"анализ на риска\". 90-те контейнера от стиропор, съдържащи милиони екземпляри, са били обявени в митническите документи като \"шаран и толстолоб за зарибяване\".\r\nПри проверката се установява, че контейнерите в действителност съдържат 200 кг живи екземпляри, във фаза \"млада змиорка\" (кристална фаза), с приблизителна дължина 7-8 см.\r\nЗа случая е информирана РИОСВ София. Експертите са потвърдили, че задържаните змиорки са от критично застрашения вид европейската змиорка (Anguilla Anguilla), защитен от Конвенцията за международната търговия със застрашени видове от дивата флора и фауна (CITES).\r\n                \n                По първоначални данни пратката е пристигнала от друга европейска държава и според маркировка на контейнерите е изпратена от фирма, която има разрешение за улов. Въпреки това контейнерите са били обявени с друг вид стока, което представлява митническо нарушение.\r\nБебетата-змиорки са транспортирани спешно със съдействието на \"Зелени Балкани\" към Спасителния център на Аквариума във Варна в опит да бъдат спасени, тъй като при опита за износ са били опаковани в неблагоприятни за вида условия.\r\nЗмиорките Anguilla Anguilla са с голяма търговска стойност, тъй като цената на малките змиорки на азиатските пазари достига до 2000 долара за килограм.\r\nСлучай със задържани змиорки от същия вид на Летище София имаше и в началото на 2015 г., когато митническите служители са задържали над 2 милиона екземпляра в същата фаза на развитие, пътуващи като чекиран багаж в осем контейнера от Мадрид за София, припомнят от митниците.\r\n ", "date": "2019.02.19", "title": "В 90 контейнера: Задържаха бебета-змиорки на Летище София"}
{"url": "https://www.dnes.bg/sofia/2019/02/19/75-ot-tretata-liniia-na-metroto-gotova-do-kraia-na-godinata.402485", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nТрафикът в София е едно от нещата, които отнемат от блясъка на столицата. В борбата с него се предприемат редица мерки, сред които и строителството на третия лъч на метрото. Но кога ще бъде пусната в експлоатация новата линия? \n\n\n\"Минаваме през много сложен терен – подземни реки, плаващи пясъци. Третата линия е разделена на 4 етапа. В края на тази година трябва да бъдат пуснати 3 от отсечките. Работи се, но обектът е голям\", обясни изпълнителният директор на \"Метрополитен\" ЕАД инж. Стоян Братоев.\r\nПо думите му влаковете са трето поколение автоматика. \"Това включва възможност за управление и без машинист. Засега ще има машинист, но той ще има ограничени възможности. Той ще бъде по-скоро придружител към машината. Но ще премине всички нужни обучения\", обясни още гостът на \"България сутрин\".\r\n                    \n                    \n                На този етап новите влакове са 20 и предстои да се добавят още 10.\n\r\n\"За другите две линии имаме 58 влака, като част от тях са от 90-а година. Основният ремонт на влаковете добавя още 5 години към жизнения цикъл, но модернизацията добавя повече\", поясни инж. Братоев.\n\r\n\"Метрополитен\" беше инициатор да има буферни паркинги. При нас във всички краища на линиите на метрото има такива паркинги. Софийските станции са едни от най-хубавите в Европа. Те са над средно европейско ниво. Съоръженията постоянно се поддържат. Модернизацията, която предвиждаме, е на много високо ниво. Новите двигатели ще харчат по-ефективно енергията и дори ще я връщат обратно в системата\",.", "date": "2019.02.19", "title": "75% от третата линия на метрото готова до края на годината"}
{"url": "https://www.dnes.bg/notifikacii/2019/02/19/iunaited-pobedi-chelsi-klasira-se-na-1-4-final-vyv-fa-kyp.402480", "text": "Манчестър Юнайтед се класира за 1/4-финалите на турнира ФА Къп, след като отстрани миналогодишния шампион в надпреварата Челси, побеждавайки го с 2:0 насред \"Стамфорд Бридж\".\r\nФутболистите на мениджъра Оле Гунар Солскяер на практика решиха мача още през първото полувреме, след като Андер Ерера (31') и Пол Погба (45') се разписаха. През втората част домакините владееха повече топката, но така и не успяваха да пробият защитната линия на \"червените дяволи\".\r\nТака Юнайтед записа седма поредна победа като гост и продължава да върви без загуба в Англия. На 1/4-финалите на ФА Къп манчестърци ще се изправят срещу Уулвърхемптън.", "date": "2019.02.19", "title": "Юнайтед победи Челси, класира се на 1/4-финал във ФА къп"}
{"url": "https://www.dnes.bg/crime/2019/02/19/zaloviha-alo-izmamnik-i-go-pusnaha-sreshtu-podpiska.402477", "text": "Служители на Пето РУ в София разкриха участник в телефонна измама. Действия по разследването стартирали през месец април миналата година, когато възрастна жена се оплакала в полицията, че е станала жертва на телефонна измама, съобщиха от МВР.\n\r\nПред разследващите тя разказала, че на домашния ѝ телефон позвънил непознат мъж, който я заблудил, че е полицейски служител и търси съдействие за залавяне на телефонни измамници. Жената събрала почти 18 000 лева, които предала според получените указания, предаде .\n\r\nВ резултат на предприетите оперативно-издирвателни действия в рамките на образуваното досъдебно производство, служители от Пето РУ установили и задържали 32-годишен столичанин, взел парите на потърпевшата.\n                    \n                    \n                \r\nСлед доклад на събраните материали в Софийската районна прокуратура задържаният е привлечен като обвиняем за извършеното престъпление. Наложена му е мярка за неотклонение \"подписка\".\r\n ", "date": "2019.02.19", "title": "Заловиха ало измамник и... го пуснаха срещу \"подписка\""}
{"url": "https://www.dnes.bg/usa/2019/02/19/maduro-opredeli-rechta-na-trymp-pochti-v-nacistki-stil.402474", "text": "Венецуелският президент Николас Мадуро отхвърли призива на американския си колега Доналд Тръмп за неговото отстраняване от власт, предаде Асошиейтед прес.\r\nВ изявление, излъчено по държавната телевизия на Венецуела, Мадуро каза, че речта, която Тръмп произнесе в Маями пред венецуелски имигранти, е била \"почти в нацистки стил\".\r\nВенецуелският президент разкритикува остро американския си колега за призивите му към военните да подкрепят признатия от САЩ за президент на страната опозиционен лидер Хуан Гуайдо.\r\n\"Кой е командващият на въоръжените сили (на Венецуела), Доналд Тръмп от Маями?\", попита Мадуро. Той обвини САЩ, че \"си мислят, че са собствениците на (Венецуела)\".\r\n                    \n                    \n                Във Венецуела утре ще пристигнат 300 тона лекарства хуманитарна помощ от Русия, обяви Мадуро, цитиран от ТАСС.\n\n\n\n\r\nАгенцията отбелязва, че миналата седмица във Венецуела са били докарани над 60 контейнера с 933 тона медикаменти от чужбина. Значителна част от тези лекарства са били изпратени от Китай, а също и от Куба.\r\nМадуро заяви още, че е необходимо Венецуела да произвежда сама оръжия.\r\nОт 2006 г., на фона на влошаването на отношенията със САЩ, Русия стана най-големият доставчик на оръжие за Венецуела, отбелязва ТАСС. Мадуро призова венецуелските учени да осигурят независимост на страната от американските технологии.\r\nВ същото време Куба се обяви срещу каквато и да било военна интервенция във Венецуела, предаде Франс прес. Кубинският министър на външните работи Бруно Родригес събра целия  дипломатически корпус в страната - общо 108 посланици и други  ръководители на мисии - за да предаде посланието, предаде БТА.\r\nОт името на правителството на Куба той отправи призив за мир и предотвратяване на военна намеса на САЩ във Венецуела.\r\nМиналата седмица Куба съобщи за американско военно присъствие в  Карибския регион с цел \"агресия\" срещу Венецуела, \"маскирана като  хуманитарна интервенция\", припомня Франс прес.\r\nАгенцията отбелязва, че комунистическа Куба е най-близкият съюзник на социалистическото правителство във Венецуела.\r\nОт началото на този век Венецуела доставя на Куба петрол на  преференциални цени, както и икономическа помощ. Загубата на  венецуелския петрол би отслабило още повече кубинската икономика,  отбелязва Франс прес.\r\nКуба на свой ред е изпратила във Венецуела хиляди лекари, спортни  треньори и военни съветници. Според експерти кубинци заемат висши  офицерски постове във венецуелските въоръжени сили.", "date": "2019.02.19", "title": "Мадуро определи речта на Тръмп: \"Почти в нацистки стил\"!"}
{"url": "https://www.dnes.bg/health/2019/02/19/7-hrani-koito-izglejdat-zdravoslovni-no-ne-sa.402396", "text": "Всеки иска да има слаба и стройна фигура. Постига се трудно, изискват се хранителни промени и много движение. Някои хора прибягват до диети за бързи резултати, които обаче също толкова бързо им връщат килограмите след това. Други пък посягат към така наречените „здравословни храни“, които можем да видим по щандовете на повечето магазини. Поставяме здравословни в кавички, защото това определение само по себе си не означава задължително, че даден продукт е наистина здравословен.\r\nИма много храни, които биват обявени като здравословни, но всъщност не са и е добре да ги избягвате в името на фигурата и здравето си. Ето някои от тях.\r\n\r\nОбезмаслените или нискомаслените продукти се смятат за полезни, но това не е така. Мазнините са извлечени по фабричен път от тях чрез различни процеси, след което те биват запълнени с други съединения, които да поддържат текстурата, вкуса, аромата на продукта. Често това са подобрители, захари и консерванти, които имат не много полезно влияние върху организма.\r\n\r\nКолкото и примамливо и здравословно да изглежда киселото мляко с плодове, овесени ядки или аромати, то не е такова. В тези млека се съдържат големи количества добавени захари, оцветители, ароматизатори, всичките вредни за здравето.\r\n", "date": "2019.02.19", "title": "7 храни, които изглеждат здравословни, но не са "}
{"url": "https://www.dnes.bg/notifikacii/2019/02/19/georgi-izbil-blizkite-si-oshte-v-petyk-govorel-za-mi-6-a-trupovete-pod-odeiala.402484", "text": "Четворното убийство в Нови Искър е било извършено още в петък. 25-годишният Георги разкрил пред разследващите, че е убил родителите си, брат си и баба си вечерта, съобщи градският прокурор на София Емилия Русинова пред bTV.\r\nСъдебно-медицинските експертизи ще установят с точност часа на смъртта.\n\r\nМладежът се държал доста объркано при пристигането на полицаите.\n\n\n\"Когато полицаи и представители на военните отиват до къщата, вратата не е била заключена, Георги се е появил, бил е видимо зле, в ръката си е държал филия със сирене. При влизане, полицаите са го попитали къде са неговите родители, той е отговорил, че са заминали в събота на погребение в Пловдив. Веднага е направена връзка с роднини, които са заявили, че нямат близки в Пловдив\", посочи Русинова. \n                \n                \r\nУниформените са намерили личните карти на жертвите на маса в къщата, преди да разберат за трагичния инцидент. Тя допълни, че Георги не е бил спокоен, поведението му е било странно, докато ги е развеждал из къщата, когато служителите на реда са забелязали следи от кръв. \n\r\nТелата на майка му, брат му и баба му са били намерени под легла, а отгоре са били нахвърляни възглавници и одеяла. Трупът на бащата е бил скрит под стълбището на къщата, покрит с килим.\n\r\n\"Все още не сме наясно с мотивите, не изключваме нито една от версиите, проверява се психичното състояние на Георги, защото има налични данни, че той е имал проблеми и е посещавал психиатър. Когато е бил арестуван е говорил за МИ-6 и психотропни оръжия\", посочи Русинова.\n\r\nГодини наред семейство Ранови се бори за живота и здравето на Георги, става ясно от публикациите на майка му Ирена в социалните мрежи. Той бил с туберкулоза в последен стадий и близките му събирали пари за лечение. \n\r\nСемейството живеело в трудности и лишения, майката останала без доходи. \n\r\n\"Днес ме съкратиха от програмата Независим живот. Без предупреждение, когато и двете ми деца лежаха в болница в София. Никой не се интересува от болните в тази държава. Сега ще вървя по пътя на ада всеки ден\", споделя тя в социалните мрежи.\n\r\n\"Момчето е било болно от туберколоза, което е признак на крайна нищета. Големият проблем е, че ние като общество не подкрепяме нашите болни. В цивилизования свят се оказва освен материална, финансова и психологическа подкрепа\", коментира Цветеслава Гълъбова, директор на държавната психатрия \"Св. Иван Рилски\" пред Нова тв.\n\r\nЗа последно Георги и фамилията му са забелязани в петък. Не е ясно кога точно е станало убийството. В неделя бащата на Георги - Иван Ранов, не се явил на работа. Той е охранител на военно поделение. В понеделник отново не отишъл в службата. Не отговарял и на телефоните си.\n\r\n20-годишният брат Александър има две животоспасяващи операции заради преплитане на черва. Страдал и от астма, бил с лека умствена изостаналост. Бащата Иван е бивш военен. След като се пенсионирал, станал пазач на близко военно поделение. В свободното време се хващал на работа в Нови Искър като водопроводчик и строителен работник.\n\r\nСпоред друг комшия Георги е бил нормален. Завършил Хладилното училище в София. Разболял се след това.\n\r\n\"Ирена ми е споделяла, че всичко е станало след побой, който е преживял\", разказа приятелка на Александър, цитирана от \"24 часа\". \n\r\n\"Имаше пристъпи, майка му се бореше и за двамата си синове. Плачеше, мисля, че и тя заболя от епилепсия и започна да пие лекарства от цялото това напрежение\", каза момичето.\n\r\nГеорги е задържан за 72 часа. Ще се проверява дали е психично болен, тъй като има данни само, че е посещавал такива специалисти, но не и че му е поставена диагноза.\r\n ", "date": "2019.02.19", "title": "Георги избил близките си още в петък, говорел за МИ-6, а труповете под одеяла"}
{"url": "https://www.dnes.bg/eu/2019/02/19/naprazni-450-mln-dolara-nai-skypata-kartina-v-sveta-falshifikat.402422", "text": "През 2017 година \"Спасителят на света“ се превърна в най-скъпата картина в света. Изгубеният шедьовър на Леонардо да Винчи бе продаден за 450 млн. долара. Но наистина ли картината е на ренесансовия майстор?\n\n\n\r\nПовече от година след като \"Спасителят на света“ бе купен от саудитски принц, той предал картината на отдела по култура и туризъм в Абу Даби. Но се появиха съмнения за автентичността на платното.\r\nКартината трябваше да украси стените на галерията през септември 2018 година, но нейното представяне бе отменено.\r\nСпоред историка Жак Франк, който говори пред Sunday Telegraph, много политици и дори служителите на Лувъра в Париж знаят, че \"Спасителят на света“ всъщност не е дело на Леонардо.\r\n                    \n                    \n                По думите му, той дори е писал на президента Емануел Макрон, за да не открива изложбата на Да Винчи в Лувъра тази есен, защото в нея ще бъде включен фалшификат и това ще предизвика скандал.  Жак Франк твърди още, че самата галерия в крайна сметка е решила да не показва \"Спасителят на света“.\r\nОт Лувъра обаче твърдят друго. В свое изявление те заявяват, че са пратили запитване за наем на платното и все още чакат отговор от собственика.\r\n\"Мистър Франк не работи с нас по изложбата на Леонардо и никога не е бил куратор в Лувъра, пишат от музея. - Това е неговото лично мнение, не това на галерията.“\r\nНо има още една въпросителна около \"Спасителя на света“.\r\nТой значително се е променил от откриването си през 2011 година до наддаването на аукциона шест години по-късно. Дали става дума за некадърна реставрация или подмяна на платното – никой не казва.\r\nПрез август 2015 година пък се появи друга версия. Матю Ландърс, учен от университета в Оксфорд твърди, че картината е нарисувана не от Леонардо, а от ученика му – Бернадино Луини.\r\nТрудно ще се разбере, дали \"Спасителят на света“ е излязъл изпод ръката на Леонардо или не. Откакто е закупена от саудитския принц, все още никой не я е виждал.", "date": "2019.02.19", "title": "Напразни 450 млн. долара. Най-скъпата картина в света – фалшификат? "}
{"url": "https://www.dnes.bg/eu/2019/02/19/iunker-shto-se-otnasia-do-brexit-v-rycete-na-bog-sme.402479", "text": "\"Никой няма да се противопостави\" на отлагане на Brexit, заяви председателят на Европейската комисия Жан-Клод Юнкер, цитиран от ДПА.\n\r\nАгенцията определя този коментар като един от най-силните сигнали досега от страна на ЕС, че ще позволи на Великобритания да забави излизането си от съюза.\n\n\n\r\n\"Всяко решение за искане на повече време зависи от Великобритания. Ако такова искане бъде отправено, никой в Европа няма да му се противопостави\", казва Юнкер в интервю, което ще бъде публикувано днес в германския вестник \"Щутгартер цайтунг\".\n\r\nТой отбелязва, че няма идея с колко евентуално може да бъде отложено излизането на Великобритания от ЕС.\n                    \n                    \n                \r\n\"Що се отнася до Brexit, това е като да бъдете пред съд или в открито море - в ръцете на Бог сме\", коментира Юнкер.\n\r\nБританският парламент отхвърли договореното от премиерката Тереза Мей споразумение за Brexit. ЕС от своя страна отказва да предоговори сделката, припомня ДПА, цитирана от БТА.\n\r\nГлавната спънка е т. нар. предпазен механизъм с цел границата на остров Ирландия да остане отворена след Brexit. Миналия месец британският парламент прие поправка, която задължава правителството да предоговори предпазния механизъм, но до момента няма особен напредък в преговорите по въпроса между Лондон и Брюксел, отбелязва ДПА.\n\r\n ", "date": "2019.02.19", "title": "Юнкер:  Що се отнася до Brexit, в ръцете на Бог сме!"}
{"url": "https://www.dnes.bg/stranata/2019/02/19/bebe-i-bremennata-mu-maika-sred-zarazenite-s-morbili.402482", "text": "9-месечно бебе и 19-годишната му бременна майка са сред болните от морбили у нас. Те са се заразили в детското отделение на болницата в Разлог и са настанени в столичната Окръжна болница без опасност за живота. \n\r\n\"Всички са от София, но по адресна регистрация са извън София – от Костенец. Състоянието им е задоволително – с остра вирусна инфекция, каквото представлява морбилито. Няма опасност за плода при това заболяване. Те ще останат 4-5 дни, докато премине острата фаза на заболяването и карантинния период. Няма информация да са влизали в контакт със здрави хора”, посочи пред bTV д-р Атанас Мангъров, началник на детското отделение в Инфекциозна болница.\n\r\n                    \n                    \n                По последни данни на здравното министерство болните от морбили у нас са вече 27 души. Д-р Мангъров допълни, че основната причина да се разболеят е, че пациентите са неимунизирани.\n\r\n\"Това са хора, които непрекъснато са в движение. Регистрирани са на едно място, живеят на друго, на практика те нямат личен лекар, а ако имат не могат да ги контролират. Може да се очаква, че всички, които са били в контакт с тези 27 души и не са имунизирани, да се заразят”, каза още д-р Мангъров.\n\r\nВсички лекари на територията на страната следва да подходят с особено внимание към пациенти със съмнение за морбили, напомнят от ресорното министерство. Епидемиолозите призовават родителите при установен пропуск в имунизационния статус на детето си, сами да потърсят общопрактикуващия си лекар.", "date": "2019.02.19", "title": "Бебе и бременната му майка – сред заразените с морбили"}
{"url": "https://www.dnes.bg/index/2019/02/19/receptata-dnes-rulca-s-tortilia-krema-sirene-i-shunka.402444", "text": ":\r\n5-6 тортили\r\n3 броя крема сирене, може и с подправки\r\n150 г шунка\r\n5-6 кисели краставички\r\n1 стрита скилидка чесън\r\nлюта чушка по желание\r\n \r\n:\r\n \r\nСложете крема сиренето в купа и прибавете към него нарязаните шунка, краставички, разбъркайте добре. Намажете хубаво всяка тортила със сместа и завийте на руло. Подредете ги в чиния и покрийте със свежо фолио. Поставете ги в хладилник за час – два, след което ги нарежете на парчета и сервирайте.\r\n\r\n", "date": "2019.02.19", "title": "Рецептата Dnes: Рулца с тортиля, крема сирене и шунка "}
{"url": "https://www.dnes.bg/zvezdi/2019/02/19/razsledvat-policai-naredil-da-se-strelia-sreshtu-50-cent.402481", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nВътрешно разследване започна полицията в Ню Йорк заради предполагаема заплаха срещу живота на американския рапър 50 Cent. Висшестоящ служител на реда казал на колегите си, ако видят изпълнителя на улицата, да го застрелят, съобщава .\n\r\nПрез 2007 година, американският рапър издава песента \"Man Down\", в която обвинява полицията в заплахи за насилие срещу него. 12 години по-късно текстът му се превръща в истина.\n\r\nГоворител на полицията в Ню Йорк заяви, че тече вътрешно разследване. А причината - инспектор от районното управление в Бруклин е казал на колегите си да стрелят по рапъра, ако го видят.\n                    \n                    \n                \r\nОбвиненият Емануел Гонзалес твърди, че коментарът е бил направен на шега. 50 Cent, чието истинско име е Къртис Джаксън, обаче не го прие с усмивка.\n\r\nРазследването е по сигнал на полицаи, присъствали на заплахата. 50 Cent и Гонзалес имат и предишни пререкания. Миналата година инспекторът е подал оплакване за тормоз от страна на рапъра след размяна на остри думи в Twitter, които вече са изтрити от мрежата.\n\r\nНе е учудващо, че 50 Cent приема заплахата толкова сериозно. През 2000 година нападател го причаква пред къщата на баба му. Рапърър е прострелян девет пъти в ръцете, краката, гърдите и лицето. Оцелява като по чудо, но до ден днешен носи белега на лицето си и промяната в гласа си, която го изстрелва във върховете на световната рап сцена.", "date": "2019.02.19", "title": "Разследват полицай, наредил да се стреля срещу 50 Cent"}
{"url": "https://www.dnes.bg/sofia/2019/02/19/stolichni-raioni-ostavat-bez-voda-utre.402490", "text": "\"Софийска вода\" временно ще прекъсне водоснабдяването в някои части на столицата утре, 20 февруари, съобщиха от дружеството.\n\r\nВъв връзка с монтаж на спирателни кранове на ул. \"Чавдар Мутафов“, кв. \"Витоша“, се налага спиране на водоподаването от 09:30 до 21:30 часа на клиентите на \"Софийска вода\", живеещи на бул. \"Симеоновско шосе“, ул. \"Чавдар Мутафов“, ул. \"Тодор Чипев“, ул. \".Могилата“, ул. \"Йордан Стубел“, ул. \"Иван Пейчев“, ул. “Трифон Кунев“, ул. \"Асен Разцветников“ и бул. \"Симеоновско шосе“. Зона с повишена мътност на водата: ж.к. \"Дианабад“, кв. \"Витоша“ - района между бул. \"Симеоновско шосе“, ул. \"21-ви век“, ул. \"Христо Вакарелски“, ул. \"Никола Габровски“ и бул. \"Г. М. Димитров“. При продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на ул. \"Екатерина Пенчева“ и ъгъла с ул. \"Чавдар Мутафов“.\r\n                    \n                    \n                Във връзка с превключване на уличен водопровод на ул. \"Тодор Джебаров“, кв. \"Манастирски ливади“, се налага спиране на водоподаването от 10:00 до 19:00 часа на клиентите на \"Софийска вода\", живеещи в района на:\r\nул. \"Тодор Джебаров“ - от ул. \"Тодор Каблешков“ до ул. \"Григор Чешмеджиев“. При продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на ул. \"Тодор Джебаров“ пред бл. 42.\r\nПоради подмяна на уличен водопровод до бл. 216 жк. \"Фондови жилища“ се налага спиране на водоподаването от 09:30 до 19:30 часа на клиентите на \"Софийска вода\", живеещи в  бл. 210 и бл. 216. При продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на адрес: пред бл. 210.\n\r\nВъв връзка с подмяна на сградно водопроводно отклонение на ул. \"Петър Богдан“, кв. \"Подуене“, се налага спиране на водоподаването от 09:30 до 16:30 часа на клиентите на \"Софийска вода\", живеещи в на ул. \"Петър Богдан“ - от ул. \"Кобилино бранище“ до ул. \"Блага Димитрова“, ул. \"Бричебор“ - от ул. \"Велчо Атанасов“ до ул. \"Петър Богдан“. При продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на ул. \"Бричебор“ и ъгъла с ул. \"Петър Богдан“.\r\nВъв връзка с изграждане на уличен водопровод  на ул. \"Георги Велев“, с. Доброславци, се налага спиране на водоподаването от 09:00 до 21:00 часа на клиентите на \"Софийска вода\", живеещи на ул. \"Градинарска“, ул. \"Грамадите“, ул. \"Първанова чешма“, ул. \"Уршак“, ул. \"Валога“, ул. \"Житенски път“. При продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на адрес: ул. \"Бранище“ и ъгъла с ул. \"Доброславско шосе“.\r\nПоради монтаж на пожарен хидрант на ул. \"Гео Милев“, жк. \"Христо Смирненски“, се налага спиране на водоподаването от 10:00 до 18:30 часа на клиентите на \"Софийска вода\", живеещи на ул. \"Гео Милев“ - от ул. \"Слатинска река“ до ул. \"Слатинска“. При продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на ул. \"Гео Милев“ и ъгъла  с ул. \"Владово“.\r\nВъв връзка с подмяна на сградно водопроводно отклонение на ул. 714 кв., \"Княжево“, се налага спиране на водоподаването от 10:00 до 22:00 часа на клиентите на \"Софийска вода\", живеещи на ул. \"Синята скала“ - от бул. \"Цар Борис III“ до ул. \"Полско цвете“, ул. 714, ул. \"Христо Патрев“, ул. \"Акад. Михаил Арнаудов“ - от №23 до ул. \"Витошки извори“. При продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на ул. \"Синята скала“ и ъгъла с ул. 714.\r\nПоради подмяна на сградно водопроводно отклонение на ул. \"Татар махала“, с. Подгумер, се налага спиране на водоподаването от 09:30 до 14:00 часа на клиентите на \"Софийска вода\", живеещи на ул. \"Татар махала“, ул. \"Стубел“, ул. \"Китка“, ул. \"Брезите“. При продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на ул. \"Татар махала“ и ъгъла с ул. \"Стара планина“.\r\nЗаради подмяна на сградно водопроводно отклонение на ул. \"Кежова“, кв. \"Челопечене“, се налага спиране на водоподаването от 09:00 до 16:00 часа на клиентите на \"Софийска вода\", живеещи на ул. \"Кежова“. При продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на ул. \"Кежова“ и ъгъла с ул. \"Вачова“.", "date": "2019.02.19", "title": "Столични райони остават без вода утре"}
{"url": "https://www.dnes.bg/stranata/2019/02/19/nishteta-i-problemi-doveli-do-ubiistvoto-v-novi-iskyr.402487", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Експертизи ще изяснят клиничното състояние на 25-годишният мъж, задържан за четворното убийство на семейството си в Нови Искър. Той е нанесъл смъртоносни наранявания с брадва на родителите си, брат си и баба си.\r\nСпоред разследващите заподозряният Георги е в тежко психическо състояние. Криминалисти направиха 8-часов първоначален оглед нам мястото. Не е ясно кога е извършено престъплението, както и какви са мотивите за него. Сигнал е подаден вчера сутринта. След като бащата не се е появил на работа, колеги и полиция отиват да го търсят в дома му, отваря Георги, който казва, че семейството му е на погребение в Пловдив. Униформените и познатите на баща му се усъмняват и звънят отново на мобилния телефон, който чуват да звъни от къщата, влизат вътре и се натъкват на телата. Разследващите твърдят, че Георги е направил опит да прикрие следите от стореното, като е измил помещенията в къщата.\n\n\n                    \n                    \n                \r\nОт прокуратурата съобщиха, че няма данни арестуваният да е имал психично заболяване, въпреки че е бил на преглед при психиатър няколко пъти. Очаква се аутопсията на телата, за да е ясно кога е настъпила смъртта.\n\r\nПсихиатърът Веселин Герев коментира в студиото на \"България сутрин\", че семейството на 25-годишния Георги е трябвало да инициира настаняването му в заведение, където специалисти да се грижат за него.\n\r\nПо думите му туберкулозата и епилепсията, от които страда момчето, могат да доведат до много бързо развитие на психоза, до импулсивност, крайна агресия и нереални възприятия. Герев обаче е категоричен, че тези състояния се лекуват безплатно.\n\r\n\"Големият проблем е, че психологическата стигма, която надвисва над хората, които имат близки и роднини или самите те страдат от психични заболявания, е самото състояние да бъде дълго време крито. Имал съм клиенти, които очакват от само себе си нещата да се разминат\", посочи психиатърът.\n\r\nПо думите му такива проблеми се получават с наслагване с години, но семейството е това, което трябва да потърси помощ.\n\r\nГен. Димитър Шивиков, бивш командир на 61-ва Стрямска бригада, пък коментира пред , че се съгласява до определена степен, че проблемите са от семейството, но каза също, че ключът към подобна агресия е в липсата на финансови средства у семейството.\n\r\n\"Той е бил старшина, обикновено те имат доста умения в различни области на живота. За съжаление системата е такава, че военнослужещите, когато напускат редовете на въоръжените сили, той бива забравен\", категоричен беше ген. Шивиков.\n\r\nДвамата коментираха, че в днешно време семействата живеят все по-затворено и дори съседи въобще не се познават.", "date": "2019.02.19", "title": "Нищета и проблеми довели до убийството в Нови Искър "}
{"url": "https://www.dnes.bg/obshtestvo/2019/02/19/siderov-bitkata-za-evrodeputatstvoto-biznes.402492", "text": "Шефът на патриотите в парламента и лидер на \"Атака\" Волен Сидеров смята, че темата за преференциите е била истеризирана.\n\nСидеров дойде за заседанието на Коалиционния съвет, което премиерът Бойко Борисов свика заради проблемите с кворума в Народното събрание.\r\n\"За мен темата за преференциите не е много важна. Съжалявам, че беше истеризирана, от БСП най-вече\", каза той и посочи, че социалистите са използвали \"страшни кървави образи\" и заявили, че демокрацията е \"заклана\".\r\nСпоред него преференциите са част от техниката и е по-важно какви хора ще бъдат избрани в ЕП, предаде \"Фокус\".\r\n                    \n                    \n                \"За мен е важно какви пари са декларирали нашите евродепутати. Ако може да отделят поне част от тях за един фонд, който подготвям с юристи за болни деца и деца-таланти, защото научих, че някои от тях са спестили по 4,5 млн., други по 1,5 млн. Явно тази битка за евродепутатството се оказва един сериозен бизнес и аз ще се обърна с призив към всички, които ще се кандидатират за евродепутати през тази година, да декларират, че ще даряват по-голямата част от заплатите си. Това са над 20 хил. лева заплата\", коментира лидерът на \"Атака\".\r\nСидеров увери, че от страна на партията му няма и няма да има проблеми с кворума. \r\n\"От ГЕРБ трябва да си стегнат редиците, от наша страна няма да има проблем, когато трябва да има кворум, спираме всякакви пътувания и прочие. От страна на НФСБ и ВМРО надявам се също, защото вече всяка партия говори поотделно\", обясни той. \n\r\nНа въпрос заедно ли ще се явят \"Обединените патриоти\" на избори, Сидеров отговори, че партньорите му от НФСБ и ВМРО отбивали въпроса. За него това обаче не било най-важно, а правителството да изкара мандата си докрай. ", "date": "2019.02.19", "title": "Сидеров: Битката за евродепутатството - бизнес!"}
{"url": "https://www.dnes.bg/world/2019/02/19/ekstremist-vzrivi-bomba-v-kairo-zaginaha-dvama-policai.402486", "text": "Двама египетски полицаи загинаха в центъра на столицата Кайро при детонацията на взривно устройство, носено от преследван от тях екстремист, предаде Ройтерс, като се позова на изявление на министерството на вътрешните работи.\n\r\nТрима цивилни са били ранени. Сред тях е тайландски студент, който е пострадал леко.\n\r\nПолицаите преследвали вчера мъжа, докато издирвали извършителя на опит за атака срещу полицейски патрул в Кайро в петък. След като заловили заподозрения в древния Ислямски квартал близо джамията Ал Азхар, едно от взривните устройства у него се взривило. Мъжът, идентифициран като 37-годишния Ал Хасан Абдула, загинал, заедно с двама полицаи.\n\r\nПри опита за атака в петък пострадаха леко петима души - двама полицаи и трима цивилни. Тогава самоделно взривно устройство експлодира, докато беше обезвреждано.\n                    \n                    \n                \r\nЕгипетските сили за сигурност провеждат през последната година кампания срещу ислямистите, фокусирана на Синайския полуостров в най-североизточната част на страната, отбелязва Ройтерс, цитирана от БТА. В събота египетската армия съобщи, че 15 войници и 7 джихадисти са били убити при сблъсък в Северен Синай.\n\r\nАтаките в Кайро са сравнително редки. Трима виетнамски туристи и египетският им гид обаче загинаха при експлозия на заложена край пътя бомба в Гиза, непосредствено до столицата, през декември, отбелязва още Ройтерс.", "date": "2019.02.19", "title": "Екстремист взриви бомба в Кайро, загинаха двама полицаи "}
{"url": "https://www.dnes.bg/politika/2019/02/19/popravkite-v-ik-glupost-imashe-nujda-no-ne-v-tozi-im-vid.402488", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Напълно без изненада вчера премиерът нареди \"ремонт\" на новите изборни правила. Вчера Бойко Борисов събра Изпълнителната комисия на ГЕРБ и спорните правила бяха преработени. \n\r\nТова може да успокои партньорите от ВМРО, но няма да върне БСП в парламента, докато не бъде въведено машинното гласуване още на изборите за Европейски парламент в края на месец май.\n\r\n\"Поправките в Изборния кодекс бяха глупост. От такива имаше нужда, но не в този им вид. Трябваше да бъде взето решение какво ще се прави с ЦИК, тъй като да се сменя тя преди изборите е нелепо\", отбеляза в студиото на \"България сутрин\" политическият анализатор проф. Михаил Константинов.\n\n\n\n\n                    \n                    \n                \r\nПо думите му е можело просто да бъде направена поправка в закона.  \n\r\n\"Машинното гласуване също е глупост. Никъде в Европа няма такова. Белгия е единствената държава, в която има подобие на такова\", отсече още Константинов.\n\r\nПред  той допълни още, че почти никъде няма и интернет гласуване. Събитията, настъпили през последните три години, сринали електронното гласуване в двете му форми - машинно и дистанционно.\n\r\nВчера парламентарната група на ГЕРБ внесе в деловодството на Народното събрание изменение на Изборния кодекс, с който се възстановяват преференциите в бюлетините.\n\r\nСпоред премиера Борисов от БСП съумяват с една лъжа, че преференцията отпада, да манипулират общественото мнение. Според министър-председателя тази Централна избирателна комисия и изборен закон били на БСП и било \"нахално\" сега да изопачават нещата. \n\r\nОпозицията от своя страна няма да се върне в парламента, защото не били изпълнени всички условия, които са поставили на управляващите. Те настояват за въвеждане на машинно гласуване във всички секции в страната. От левицата вече са изпратили сигнал до Венецианската комисия за направените промени в изборното законодателство у нас. По същата тема организират и среща с европейските посланици следващата седмица.", "date": "2019.02.19", "title": "Поправките в ИК – глупост! Имаше нужда, но не в този им вид!"}
{"url": "https://www.dnes.bg/technology/2019/02/19/postijenie-1-mln-leva-investiciia-v-bylgarskiia-startyp.402489", "text": "Българската финтех компания Payhawk.io привлече 1 млн. лева инвестиция. Това обяви за първи път нейният съосновател Христо Борисов в интервю за технологичното предаване UpDate по Bloomberg TV Bulgaria.\n\r\nОрганизацията, която помага на малки развиващи се бизнеси в управлението на разходите им, е подкрепена от Eleven Ventures, както и от 8 експерти, доказали се в индустрията. Сред тях се нареждат Пери Блачър, който е финтех съветник на Google и старши съветник на Barclays UK, Марк Рансфорд, инвеститор и съветник на бързоразвиващи се финтех компании, съоснователите на Телерик Академия и Campus X Васил Терзиев и Светозар Георгиев, съоснователите на Management Financial Group Неделчо Спасов и Станимир Василев, както и Фарис Суарис и Павел Илиев, генерални директори на софтуерни компании.\n                    \n                    \n                \r\nПлановете на Payhawk.io са набраните средства да бъдат ползвани за удвояване на екипа, който в момента се състои от седем души, както и за привличането на кадри в офиса на фирмата във Великобритания. Там вече е започнало търсенето на експерти по продажбите, разкриха от компанията.\n\r\nНовата инвестиция се случва на фона на други добри новини за стартъпа. На 29 януари тази година компанията получи признание за една от най-иновативните финтех компании в Европа по време на Paris Fintech Forum. Payhawk.io спечели стартъп събитие, организирано от Wirecard и Visa, след като се състезава срещу 50 компании от 18 европейски държави.\n\r\nОснователи на Payhawk.io са двама българи - Христо Борисов и Бойко Караджов, бивши служители на Телерик. Те я създават през лятото на 2018 г., като с нея си поставят задача да помагат на малките бизнеси да работят по-ефективно.\n\r\n\"Целевата ни група  са малки и средни компании  в Европа\", коментира Христо  Борисов, съосновател и главен  изпълнителен директор на Payhawk.io, в UpDate. \n\r\n\"Ползвайки Payhawk.io, компаниите могат да управляват своите разходи много по-разумно. Проблемът, който решаваме, е да помагаме на фирмите да си изкарват фирмени карти чрез нашия продукт, без да се налага да посещават банка. В реално време, когато се направят разходи с наша карта, ние директно уведомяваме картодържателя за тях\".\n\r\nЦелият материал с Христо Борисов може да видите тази неделя от 19:30 ч. в предаването  по .", "date": "2019.02.19", "title": "Постижение: 1 млн. лева инвестиция в българския стартъп"}
{"url": "https://www.dnes.bg/stranata/2019/02/19/proekt-za-444-796-305-lv-vdyhnovi-stroiteli-koi-shte-stroi-struma.402471", "text": "Най-големите български строителни компании и фирми от Италия и Турция са сред желаещите да строят магистрала \"Струма\" през Кресненското дефиле, пише \".\r\nОфертите бяха отворени в петък, а търгът привлече рекорден интерес - вероятно и поради факта, че е един от най-скъпите пътни проекти у нас. Индикативната стойнст на обществената поръчка е 444 796 305 лв. без ДДС. Който спечели, ще има 1556 дни да проектира и построи участъка с дължина от 13 км.\r\nУчастници се оказаха 27 фирми в консорциуми. Единствената самостоятелна оферта е на \"ГБС Инфраструктурно строителство\".\n\n\n\r\n                    \n                    \n                Другите големи български фирми са в обединения \"Джи Пи Груп\", която преди дни поиска договор за строежа на тунел \"Железница\" пак на \"Струма\", играе с още няколко родни компании.\r\nБългарски е консорциумът, воден от \"Хидрострой\", която в момента изгражда отсечка от магистрала \"Хемус\". Български обединения са и тези, в които са \"Трейс груп\", \"ПСТ Груп\", Грома холд\". Сред кандидатите за магистрала са и турските \"Дуйго\" и \"Доуш\" в отделни консорциуми. \"Дуйго\" спечели поръчка за част от жп линията Елин Пелин-Костенец - най-сложния и скъп участък от Елин Пелин до Вакарел. Офертата бе за 498.9 млн. лв. без ДДС.\r\nТурската фирма в консорциум изгражда и най-голямо летище в света - \"Ататюрк\" в Истанбул. \"Дуйго\" бе и кандидат за тунел \"Железница\", но не бе класирана. Компанията има 400 машини и е с персонал от над 2 хиляди души.\r\n\"Доуш\" бе в консорциум като един от строителите на втория лъч на софийското метро и изгради участък за 329 млн. лв. \"Доуш\" направи и тунел, свързващ всички метростанции на третия лъч, който се изгражда в момента. Турската компания направи още и участъка от магистрала \"Тракия\" между Карнобат и Бургас.\r\nИталианската \"Тодини\", която е сред кандидатите, също е позната в България. Тя участва последно за тунел \"Железница\", но също не бе класирана, а преди това се включи в търга за една от другите отсечки на \"Струма\". Компанията е основана след Втората световна война. Първият договор в чужбина е в Алжир и в Източните Балкани.\r\nСловашката \"Вахостав-СК\" е един от по-новите играчи на пътни проекти у нас. Компанията акцентира въхру изграждане на пътища, мостове и тунели и железопътни коридори. Фирмата е една от трите най-големи строителни компании в Словакия. Тя е и един от шестимата кандидати за строителство на лот 2 от пътя Мездра-Ботевград.\r\nАПИ отваря офертите и за втория лот от участъка между Кресна и Крупни. Той е с дължина от 10.4 км, включен е и обходният път на Кресна, който е 5.5 км. При обхода на града ще бъде изградена и площадка за отдих с електричество, вода и канализация. От нея ще има и връзка с Кресна.\r\nВ отсечката ще бъдат построени 4 тунела с обща дължина от около 2 км. Те ще са с инсталации и системи за пожароизвестяване, вентилация, електроснабдяване, осветление, управление на движението и други. Ще има и 11 виадукта с приблизителна дължина 5 км, както и 9 надлези и подлези. Чрез пътен възел \"Кресна\" ще се осигурява достъпът в посока Кулата и София. Индикативната стойност на обществената поръчка за лот 3.2.2 е 430 525 209 лв. без ДДС. Срокът за изпълнение е 1556 дни и включва времето за проектиране и строителство. Парите идват от ЕС и националния бюджет.", "date": "2019.02.19", "title": "Проект за 444 796 305 лв. вдъхнови строители. Кой ще строи \"Струма\"?"}
{"url": "https://www.dnes.bg/eu/2019/02/19/sreshtu-nagrada-shveicariia-tyrsi-hakeri-za-probiv-v-onlain-sistemata-i-za-glasuvane.402454", "text": "Швейцарските власти шумно изтъкват факта, че повече от 2000 хакери от целия свят са приели поканата да се опитат да открият пробойни в новаторската система на Швейцария за гласуване по интернет - и потенциално да спечелят десетки хиляди франка (долари), ако успеят.\r\nФедералното канцлерство и швейцарските региони, известни като кантони, изразиха удовлетворение от широкия отклик, само седмица след започването на регистрацията за IT експерти, които да помогнат за кракването на планиран ъпдейт на 15-годишната швейцарска система за електронно гласуване. Сред държавите в Европа само Естония има подобна онлайн система за гласуване, каза швейцарски представител. Към петък сутринта се бяха регистрирали над 2000 души.\r\n                    \n                    \n                Усилието е свързано с остаряването на швейцарските системи за електронно или онлайн гласуване: след повече от 200 изпитания и въвеждането на електронното гласуване в 14 от 26-те кантона в Швейцария, властите сега смятат, че са разработили \"изцяло проверими системи\", които се надяват да въведат за пръв път тази година.\r\nНо най-напред те трябва да бъдат тествани: така се стига до призива към хакерите да дадат най-доброто от себе си. В предизвикателството има правила, а операторът \"Суис пост\" търси основно такива експерти, които да помогнат за намиране на непознати слаби места, така че системата да бъде подсилена.\r\nПрибягването до компютърни факири в Швейцария и другаде представлява необичайно откровен и прозрачен подход за предотвратяване на незаконно, престъпно хакване, което хвърли в смут властите в някои държави и което беше вероятно дело на подкрепяни от държавата нарушители, атакуващи западните демокрации. Швейцарците искат да излязат на първа линия в битката срещу система, която би могла, един ден, да бъде възприета изцяло или приложена в други демокрации.\r\nСпоред договорката с швейцарския системен оператор за електронно гласуване \"Суис пост\", четириседмичният тест - известен като тест за публично проникване - започва на 24 февруари. Хакери и IT специалисти могат да спечелят от 100 франка до 50 000 франка, в зависимост от типа пролуки в системата, които открият, ако техните констатации от \"преднамерените атаки\" бъдат сметнати за ценни от външен организатор на теста. Ще бъдат изплатени общо 150 000 франка.\r\n\"Суис пост\" вярва, че единствено прозрачно решение за електронното гласуване може да бъде успешно в дългосрочен план\", се казваше в поканата за участие в предизвикателството на сайта onlinevote-pit.ch. \"Като се отваря към тест за проникване, Суис пост излага системата си на интелигентността и уменията на усъвършенствани хакери, за да определи дали, кога и как неговата система за електронно гласуване може да бъде компрометирана\".\r\nВ Швейцария гледат сериозно на демокрацията - дотолкова, че гласоподавателите са призовавани да пускат бюлетини четири пъти годишно, за да гласуват по голям брой въпроси. Сред темите, които наскоро бяха подложени на референдуми, бяха инициативи за справяне с прекомерното градско застрояване, за компенсации за фермерите, които запазват рогата на добитъка в стадата си и за гарантирането на основен доход от до няколко хиляди франка месечно, макар че те всичките се провалиха.\r\nРаботата е там, че последната дума имат гласоподавателите, а федералното правителство често се ограничава до консултативна роля за обществеността.\r\nРене Ленцин, говорител на федералното канцлерство, каза, че системата за електронно гласуване е по-сложна от системата за електронно банкиране, където операторите редовно си взаимодействат с познати клиенти. При системата за електронно гласуване трябва да се разграничава идентичността на избирателите, която трябва да е известна, за да се предотвратят грешки при преброяването или измами, от начина им на гласуване, който трябва да остане анонимен.\r\nЛенцин каза, че канцлерството и кантоните се радват на големия и продължаващ да нараства брой на желаещите да участват в предизвикателството, обявено на 7 февруари. (БТА)", "date": "2019.02.19", "title": "Срещу награда: Швейцария търси хакери за пробив в онлайн системата й за гласуване"}
{"url": "https://www.dnes.bg/stranata/2019/02/19/tyrsiat-hora-bili-v-kontakt-s-bolni-ot-morbili-zarazeni-i-v-sofiia.402473", "text": "Лекари издирват хора, които са били в контакт с болни от морбили. Също така продължава и наблюдението на други, които също са били контактни със заразените, предава Нова тв. Случаите на заразени вече достигнаха 27, след като вчера стана ясно, че още 5 деца и 19-годишната майка на едно от тях са приети за лечение в болница.\n\n\n\r\nЗасега се смята, че основният източник на заразяване е детското отделение на болницата в Разлог, където няколко пациенти са били в пряк контакт с болно дете. Част от последните случаи обаче са от района на София. Няма данни заразените да са били ваксинирани.", "date": "2019.02.19", "title": "Търсят хора, били в контакт с болни от морбили. Заразени и в София"}
{"url": "https://www.dnes.bg/snimka-na-denia/2019/02/19/i-dnes-slynchevo-a-temperaturite-proletni-do-16-gradusa.402470", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nДнес ще е предимно слънчево, на места, главно в Северна България и по Черноморието с временни увеличения на облачността.\r\nВ сутрешните часове на места там и видимостта ще е намалена. В източните райони ще духа слаб вятър от югоизток. Минималните температури ще са между минус 3 и 2 градуса; максималните - предимно между 11 и 16 градуса, малко по-ниски по Черноморието, предаде БТА.\r\nПо Черноморието ще е предимно слънчево с временни увеличения на облачността. Ще духа слаб до умерен вятър от югоизток. Максималните температури ще са 9-10 градуса. Температурата на морската вода е 6-7 градуса. Вълнението на морето ще е 1-2 бала.\r\n                \n                Над планините ще е предимно слънчево. Вятърът ще придобие източна компонента и ще е слаб до умерен. Максималната температура на височина 1200 метра ще е около 7, на 2000 метра - около 1 градуса.\r\nВ средата на седмицата вятърът отново ще се ориентира от запад-северозапад и ще се усили до умерен. В сряда преди обяд ще има временни увеличения на облачността.\r\nПреобладаващите минимални температури ще са между минус 1 и 4 градуса, максималните - между 12 и 17 градуса. В четвъртък облачността ще се увеличава и вплътнява, минималните температури ще са малко по-високи, дневните слабо ще се понижат.", "date": "2019.02.19", "title": "И днес слънчево, а температурите - пролетни до 16 градуса"}
{"url": "https://www.dnes.bg/usa/2019/02/19/trymp-za-venecuela-mir-no-vsichki-opcii-sa-na-masata.402475", "text": "Съединените щати се стремят към мирен преход във Венецуела, но всички опции остават на масата, заяви американският президент Доналд Тръмп, цитиран от Ройтерс.\r\nВ реч, която произнесе в Маями, в южния щат Флорида, пред аплодиращо го множество, състоящо се предимно от венецуелски и кубински имигранти, Тръмп призова висшите венецуелски военни да приемат амнистията, предложена им от признатия от САЩ за временен президент председател на парламента Хуан Гуайдо. В противен случай ще загубите всичко, като рискувате вашето бъдеще и живота си, предупреди ги той в Международния университет на Флорида на фона на големи знамена на Съединените щати и Венецуела.\r\nТръмп подчерта, че ако венецуелските военни продължат да подкрепят Мадуро, \"няма да намерят сигурно убежище, лесен изход или път за измъкване\". \"Ще загубите всичко\", предупреди той, цитиран от БТА.\n\n\n\r\n                    \n                    \n                Тръмп призова още венецуелската армия да не блокира изпращането на хуманитарна помощ в страната, както и да не вреди на признатия от САЩ за временен президент на страната председател на парламента Хуан Гуайдо и други опозиционни лидери.\r\nПо-рано този месец представител на Белия дом каза пред Ройтерс, че Съединените щати комуникират директно с венецуелски военни и ги призовават да изоставят Мадуро. Сътрудници на Тръмп прогнозираха открито нови дезертьорства в редиците на венецуелските въоръжени сили.\r\nДосега обаче малко венецуелски офицери се обърнаха срещу Мадуро, отбелязва Ройтерс. Източник във Вашингтон, близък до венецуелската опозиция, изрази съмнение, че администрацията на Тръмп е направила достатъчно, за да насърчи по-масов бунт в редиците на венецуелската армия.\r\nИма подозрения, че много офицери във Венецуела извличат облаги от корупция и наркотрафик.\r\nПрезидентът на САЩ използва речта си, за да осъди категорично социализма, който според него умира в цялото Западно полукълбо. Тръмп нарече Мадуро \"марионетка\" на комунистическа Куба.\r\nЕнтусиазираната аудитория на събитието, което премина в стила на предизборна кампания, включваше много кубински и венецуелски имигранти.\r\nТръмп иска да увеличи подкрепата си сред гласоподавателите във Флорида от латиноамерикански произход, насочил поглед към кампанията си за преизбиране. Очаква се на президентските избори през 2020 г. южният щат отново да има ключова роля, отбелязва Ройтерс.\r\nСоциализмът във Венецуела умира, а \"свободата и демокрацията се възраждат\", каза Тръмп, цитиран от ТАСС.\r\n\"Ние сме тук, за да обявим, че настъпва нов ден в Латинска Америка. . . Във Венецуела и в цялото Западно (полукълбо) умира социализмът и се възраждат свободата, благоденствието и демокрацията\", прокламира Тръмп. Той добави, че \"венецуелският народ иска свобода и демокрация и Съединените щати са на негова страна\".\r\nСАЩ \"се молят за това народът на Венецуела да се освободи възможно най-бързо\", каза преди своя съпруг първата дама Мелания Тръмп, цитирана от ТАСС. Тя увери, че венецуелците са на прага да си върнат свободата.\r\nГуайдо също се обърна към аудиторията в предварително записано видеообръщение, предаде Асошиейтед прес.\r\nТой благодари на президента на САЩ и на щата Флорида за подкрепата. \"Днес има дебат между демокрацията и диктатурата - между живота и смъртта. Днес тази борба е екзистенциална\", каза Гуайдо на испански език.\r\nМалко след като произнесе речта си, Тръмп написа в Туитър: \"Призовавам всеки член на режима на Мадуро: Сложете край на този кошмар на бедност, глад и смърт! ДАЙТЕ СВОБОДА НА ВАШИЯ НАРОД! Дайте свобода на вашата страна! Сега е време всички венецуелски патриоти да действат заедно, като единен народ. Нищо не може да е по-добро за бъдещето на Венецуела!\"", "date": "2019.02.19", "title": "Тръмп за Венецуела: Мир, но всички опции са на масата!"}
{"url": "https://www.dnes.bg/stranata/2019/02/19/prostrelian-rozov-pelikan-i-drugi-ptici-razperiha-krile-krai-burgas.402468", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Прострелян розов пеликан и 40 други птици бяха пуснати в езерото Вая край Бургас след като бяха излекувани в Спасителния център за диви животни в Стара Загора, предаде Bulgaria ON AIR.\r\nПтиците са жертви на незаконен лов. Животните са били жестоко вързани с вериги в езерото, за да служат за примамка за лов.\r\nРозовият пеликан все още е млад и затова оперението му е кафяво, но след пет години крилата му ще станат розови, обясниха от Спасителния център.\r\n ", "date": "2019.02.19", "title": "Прострелян розов пеликан и други птици разпериха криле край Бургас"}
{"url": "https://www.dnes.bg/stranata/2019/02/19/vseki-peti-s-telk-s-namalena-pensiia.402476", "text": "7 337 от общо 38 887 или всеки пети преосвидетелстван през системата ТЕЛК е с намалени показатели на работоспособност или степен на увреждане, предаде \"Монитор\". Поради тази причина вече имат по-нисък размер на пенсията, както и нацелевите помощи.Това се случва след прилагането на изменената Наредба за медицинска експертиза в периода от 3.08.2018 - 18.12.2018 г., сочат данни на Национално представителните организации на и за хора с увреждания.\n\n\n\n\r\nДанните от анализа показват, че за шест месеца през комисия минават 35 368 лица над 16 г. От тях с намалената степен на увреждане или работоспособност са общо 6 777 или 19,2%.  На 1 690 от тях пък процентът е намален до 50, с което са обявени за трудоспособни и са загубили изцяло правата си.\n                    \n                    \n                \r\nПри лицата на под 16 г. ощетените от новата наредба са 560 или 16% от всички 3 519, явили се на комисия от август до декември. В същото време промените в наредбата са повишили степента на 5 805 лица.\n\r\nОт тях 5 140 лица над 16 г. са преминали в по-горна група, докато при децата те са 665. Без промяна в степента на увреждане или намалена работоспособност при преосвидетелстван са над 65% и в двете възрастови групи. За лицата над 16г. това са 23 451 души, а при хлапетата 2 294.\r\nОт Съюза на военноинвалидите посочиха също посочиха, че има проблем с наредбата и обясниха, че от 94 души, 20 намаляват процента си.\n\r\nПредседателят на управителния съвет на Съюза на слепите Васил Долапчиев коментира, че данните дават основание за тревога.\"Новата методика няма да удари прословутите менте ТЕЛК-ове, защото онзи, решил да тръгне по тази пътека - дали човек, решил да плати или лекар, решил да вземе сумата, те са решили проблема генерално с безсрочен ТЕЛК\", заяви той. Според него потърпевши ще бъдат хората, които се нуждаят от подкрепа и са с реални увреждания.\n\r\nНационално представителните организации предлагат два варианта за решаване на проблемите. Според първия при няколко увреждания довели до 50% и над 50% независимо дали са за заболявания от общ характер или с причинна връзка се взема процента на водещото заболяване и към него се добавя 20% от сбора на процентите на всички останали увреждания. Така ако един пациент има три заболявания и най-тежкото увреждане е 60%, а останалите две по 50%, то в експертното решение на ТЕЛК трябва да бъдат вписани 80% (60% от най-тежкото и 20 от другите 2). Долапчиев обясни, че то има известна степен подкрепата на министър Кирил Ананиев.\r\nВторият вариант се отнася до заболяванията с причинна-следствена връзка. Тогава се взема тежкото увреждане, а процентите на последващите се събират и умножават по 10%. Така ако водещото е 60%, а другите две съответно по 30% и 40%, то общият в експертизата ще са записани 67% (60 % от основното+7% другите).", "date": "2019.02.19", "title": "Всеки пети с ТЕЛК - с намалена пенсия"}
{"url": "https://www.dnes.bg/usa/2019/02/19/jena-i-tri-deca-zastreliani-v-sasht-no-strelec-na-svoboda-niama.402478", "text": "Четирима души, сред които три деца, бяха открити застреляни в САЩ, предаде Асошиейтед прес, като се позова на местните власти.\r\nНеназован човек се натъкнал на труповете в имот близо до Сидър Спрингс, в западната част на северния щат Мичиган, и се обадил на телефон 911, съобщи шерифът на окръг Кент Мишел Ладжой-Йънг.\r\nЧетвъртото тяло е на жена, предаде БТА. Властите не смятат, че има активен стрелец на свобода, допълни Ладжой-Йънг, без да даде подробности.", "date": "2019.02.19", "title": "Жена и три деца застреляни в САЩ, но стрелец на свобода няма"}
{"url": "https://www.dnes.bg/sofia/2019/02/19/sledvashta-stanciia-g-m-dimitrov-a-tam-zakani-ritnici-i-blag-policai.402491", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nГрупа младежи си налетяха в столичното метро пред очите на чакащи на метростанцията \"Г.М. Димитров\", видя репортер на Dnes.bg. Не стана ясно скандалът откъде започва и неговата причина, но явно младоците хич не се притесняваха, че станцията е опасана с камери. \r\nДемонстрирайки някаква смесица от бойни умения и футболни ритници, придружени с реплики като \"Айде излез навън бе, смешник\", младежите се опитваха да решат спора помежду си.\r\nВ един момент към тях се приближи полицай, но появата му само провокира яростта на биещите се. Присъстващи от другата страна на линията пък недоумяваха защо униформеният не вземе по-крути мерки и не спре биткаджиите. От друга страна пък самата станция е опасна и при разрастване на боя някой от участниците можеше да се окаже върху линията.\r\nВ крайна сметка след няколко удара, закани на висок глас и молещ се полицай - не се стигна до по-неприятен инцидент.", "date": "2019.02.19", "title": "Следваща станция \"Г.М. Димитров\". А там - закани, ритници и благ полицай"}
{"url": "https://www.dnes.bg/balkani/2019/02/19/bylgarin-izchezna-misteriozno-na-ostrov-santorini.402493", "text": "Българин изчезна мистериозно на остров Санторини в Гърция. Йордан е в неизвестност от 15 февруари, съобщават неговите близки.\r\nМомчето работи като сервитьор на гръцкия остров и пребивава с близките си там. \r\nНа 15 февруари се качил в колата на брат си марка „Фолксваген“ с българска регистрация като казал, че отива да се види с близки приятели на острова.\r\nОттогава момчето е в неизвестност, колата също, съобщи „Труд“.\r\nОт гръцката полиция апелират към всички граждани, които са го виждали, да информират в участък на МВР.\r\n ", "date": "2019.02.19", "title": "Българин изчезна мистериозно на остров Санторини"}
{"url": "https://www.dnes.bg/obshtestvo/2019/02/19/bylgarinyt-politikata-na-es-stabilizira-sveta-tazi-na-sasht-ne.402505", "text": "\n\r\nБългаринът е убеден, че външната политика на ЕС стабилизира света, тази на САЩ – не. Това сочат данните от проучване на \"Галъп интернешънъл\", проведено в 57 страни по целия свят.\r\nСпоред по-голямата част от участвалите в изследването, международните политики на двете суперсили - САЩ и Русия, дестабилизират света.\n\r\nСпоред данните, почти еднакъв дял – съответно 56% и 52% от общо 52 494 интервюирани граждани по целия свят, имат негативно мнение по отношение на ролята на двете военни суперсили. Политиката на САЩ все пак има с 4% повече негативно отношение сред анкетираните.\n\r\nКато цяло само един от четирима вярва, че външната политика на двете суперсили има стабилизиращo въздействие върху международните отношения.\n                    \n                    \n                \r\nДалеч по-малко са хората, които считат, че външната политика на ЕС и на Китай дестабилизира света – 31% от анкетираните считат това за ЕС и 42% - за Китай.\n\r\nДанните от проучването сочат още, че около 2/3 от руснаците са убедени, че външната политика на тяхната държава има стабилизиращ ефект. Процентът сред американските граждани по отношение на външната политика на САЩ обаче е значително по-нисък - това отразява дълбоките вътрешни разделения в общество им.\n\r\nПогледнато в глобален мащаб, Европейският съюз се възприема като най-стабилизиращата сила в света и има положителни нетни стойности във всички изследвани региони, с изключение на Русия и Западна Азия.\n\r\nДанните от България показват сериозно одобрение от нашите съграждани за международната политика на Европейския съюз. Цели 60% от българите смятат, че тя е стабилизираща, а 16% са на обратната позиция. \n\r\nПротивоположно, с най-ниска нетна стойност (-36), е отношението на българите към външната политика на САЩ. Цели 56% от сънародниците ни смятат външната политика на Щатите за дестабилизираща, а едва 24% от анкетираните я одобряват. По отношение на руската външна политика, 43% от българските граждани са отговорили положително срещу 27% отрицателно.\n\r\nВъпреки, че външната политика на Китай получава също положителна нетна стойност (+4), твърде големият процент (52%) отговорили „Не знам“ сочи по-скоро липса на знание по темата за ролята на най-многолюдната държава в света. \n\r\n\"Жалко е, че единствената определена като положителна глобална сила, ЕС, е в дълбока вътрешна криза\". Глобалната картина отново наподобява тази по време на Студената война, но всъщност е съвсем различна, защото глобалният ред, установен след Втората световна война, се разпада пред очите ни с всеки изминал ден\", коментира Кънчо Стойчев, президент на световната асоциация \"Галъп интернешънъл\".\n\r\n\"В миналото напрежението между суперсилите всъщност не беше дестабилизиращо - заради договорените правила. Обратно, основната характеристика на настоящата международна обстановка, най-просто може да се определи с две думи: без правила\", допълни още експертът.\n\r\nПо думите му има нужда от спешен диалог между САЩ, Русия, Китай и ЕС за нови международни правила. \n\r\n\"Исторически погледнато, всеки нов световен ред винаги се е налагал със сила и кръв. Не можем да си го позволим отново, защото следващият път ще бъде последен за всички\", завършва своя коментар Кънчо Стойчев.", "date": "2019.02.19", "title": "Българинът: Политиката на ЕС стабилизира света, тази на САЩ – не!"}
{"url": "https://www.dnes.bg/zvezdi/2019/02/19/djidji-hadid-striaskala-gimnazistite-sys-sportniia-si-hys.402503", "text": "Джиджи Хадид не е била толкова популярна в гимназията и дори там е успяла да изплаши момчетата. Моделката е била капитан на училищния отбор по волейбол и е искала да гради кариера в този спорт. Но призна, че момчетата в гимназията се плашели от нея, когато видели състезателната ѝ страна.\r\n\"Бях доста добра, сигурно щяхте да се изплашите от мен, ако ме видите на игрището. Момчетата казваха: \"Нека отидем да видим как играе Джиджи\". Към края на играта, те казваха: \"Тя е плашеща, вече не мисля, че е сладка\", коментира тя в предаването \"The Tonight Show Starring Jimmy Fallon\".\r\n \r\nХадид заяви, че ѝ е било трудно да остане спокойна, докато играе волейбол и се състезава.\r\n \r\n", "date": "2019.02.19", "title": "Джиджи Хадид стряскала гимназистите със спортния си хъс"}
{"url": "https://www.dnes.bg/notifikacii/2019/02/19/rusiia-gubi-6-3-mlrd-dolara-godishno-ot-tyrgovski-ogranicheniia.402498", "text": "Eксперти оценяват на 6,3 милиарда долара годишно щетите от всичките 159 търговски ограничения срещу руски стоки в 62 страни, информират руските издания РБК и \"Ведомости\", позовавайки се на документи на министерството на икономическото развитие. Най-много ограничения срещу руски стоки е въвел Европейският съюз (25), следван от Украйна (22), Индия (16), Беларус (13), Турция (12) и Съединените щати (9). По оценка на нанесените щети на първо място отново е ЕС (2,4 милиарда долара), на второ са САЩ (1,1 милиарда долара), следвани от Украйна (775 милиона долара), Турция (713 милиона долара), Индия (377 милиона долара), Иран (320 милиона долара) и Китай (174 милиона долара). РБК отбелязва, че въпреки въведените от Беларус относително голямо количество ограничителни мерки, предполагаемите щети от тях се оценяват само на 42 милиона долара. Най-големи загуби е понесла металургията (близо 4 милиарда долара), следвана от селскостопанската промишленост (1,1 милиарда долара) и химическата промишленост (640 милиона долара). За Русия общият ефект от ограничителните мерки е по-малък, отколкото би могло да се очаква, смята икономистът Владимир Тихомиров, цитиран от в. \"Ведомости\". По думите му, основните стоки от руския износ - петрол, газ, отбранителна промишленост, дървесина - по принцип не попадат под такива мерки. (БТА) ", "date": "2019.02.19", "title": "Русия губи 6.3 млрд. долара годишно от търговски ограничения"}
{"url": "https://www.dnes.bg/politika/2019/02/19/izticha-li-vremeto-za-shiroko-diasno-obedinenie.402496", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Около три месеца преди изборите за нов Европейски парламент, от Движение \"България на гражданите\" все още подкрепят широкото дясно обединение у нас, което да се яви съвместно на вота, което пък би им дало възможност за поне един избран евродепутат. Десните партии вече се обединиха, но в протест срещу поправките в изборните правила, по-специално срещу промяната на прага за преференциален вот.\n\r\nВ студиото на \"България сутрин\" председателят на Движение \"България на гражданите\" Димитър Делчев каза, че е доволен от обединението поне за протест, но по думите му от горчивия опит се знае, че за да има и политическо обединение трябва да има равнопоставеност между десните.\n                    \n                    \n                \r\n\"Времето за обединение изтича фатално, затова съм доста песимистично настроен колко бързо ще успеем да се организираме да се явим заедно на тези избори, а трябва да се изчистят много важни въпроси\", заяви Делчев.\n\r\nПред  той посочи още, че за избирателите ще е много по-важно да има дългосрочно обединение на десните политически сили.\n\r\n\"Въпросът не е да се борят срещу ГЕРБ, тук въпросът е да запазят поне малкото демократични елементи в изборите. Ние считаме, че наистина се прави опит да се направи убийство на демократичния елемент в изборите\", категоричен беше председателят на \"България на гражданите\".\n\r\nДимитър Делчев е категоричен, че трябва да има обединение в дясно, защото опитът показа, че ако са разделени нямат добър резултат.\r\n ", "date": "2019.02.19", "title": "Изтича ли времето за широко дясно обединение?"}
{"url": "https://www.dnes.bg/obshtestvo/2019/02/19/sled-syveta-koaliciiata-stabilna-prodyljavame-napred.402511", "text": "Управленската програма ще се изпълнява, коалицията е стабилна.\r\nТова обявиха лидерът на ПГ на ГЕРБ Цветан Цветанов и съпредседателят на \"Обединени патриоти\" Красимир Каракачанов след Коалиционен съвет при премиера Бойко Борисов.\n\nСъветът продължи точно час, предаде .\n\r\n\"Не зная дали БСП ще участва въобще в парламентарните избори\", каза Цветанов по повод бойкота на социалистите.\r\n\"Аз съм провел разговор и с ДПС, и с БСП\", подчерта той.\r\nПо думите на Цветанов това е част от политическата култура. \"Ще продължа да водя разговори и с ДПС, и с БСП\", допълни той.\r\n                    \n                    \n                \"Обсъдихме това да не разчитаме на БСП, които играят на варианта \"иди ми, дойди ми\" и смятат, че през парламентаризма може да си правят предизборната кампания за евроизборите или за предстоящите местни избори\", коментира пък Каракачанов.\n\r\nГЕРБ и Патриотите обсъдили да съгласуват законодателните си програми и да стегнат дисциплината в парламента.\n\r\n\"Решихме да действаме така, че да докажем, че парламентаризмът няма алтернатива, че да отсъстваш от парламента не е решение, дори когато си опозиция\", коментира лидерът на \"Атака\" Волен Сидеров.\n\r\nСпоред него работата в парламента може да тече по-стегнато и делово в отсъствието на БСП.\r\n \r\n \r\n\r\n ", "date": "2019.02.19", "title": "След Съвета: Коалицията стабилна, продължаваме напред!"}
{"url": "https://www.dnes.bg/stranata/2019/02/19/pensionerka-dari-vsichkite-si-pari-za-pametnik-na-levski.402515", "text": "Пенсионерка дари спестяванията си за паметник на Апостола в Мездра и църква, свързана с историята на революционните комитети, която тъне в разруха, предаде bTV.\n\n\r\nНа пет километра от Мездра, в село Долна Кремена, са останките на уникална каменна средновековна църква.Тук през 1872 г. Васил Левски е основал един от тайните си революционни комитети.\n\r\nНехайството на потомци и институции личи отвсякъде – и от разцепената на две фасада, и от рухналия покрив, през който се показват дървета, и от избелелите образи по стените.\n\r\nОцелял през робство и войни, храмът е на път да изчезне в мирно време, поругаван и от търсачи на съкровища. Следите от иманярите личат от многобройните изкопи около храма, в търсене на съкровища са разрушили и зида зад храмовата икона на фасадата.\n                    \n                    \n                \r\nПенсионерка превърна мечтата на живота си в реалност, като дари спестяванията си от 10 хил. лв за паметник на Апостола.\n\r\n„Това е целият ми съзнателен живот, за 42 години трудов стаж, бях си обещала, че всичко, което имам, го посвещавам за тая кауза. Имала, казват, дала, не е така, много хора имат, но не всеки би дал всичко”, сподели Пенка Георгиева, дарител.\n\r\nНай-голямото удовлетворение на Пенка е, че пред бюст-паметника на Апостола на свободата днес се покланят много деца. Сега Пенка си е поставила нова задача – да помогне за поставянето на паметна плоча в родното градче на писателя Николай Хайтов, посочил къде е гробът на Левски.", "date": "2019.02.19", "title": "Пенсионерка дари всичките си пари за паметник на Левски "}
{"url": "https://www.dnes.bg/notifikacii/2019/02/19/myj-nahlu-s-noj-v-benzinostanciia-vze-pari-i-lotariini-bileti.402514", "text": "Въоръжен с нож мъж обра бензиностанция в Ямбол в ранните часове на деня, съобщават от Областната дирекция на МВР.\r\nОт полицията отчитат, че нападателят е заплашил с нож дежурната служителка, отнел около 177 лева, цигари и лотарийни билети и е избягал в неизвестна посока.\r\nНяма пострадали служители в бензиностанцията. На място незабавно са изпратени полицейски екипи и са предприети бързи действия за издирване на извършителя.", "date": "2019.02.19", "title": "Мъж нахлу с нож в бензиностанция, взе пари и лотарийни билети"}
{"url": "https://www.dnes.bg/akoshtete-vqrvaite/2019/02/19/dnes-v-17-55-poglednete-nebeto-i-vijte-superlunata.402520", "text": "Най-голямата и ярка Луна през 2019 г. ще се покаже на 19 февруари, вторник, в 17:55 ч наше време.\n\n\n\r\nЛуната в пълнолуние ще изглежда най-голяма и ярка за 2019 г., защото орбитата й ще е най-близо до Земята - на около 356 800 км.\r\nУтрешната суперлуна е втората за годината след януарската \"кървава вълча суперлуна\".\r\nПълнолунието през февруари се нарича \"снежна луна\" или \"гладна луна\", защото през този месец са най-тежките снеговалежи, а и е краят на зимата, когато храната е намаляла.\r\n \r\nСуперлуна се нарича пълната луна, когато се намира на по-малко от 364 000 километра от Земята. Тогава естественият ни спътник изглежда с 14 процента по-голям и с 30 процента по-ярък от \"микролуните\" - термин, използван за най-отдалечената точка по орбитата на около 405 500 км от Земята.\r\n \r\n                    \n                    \n                \"Следващата суперлуна ще е \"червеева\" - на 21 март, на няколко часа от началото на пролетта. ", "date": "2019.02.19", "title": "Днес в 17:55 погледнете небето и вижте суперлуната"}
{"url": "https://www.dnes.bg/sofia-film-fest/2019/02/19/deian-donkov-na-sofiia-film-fest-s-obicham-te-boidin.402521", "text": "За съдбовните избори и равносметката, пред които се изправя всеки човек е филма \"Обичам те, \"Бойдин\". Продукцията е дебют на режисьора и сценарист Борислав Михайловски и е част от 23-ия София Филм Фест.\r\nГлавната роля е поверена на Деян Донков,  който се превъплъщава в рекламиста Бойдин. Героят му се включва в протестите, залели улиците на София през лятото на 2013 година. Възрастните му близки са отчуждени, дъщеря му губи доверие в него, а кариерата му се проваля. Сюжетът е фокусиран върху взаимоотношенията на Бойдин с околния свят и със самия него, както и с нелеката задача да пребори собствените си травми.\n\r\n\"Обичам да изследвам човешкото поведение в кризи. Всичките ми герои са в някакъв вид криза - някои с разбити нерви, някои страдат от безочлив цинизъм, други са на път да изоставят етичния си кодекс, но при всеки има воля за някаква промяна. Основната тема, която ме вълнуваше, бе преодоляването на зависимостта в името на бащиния и синовен дълг. Да съзреш втория шанс и да го използваш. Кое те мотивира да намериш достатъчно сила за това? Как различията между поколенията влияят върху взаимоотношенията в кризисна ситуация?“, споделя Борислав Михайловски за филма си. \n                    \n                    \n                \r\nМихайловски е продуцент, режисьор и сценарист, художник на кино- и рекламни продукции. Завършил е НАТФИЗ, специалност Театрална режисура. След няколко театрални проекта като режисьор, през 2000 година започва своята кариера в кино компания Б.У.Ф.О. като художник. През 2011 година, след повече от 40 филма като главен художник на продукция, Михайловски решава да пренасочи кариерата си като пише, режисира и продуцира своя късометражен дебют \"Параноя\". \r\nПрез 2013 започва работа по пълнометражния си проект \"Обичам те, Бойдин\". Сред актьорите, с които работи, са Деян Донков, Венелина Гяурова, Златко Гулеков, Жанет Йовчева, Меглена Караламбова, Иван Несторов, Иван Савов, Зара Цветкова, Мадлен Йорданова.\r\n\r\nОсвен режисьор и сценарист, Борислав Михайловски е и продуцент на  филма, заедно с Александър Крумов – оператор и Александър Методиев. На  снимачната площадка са се включили актьори както от най-младите  поколения, така и Меглена Караламбова и Иван Несторов.", "date": "2019.02.19", "title": "Деян Донков на София Филм Фест с \"Обичам те, Бойдин\""}
{"url": "https://www.dnes.bg/stranata/2019/02/19/prebitata-baba-ot-drenovec-pyrvo-biha-posle-pitaha.402494", "text": "Жена на 69 години е в болница след побой и грабеж, извършени в нощта срещу неделя във видинското село Дреновец. Извършителите са двама 18-годишни, единият от които – криминално проявен, предаде bTV.\n\n\r\nЖената е в болницата в Лом. Марийка Димитрова е откарана там от сина си часове след нападението, цялата в синини и кръвонасядания след ударите по тялото ѝ. Макар шокът от станалото да ѝ причинява впоследствие загуба на съзнание, тя никога няма да забрави минутите на ужаса.\n\r\nВ село Дреновец Марийка Димитрова живее сама. За да се предпази от посегателства, разчита на куче. То обаче не ѝ е помогнало, тъй като най-вероятно е било упоено.\n                    \n                    \n                \r\nСинът на жената се въздържа от коментар. Докато чака възстановяването на майка си, обмисля инсталирането на камери и системи за сигурност в къщата. На съседи не може да разчита – такива няма.\n\r\n„Тя и да е викала, наистина не е имало кой да я чуе, защото на цялата улица всички къщи са обезлюдени”, каза кметът на с. Дреновец Надя Иванова. По думите ѝ в Дреновец има много самотно живеещи и те са предимно жени.\n\r\n„Аз бях будна, понеже чух шум, станах, запалих всички лампи, но кучето си лежеше. И аз помислих, че просто ми се е чуло нещо. Когато счупиха стъклото на вратата, блъскат касата и я счупват, направо ми се нахвърлиха, започнаха направо да ме бият”, разказа пострадалата.\n\r\nЗа побоя нападателите са използвали и мотички, които са взели от двора на потърпевшата. „Те са обикаляли от доста време, изглежда, първо на кучето са направили нещо, за да не лае”, изтъкна тя.\n\r\n„Единият се опита да ме блъсне зад вратата, но закачалката попречи да ме притисне с вратата. Тогава се нахвърли, хвана ме за гърлото с дясната си ръка и започна да ме души. Аз вече усещах, че издишам, направо си умирах, някаква сила сдобих, с дясната ръка си промуших палеца под неговата ръка и успях да го отблъсна”, допълни жената.\n\r\nЗа пари нахлулите в дома на жената са попитали по-късно. „Питаха къде са златото и парите, но това стана вече, когато бях цялата в кръв и започнах да губя представа за времето, но не престанах да се боря с тях”, каза Марийка.\n\r\nБях почти в безсъзнание, паднах. Тогава взеха един стол да ме ударят, но аз не изгубих самообладание, вдигнах крака и ритнах стола. Той удари единия, който изглежда, че падна, и повече нищо не помня.\n\r\nЖената не може да разпознае нападателите, тъй като са били с качулки.\n\r\nЕдин от двамата извършители на престъплението живее с родителите си недалеч от дома на жертвата. Според техни съседи там втори ден няма никого. Сред тях също има потърпевши.\n\r\n„Пари не можаха да вземат, защото парите не са ги намерили, но за 2-3 хиляди лева ми направиха поразии. Пак са тези. Това им е в кръвта. Ние също сме роми, никой не ни е интегрирал. А те не обичат да работят”, коментира Александър Борисов, жител на селото.\n\r\nДелото се наблюдава от Районна прокуратура – Видин. „Задържани са и двамата за 72 часа и очакваме искане за постоянна мярка „задържане под стража”, обясни говорителят на окръжната прокуратура Владислав Влашев.\n\r\nПреди по-малко от два месеца другият задържан в съучастие бие и ограбва възрастен мъж от съседното село Динково. След споразумение с прокуратурата получава 3-годишна условна присъда с 5 години изпитателен срок. Сега влизането му в затвор е неизбежно.\n\r\n„Ще разчитам на съдбата, не мога да разчитам на нищо. Те толкова бързо нахлуха, че нямах възможност за никаква самоотбрана”, подчерта Марийка.\n\r\n„Такива лица не трябва да ги пускат с условни присъди, да ги прибират някъде и повече да не излизат. Те няма да се оправят, и в затвора няма да се оправят”, допълни тя.", "date": "2019.02.19", "title": "Пребитата баба от Дреновец: Първо биха, после питаха..."}
{"url": "https://www.dnes.bg/politika/2019/02/19/cvetanov-dovolen-gerb-niama-avtoritaren-lider-kakyvto-e-ninova.402525", "text": "Хубаво е, че ГЕРБ няма такъв авторитарен лидер, какъвто е Корнелия Нинова. Имаме демократичен лидер, обяви председателят на ПГ на ГЕРБ и зам.-председател на партията Цветан Цветанов след срещата на управляващата коалиция. \n\n\"Корнелия Нинова принуди всички народни представители да не участват в заседанията на парламента. Ако някой от тези, които са против това, реши да влезе в пленарна зала, веднага ще бъде назован, че е съглашателствал или че е имал уговорки с управляващото мнозинство\", посочи Цветанов, цитиран от \"Фокус\". \n\r\nПо думите му това е стягане на политическата дисциплина с авторитарен начин на поведение. \"Премиерът Бойко Борисов винаги е готов да направи отстъпка. ГЕРБ прави отстъпка за преференциите\", коментира Цветанов. \n                    \n                    \n                \r\nПо думите му в партията се съобразяват с всичко, което би могло да създаде усещането у хората, че ГЕРБ иска служебна победа на избори.\n\r\nЦветанов заяви още, че тезата, че ГЕРБ има съглашателство с една от политическите сили в опозиция, е доста несъстоятелна. \n\r\n\"По законите, които се приемат, винаги трябва да има политически консенсус. Това е гаранция за стабилност и устойчивост на законодателния процес“, заяви той. „Не може законодателството да лавира и да се прави в зависимост от нови парламентарни мнозинства, затова винаги търсим политическия консенсус\", допълни още Цветанов. \n\r\nТой бе категоричен, че ще продължи да води разговори и с БСП, и с ДПС, когато се налага, както за дневния ред, за седмичната програма, така и по различни законопроекти.\r\n ", "date": "2019.02.19", "title": "Цветанов доволен: ГЕРБ няма авторитарен лидер, какъвто е Нинова"}
{"url": "https://www.dnes.bg/notifikacii/2019/02/19/drama-na-ovcha-kupel-slaviia-obyrna-cherno-more-za-3-2.402552", "text": "Славия победи Черно море с 3:2 в мач от 22-рия кръг на Първа професионална лига. \"Моряците\" водиха на полувремето с 1:2, но в крайна сметка загубиха срещата. Официален дебют за варнeнци направи младият талант от школата Петър Вуцов.\n\r\nЧерно море не започна срещата по най-добрия начин и допусна гол в 9-ата минута. Ашковски бе изведен в наказателното поле с двойно подаване и стреля към долния десен ъгъл, Китанов спаси, но притичалият Чунчунков успя да чукне топката отблизо във вратата.\n\r\nВеднага след попадението \"моряците\" взеха инициативата и в 13-ата минута Жоржиньо стреля опасно към вратата на домакините, но стражът успя да улови. В 33-ата минута \"моряците\" успяха да изравнят. Ндонгала бе изведен на аутлинията от Илиев и центрира към далечната греда, където Цветомир Панов засече топката в мрежата с удар от въздуха.\n                \n                \r\nВ 44-ата минута Черно море стигна до пълен обрат. Онуоха сгреши в центъра под натиска на Георги Илиев, който отне топката и излезе сам срещу вратаря, за да подаде към притичалия Дани Кики. За Кики не бе проблем да прати топката в мрежата - 1:2.\n\r\nВ 81-вата минута Радослав Кирилов с мощен шут извън наказателното поле който не остави шанс на Китанов да се намеси. В 92-рата минута Славия стигна до пълен обрат след гол отново на Радослав Кирилов.\n\r\n\r\n ", "date": "2019.02.19", "title": "Драма на \"Овча купел\": Славия обърна Черно море за 3:2"}
{"url": "https://www.dnes.bg/temida/2019/02/19/i-apelativniiat-syd-ostavi-baneva-v-aresta.402540", "text": "\n\r\nСъпругата на бизнесмена Николай Банев – Евгения, остава в ареста, реши апелативният спецсъд, който потвърди ареста й от първата инстанция. \n\nБанева е обвинена за участие в престъпна група, присвояване, пране на пари и данъчни престъпления. Според тримата съдии има доказателства по делото, че тя е виновна за престъпленията, в които е обвинена, съобщава \"\".\r\nМагистратите прецениха, че Банева няма да се укрие, но може да извърши друго престъпление, ако бъде пусната на свобода и я оставиха зад решетките.\r\nПо-рано тя отново поиска да излезе на свобода, за да се грижи за трите си малолетни деца, които в момента били поверени на нейни роднини.\r\n ", "date": "2019.02.19", "title": "И апелативният съд остави Банева в ареста"}
{"url": "https://www.dnes.bg/world/2019/02/19/zashto-balkanite-sa-riskov-region-mitove-i-istini.402534", "text": "Има много причини Балканите да са рисков регион. Това е свързано с влизането на много страни в Европейския съюз (ЕС). Очакванията им се случиха частично, оставайки нерешени голям брой съществени въпроси. Важен между тях е и процесът с изселването на хора, стагнацията, но освен тях са и горещите кризи като ситуацията в Босна и Херцеговина, Косово, Македония. Това каза проф. Иво Банац, преподавател по балканска история в Университета в Йейл, САЩ и лятното училище за дипломати по история в Дубровник, в ефира на .\r\n\"Търговските и митнически войни нямат същото значение, каквото имат големите митнически и търговски войни, които днес наблюдаваме с останалата част на света. Това обаче, което Косово направи с вноса от Сърбия и в много по-малко степен към Босна и Херцеговина, се отнася към факта, че те нямат много възможности да изразят недоволството си с преговорите, които доведоха до задънена улица. Ако отношенията продължат така, и двете страни ще се отдалечат от целта си да влязат в ЕС\".\r\n                    \n                    \n                Чувам, че тези мита не са без значение, отбеляза проф. Банац. \"Те внесоха голям проблем в сръбската икономика, както и за Александър Вучич. Ако това е така, онова, което чуваме, е и натискът от ЕС и САЩ да бъдат бъдат премахнати митата от страна на Косово. Не изглежда особено убедително от страна на премиера Рамуш Харадинай, който настоява за тяхното оставане, докато не се стигне до сериозен напредък по отношение на Косово. Косово иска да промени тази изолация със Сърбия\", добави той.\r\n\"Размяната на територии и промяната на граници между Сърбия и Косово е опасна, защото това винаги може да бъде прецедент за нещо друго. Когато говорим за Босна и Херцеговина, там нещата могат да бъдат много по-сериозни. Страните от ЕС и Брюксел осъдиха действията от този тип, а дори се твърди, че подобен акт може да насърчи принципна руска инициатива\".\r\nНадявам се, че митовете няма да станат обща практика, заяви Иво Банац. \"Забелязвам, че в тлеещите кризи има пречки за тяхното разрешаване. Неразбираемото за мен желание на бившето ръководство в Македония да се свърже с Антична Македония ми се струва, че не е най-добрият начин да се реши въпросът с идентичността ѝ. Трудно е да успеем да отсеем истините от митовете в историческите извори. Знае се, че целият косовски мит идва от Запада\", допълни той.\r\n„Болният човек на Балканите“ - Османската империя е била в тази роля и по много признаци тя си отиде. Опитът на Сърбия да обнови идеята за връщането на изгубени територии в рамките на нова великосръбска идеология няма смисъл\".\r\nМестните лидери в Босна и Херцеговина поставят въпроса за отцепването на местната Република Сръбска от Босна и Херцеговина и да се присъедини към Сърбия, разкри Банац. \"Дълго се говореше, че това не е проект на властите в Белград, но това е трудно да се повярва. Освен това ми се струва вероятна подкрепа от Русия\", посочи преподавателят по Балканска история.\r\nТурция и Русия създават колебания на Балканите, смята той. \r\n.", "date": "2019.02.19", "title": "Защо Балканите са рисков регион: Митове и истини "}
{"url": "https://www.dnes.bg/sport/2019/02/19/sreshtite-ot-pyrvata-profesionalna-boina-gala-vecher-po-kikboks-senshi-na-jivo-v-boec-bg.402555", "text": "Водещият сайт за бойни спортове и изкуства  ще излъчва на живо първата по рода си професионална бойна гала вечер по кикбокс Senshi. На 23 февруари, от 19,30 часа, на ринга в Двореца на културата и спорта във Варна ще се изправят едни от най-добрите бойци на Балканите.\n\r\nЦялата професионална бойна гала вечер ще се излъчва на живо единствено в Boec.bg. Освен вълнуващите срещи потребителите на сайта ще могат да проследят и специални интервюта с най-големите кикбокс звезди на Балканите. \n\r\nЕкипът на Boec.bg е подготвил и кадри от тренировъчните зали, в които бойците се подготвят за специалната гала. Освен прогнози на треньорите, за феновете на  бойните спортове и изкуства ще могат да гледат и специално коментарно студио от Варна, в което спортният журналист от Boec.bg Борис Тонев ще предава на живо за сайта всичко, което се случва на ринга.\n                    \n                    \n                \r\nЗрителите на  също ще станат част от професионална бойна гала вечер по кикбокс Senshi, благодарение на главния редактор на Boec.bg и водещ на едноименното предаване Десислава Джерманска. Тя ще проследи цялата бойна гала и ще покаже на зрителите какво се случва зад кулисите на Senshi. В предаването Boec.BG ще бъдат излъчени и разширени репортажи със звездите от първата по рода си професионална бойна гала вечер по кикбокс.  \n\r\nДвете най-големи срещи на 23 февруари ще бъдат за Европейска и Интерконтинентална титла на WAKO PRO. Eдин от най-титулованите и опитни български състезатели по кикбокс Йордан Янков - Руския ще се изправи срещу македонеца Бобан Илиоски в категория до 81,400 кг. в стил К1 за Европейската титла на WAKO PRO. Вълнуваща и много оспорвана битка се очертава да бъде тази за Интерконтиненталния приз на WAKO PRO​ между световния шампион по кикбокс Християн Корунчев и един от най-титулованите сръбски бойци Никола Тодорович. Двете срещи за титлите на WAKO PRO ще се играят в стил K1, като състезателите ще имат общо 5 рунда от по 3 минути, за да спечелят престижните награди.\n\r\nТези и още много интересни срещи, може да гледате на живо, само на сайта , на 23 февруари, от 19,30 часа.", "date": "2019.02.19", "title": "Срещите от първата професионална бойна гала вечер по кикбокс Senshi – на живо в Boec.bg"}
{"url": "https://www.dnes.bg/sofia/2019/02/19/zatvoreni-ulici-i-zadrystvaniia-v-centyra-na-sofiia.402560", "text": "\nЗаради затворени улици още от обяд нервнте на шофьорите в София бяха опънати. \n\r\nВъв връзка с честванията на паметника на Левски в центъра на столицата в 14:00 ч. беше спряно движението по бул. \"Васил Левски” при бул.\"Цар Освободител” посока ул.\"Оборище”,  бул. \"Янко Сакъзов” при бул. \"Евлоги и Христо Георгиеви” посока ул. \"Кракра” и  улица \"Врабча”. \n Промени има и в движението на част от градския транспорт, който се движи в района на паметника на Васил Левски в столицата.\n\r\nОсвен това граждани няма да бъдат допускани в района на паметника от 17:00 ч. до приключване на официална церемония по полагането на цветя, на която ще присъства и президентът Румен Радев. Церемонията е насрочена за 18:00 ч. \n                    \n                    \n                \r\nПреди това е предвидено да бъде отслужена панихида в памет Васил Левски в църквата „Света София“. След нея ще има и литийно шествие от храм \"Света София” до паметника на Апостола.", "date": "2019.02.19", "title": "Затворени улици и задръствания в центъра на София"}
{"url": "https://www.dnes.bg/index/2019/02/19/ima-li-lekarska-greshka-pri-smyrtta-na-shaban-shaulich-autopsiiata-shte-pokaje.402546", "text": "Веднага след удара на магистралата в Германия Шабан Шаулич е слязъл от колата сам, без да е бил видимо ранен. Поради това трябва да бъде изяснена точната причина за смъртта. Това каза сръбският външен министър Ивица Дачич пред телевизия „Хепи“. \n\r\n\"Шабан е слязъл от колата, но му е било толкова лошо, че е трябвало да го откарат в болница. Било му е лошо, но е бил в съзнание. Той е слязъл от колата без видими следи от наранявания. Оплакал се, че има проблем с гърлото, гърдите, че нещо го задушава. Извикали са хеликоптер и са му дали някакво приспивателно и той вече не се събудил. В болницата са се опитали да го реанимират, отворили са го и са установили, че са се появили усложнения с аортата. Прокурорът сега иска аутопсия, за да се види от какво е починал“, разказа Дачич. \n                \n                \r\n\"Не е ясно кога ще бъде върнато тялото в Белград, все още не съм срещнал човек, който да не е споменал смъртта на Шабан, това е голяма загуба. Беше добър човек, винаги се отзоваваше и помагаше на младите певци, правеше им песни, не беше суетен... Обичаше да пее, има певци, които изпеят 2-3 песни и довиждане. Той беше в състояние да остане цяла нощ и пееше от душа и сърце. Един-единствен е Шабан, трудно някой ще го замени, където и да се обърнеш – Шабан, всички песни, които обичаме, повечето, са негови песни“, каза министърът.\n\n\r\nТой обясни, че сега главното е тялото да бъде върнато в Сърбия, „да се установят подробностите, да не би лекарите да са сгрешили нещо... Става дума за смъртта на двама души (загина и музикантът Мирсад Керич -б.а.). Не е имало свидетели, шофьорът, Шабан и неговият кум са били единствено там и са откарани в различни болници. Защо тялото може да се види чак в четвъртък? Тялото е под прокурорско разпореждане“, обясни министърът. \n\r\n\"Бяхме приятели с него, трудно може човек да приеме такова нещо... Човек никога не знае кога ще си отиде от този свят, затова трябва да живее, като че всеки ден е последен. Най-лошото е, че синът му стягаше сватба, но стана каквото стана“, каза Дачич. \n\r\nШабан Шаулич беше на път да изпълни най-голямото си желание, но не успя, пише и сръбският вестник „Блиц“. \n\r\nМечтата на Шаулич беше да ожени единствения си син Михайло. Два дни преди смъртта си Шабан Шаулич правел списък на гостите за сватбата на сина си. \n\r\n\"Ден преди да тръгне на път за Германия разказваше как ще изглежда сватбата на Михайло, кой ще бъде поканен, кой ще пее. Беше много радостен, когато говореше за това. Каза, че това ще бъде най-голямата сватба, виждана досега и на нея ще покани хората, които са му близки и които са били важни в живота му\", разказа източник на сръбския вестник „Курир“. \n\r\n\"Шабан беше много щастлив, когато в края на миналата година Михайло му каза, че е поискал ръката на приятелката си Даниела Мандич. Толкова го притискаше да се ожени, това беше най-голямото му желание, че реши да се включи в организацията. А е добро известно, че той никога не е участвал в никакви подготовки, всичко оставяше на съпругата си. Дори в организирането на концертите си не участваше, всичко беше в ръцете на съпругата и сътрудниците му. През последните години казваше, че иска да има спокоен живот с Гоца, децата и внуците“, казва източникът на сръбското издание. \n\r\nКралят на сръбската народна музика Шабан Шаулич почина на 17 февруари при тежка катастрофа в Германия. При инцидента загина и музикантът Мирсад Керич, който е шофирал и който е бил включен в участията на Шабан Шаулич. \n\r\nАвтомобилът, с който Шабан Шаулич е пътувал, е бил ударен от друга кола, управлявана от германски гражданин, който е бил под въздействието на алкохол и без шофьорска книжка.\r\nДнес стана известно, че мъжът, предизвикал катастрофата, е задържан. Едно от повдигнатите му обвинения е за тежко убийство, причинено при движение по пътищата. Интересно е, че маздата, която 34-годишният мъж е управлявал, не е негова. Освен това той не е и регистриран, че живее в Германия, съобщи \"Вестфален блат\".\r\n", "date": "2019.02.19", "title": "Има ли лекарска грешка при смъртта на Шабан Шаулич? Аутопсията ще покаже"}
{"url": "https://www.dnes.bg/obshtestvo/2019/02/19/medik-kytal-nad-1-5-mln-ot-falshivi-telk-ove-ne-rabotel-s-romi.402561", "text": "1.4 млн. лева са намерени в банкова касета на един от корумпираните лекари при акцията срещу фалшивите ТЕЛК-ове във Варна. В друга той бил прибрал 270 хил. лв.\r\nАрестувани са петима лекари и един посредник, обявиха разследващите на брифинг.\r\nРазпитани са 31 души, на които са били издадени ТЕЛК решения и са вземали инвалидни пенсии, без да имат право на това, предаде .\n\n\"Работили са като търговско предприятие\", каза зам.-главният прокурор Иван Гешев.\n\r\nВ основата на схемата са лекар кардиолог от Варна и брат му, които са търсили \"клиенти\". Двамата са уважавани в лекарските среди. Кандидатите са изпращани при лекари от ТЕЛК комисии от престъпната група. Трябвало да кажат паролата \"Много поздрави от Р.\", за да започнат да се обработват докумените им.\r\n                    \n                    \n                Някои забравяли да кажат паролата и после се връщали. Тарифата била от 1500 до 2500 лв. Свързвали се с лаборанта, доктора от рентгена и други специалитсти, които трябвало да изкарат здравия - болен и да го уредят с пенсия.\n\r\n\"90% от фалшивите ТЕЛК-ове са издадени на турскоговорящи български граждани\", каза директорът на ГДБОП главен комисар Ивайло Спиридонов. С роми не били работили. \n\r\nБлизо 30 на сто от хората в Силистра са с ТЕЛК-ове, установила проверка на прокуратурата. Следват районите на Враца, Габрово и Разград.\r\nПокрай парите от ТЕЛК-овете всеки е получавал десетки други социални услуги - винетки, дърва, въглища и др. А НОИ нямало как да контролира механизма по издаване на документите. Така осигурителният институт нямал никаква друга възможност, освен да плаща.\r\nДиректорът на ГДБОП Ивайло Спиридонов обясни, че работата по случая започнала през май миналата година. За 4 месеца над 200 души са придобили ТЕЛК-решения. \r\n ", "date": "2019.02.19", "title": "Медик кътал над 1.5 млн. от фалшиви ТЕЛК-ове. Не работел с роми"}
{"url": "https://www.dnes.bg/obshtestvo/2019/02/19/karina-karaivanova-napuska-kfn-otiva-v-ebvr.402537", "text": "Шефката  на Комисията за финансов надзор Карина Караиванова депозира днес  оставката си пред парламента.\r\nОт 1 март тя ще започне работа като  представител на България в Европейската банка за възстановяване и  развитие. По решение на кабинета Караиванова ще смени досегашния ни представител  там Калин Митрев.\nНа брифинг в комисията тя направи отчет на свършеното от екипа й до момента, като подчерта, че за  2,5 години от 6-годишния й мандат е изпълнила ангажиментите, които е  поела.\r\nСлед нейното напускане комисията остава само с трима членове, които според нея са достатъчен брой за вземането на решения, предаде .\r\nПарламентът  трябва да избере наследник на Караиванова. До момента още няма  номинации. Много вероятно е изборът да е между двама от нейните сегашни  заместници - Бойко Атанасов и Диана Йорданова.\r\n \r\n ", "date": "2019.02.19", "title": "Карина Караиванова напуска КФН, отива в ЕБВР"}
{"url": "https://www.dnes.bg/cars/2019/02/19/goliam-interes-rolls-royce-ne-smogva-s-proizvodstvoto-na-cullinan.402510", "text": "Британският производител Rolls-Royce, който е част ог BMW Group, разкри, че търсенето на SUV модела Cullinan се увеличава осезаемо.\n\r\nВъпреки началната цена от 260 000 евро, листата за поръчки е запълнена до края на юли. Според информация на Autonews, производителят е увеличил работния си персонал с 200 служители в завода в Гудууд и работи на 100%. Изпълнителният директор на марката Мартин Фрич сподели, че от Rolls-Royce биха се справили с високото търсене, ако марката разполага с повече производствени ресурси.\n\r\nОказва се, че повечето бъдещи клиенти са жени, а половината от общата бройка купувачи не притежават друг модел на Rolls-Royce. Друга немалка част от желаещите за Cullinan пък са от по-младото поколение.\n                    \n                    \n                \r\nОт компанията споделят още, че трудност се оказва и модифицирането на всеки отделен SUV по желание на клиента. Въпреки това през изминалата година са произведени и доставени 4107 автомобила на купувачи от повече от 50 страни.\r\nУ нас представителството и единствения оторизиран сервиз на Rolls-Royce са в \"М Кар София\".\r\n", "date": "2019.02.19", "title": "Голям интерес: Rolls-Royce не смогва с производството на Cullinan"}
{"url": "https://www.dnes.bg/football/2019/02/19/ludogorec-predstavi-novata-si-zvezda.402526", "text": "Шампионът Лудогорец продължава да изпълнява дългосрочната си стратегията за селекция. След привличането на опитния боец Станислав Манолев късно снощи ръководството на клуба финализира трансфера на голмайстора от израелското първенство от Бней Яхуда Мавис Чибота.\r\nТалантливият нападател, който бе желан от няколко именити отбора в Европа, реши да акостира в Разград. След дълги преговори сделката стана факт и конгоанският национал ще облече екипа на седемкратния шампион. Договорът на Мавис Чибота влиза в сила от лятото на 2019 г.\r\n \r\nНападателят е наблюдаван дълго време от специалистите в селекционния съвет. Те препоръчаха да се започне офанзива по неговото привличане. Във финалните преговори се включи и собственикът на клуба Кирил Домусчиев.\r\n \r\nМавис Чибота има впечатляващи показатели в Бней Яхуда. В настоящото първенство е отбелязал 10 гола с 4 асистенции в 22 мача. В миналия шампионат за 39 срещи е вкарал 9 гола и е реализирал 8 асистенции.\r\n \r\n", "date": "2019.02.19", "title": "Лудогорец представи новата си звезда "}
{"url": "https://www.dnes.bg/obshtestvo/2019/02/19/romi-opitaha-da-prodadat-dyshteria-si-zad-granica.402539", "text": "Роми искали да продадат 14-годишната си дъщеря зад граница.\r\nСлужители на Община Бургас са предотвратили извеждането на детето, съобщиха от местните управа.\n\r\nРодителите от квартал \"Акациите\" в морския град се опитвали да извадят нов акт за раждане на дъщеря си, защото оригиналният документ бил изгубен. Той е необходим за издаването на други важни документи при пътуване зад граница и удостоверяване на родителски права.\n\r\nПоведението на фамилията обаче се сторило подозрително на служителите на отдела за административно обслужване на гражданите.\r\nТе използвали момент, когато детето останало само за кратко, за да разговарят с него. Тогава момичето споделило, че ще бъде изведено в чужбина против волята му и поискало помощ.\n                    \n                    \n                \r\nСлед като разбират за подготвяното престъпление, служителите в администрацията сигнализират в районното полицейско управление.\n\r\nТе умишлено забавят издаването на документа, който искат родителите.\r\nУниформените пристигат за по-малко от 10 минути. При последвалата акция са задържани няколко души. По случая е образувано досъдебно производство.\r\n ", "date": "2019.02.19", "title": "Роми опитаха да продадат дъщеря си зад граница "}
