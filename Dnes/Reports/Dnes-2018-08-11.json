{"url": "https://www.dnes.bg/health/2018/08/11/kakvo-da-pravim-pri-stomashno-chrevni-problemi-prez-pochivkata.384732", "text": "През летния сезон е характерно зачестяване на стомашно-чревните разстройства за сметка на респираторните инфекции, които намаляват значително през този период. Гастроентеритите могат да бъдат следствие на инфектиране с различни вируси, паразити, бактерии, както и някои токсини на микроорганизмите.\r\n \r\nПрез летните месеци високите температури способстват размножаването на бактериите, особено в заразени храни, които не се съхраняват при подходящи условия. Някои от бактериите произвеждат токсини, които попадайки в организма в рамките на часове могат да доведат до проявата на симптоми.\r\n \r\nНевинаги достъпът до лекарска помощ или до близка аптека са възможни и то в рамките на кратък период от време. В такива случаи няколко медикамента от първа необходимост към аптечката преди тръгване на път могат да бъдат изключително полезни.\r\n \r\nАктивният или медицински въглен е един от тези медикаменти, за които не се налага рецепта и е достъпен в аптечната мрежа. Преди десетилетия той е бил смятан за универсален антидот, като днес се прилага често при хранителни отравяния. Неговата роля е да се свързва с различни токсини и химикали като по този начин не позволява тяхното усвояване от организма. Колкото по-бързо бъде приет толкова и действието му е по-силно.\r\n \r\n\r\n ", "date": "2018.08.11", "title": "Какво да правим при стомашно-чревни проблеми през почивката?"}
{"url": "https://www.dnes.bg/usa/2018/08/11/prisyda-za-milioni-gradinar-s-290-mln-obezshtetenie.384799", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПрисъда за милиони долари срещу една от най-големите компании, произвеждаща препарати за растителна защита в света - \"Монсанто\".\r\nСъд в Калифорния реши, че има връзка между хербицида на концерна и рака, от който се е разболял ищецът.\r\nБлизо 290 милиона долара обезщетение – толкова трябва да изплати \"Монсанто\" на американския градинар Дуейн Джонсън, съобщи .\r\nПричината – пестицидът, който използвал редовно, е навредил значително на здравето му.\r\nДжонсън твърди, че се е разболял от рак под въздействието на \"Раунд Ъп\" – най-разпространеният хербицид в света.\r\r\n                    \r\n                    От \"Монсанто\" отхвърлят обвиненията и ще обжалват присъдата. Това обаче е едва първото дело от над 5000 подобни жалби, подадени в Съединените щати.\r\nА споровете около хербицида не стихват и от двете страни на Океана. Миналата година Европейският съюз удължи с още 5 години лиценза за използването на глифозата.\r\nПри все това Франция се кани да го забрани заради потенциално канцерогенното му действие.\r\n ", "date": "2018.08.11", "title": "Присъда за милиони: Градинар с $290 млн. обезщетение "}
{"url": "https://www.dnes.bg/rusia/2018/08/11/po-pytia-na-nedoverieto-bez-tehnologichen-skok-rusiia-i-problemite-i.384800", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nРусия върви по пътя на недоверието към нея, което масово е водещо в политиката на демократичния свят спрямо страната. Това коментира Чавдар Стефанов, журналист и бивш кореспондент на БНР в Москва, в ефира на предаването\"Светът е бизнес\" с водещ Николай Кръстев по .\r\nТой обясни, че санкциите на САЩ към Русия са на два етапа. Първите влизат в сила от 22 август и засягат предимно електрониката и технологиите с двойно предназначение.\r\n\"Три месеца по-късно ако Русия не даде доказателства, че в бъдеще няма да употребява повече бойни, отровни и биологични вещества и ако не допусне наблюдатели на ООН и на международни организации да извършват наблюдения и мониторинг, тогава ще бъде въведен нов кръг санкции, който е възможно най-тежкият\", обясни журналистът.\r\r\n                    \r\n                    Стефанов посочи, че се предвижда дори сваляне на нивото на дипломатическо представяне, т.е. няма да има посланик, а временно управляващ посолството.\r\n\"Прекратява се почти целият износ на Русия към САЩ, на \"Аерофлот\" ще бъде забранено да лети до САЩ и ще понесе загуби от поне 26 млрд. рубли – това са последните изчисления от последната забрана\", изчисли още бившият кореспондент в Москва.\r\nСпоред него американците най-вероятно ще наложат и втория кръг от санкции след 3 месеца.\r\n\"Руското външно министерство отхвърли възможността да даде доказателства, че няма да използва в бъдеще подобни оръжия, т.е че не може да отговори на американските условия\", обясни той.\r\nЩо се отнася до увеличаването на пенсионната възраст в Русия, бившият кореспондент в Москва смята, че това е нещо необходимо. Проблемът е, че не е комуникирано с хората – затова имаше митинги.\r\nПо думите му пенсионната възраст в Русия се увеличава заради застаряващото население и намаляващата раждаемост, както в Европа.\r\n\"В момента мъжете се пенсионират на 60, жените – на 55 с тенденция пенсионната възраст да се повишава през 2 години с по една година и да достигне 65 за мъжете и 63 за жените\", обясни журналистът.\r\nСпоред него това не е толкова драстично, колкото необходимо.\r\n\"Очевидно трябва да се повиши пенсионната възраст. Големият проблем на Русия е, че за това не се говори, хората не се информират, няма дискусии и естествено последваха митинги – от опозиция и парламентарни партии\", категоричен е той.\r\nСтефанов смята, че е нормално когато нещо не е разяснено, то да бъде отхвърлено от хората.\r\n\"Затова падна и рейтингът на руския премиер Медведев – защото каза, че трябва да се повиши пенсионната възраст\".\r\nЖурналистът посочи, че пенсията в Русия е средно около 220 лева.\r\n\"Големият проблем на Русия е, че тя не успя да извърши технологичен скок, за който сега настояват президентът и ръководството му, но няма условия това да се случи\", категоричен е той.", "date": "2018.08.11", "title": "По пътя на недоверието, без технологичен скок… Русия и проблемите й!"}
{"url": "https://www.dnes.bg/stranata/2018/08/11/za-rekord-na-gines-300-dushi-ryka-za-ryka-v-planinsko-horo-na-rila.384803", "text": "\n\r\nСедем фолклорни ансамбъла от различни етнографски области се хванаха на дълго планинско хоро на  Седемте рилски езера.\r\nТака танцьорите направиха опит да подобрят рекорда на Гинес, но дали това ще стане предстои да стане ясно.\r\nОрганизаторите на събитието предварително декларираха, че целта е да се популяризират красотата на страната ни, както и националните ни традиции, фолклор и култура.\r\n\"Над 300 души в народни носии ще се хванат за ръце, ще поведат и туристи. За мен това е начин да покажем многообразието, колорита на българската носия и на фолклора като цяло\", коментира архитект Пламен Мирянов  от Нашият дом е България, организатор на събитието.\r\r\n                    \r\n                    Имаше и друг опит за рекорд - за жив надпис на надморска височина 2200 метра. Участниците в танцовите ансамбли, хванати за ръце, \"изписаха\" с телата си \"България\".\r\nДългото планинско хоро се завъртя по обед.\r\nОказа се обаче, че разочарова доста ентусиасти, станали в ранни зони и тръгнали в мравешка пътечка, за да се хванат на хорото, както беше обещано на всички, но не успели да стигнат навреме.\r\nСтотици хора от цялата страна прииждащи към Седемте рилски езера чакаха по час и половина, че дори и два, на опашка за лифта, а след това вървяха с часове, но пак останаха  разочаровани, че са пропуснали хорото.\r\nПоне за утеха им остана хубавата разходка и прекрасната гледка от върха.\r\nА тези, които стихнаха до езерата, друснаха хорце като за рекорд.\r\nРано сутринта край всяко от 7-те езера фолклорен ансамбъл посрещаше и поздравяваше туристите. \n\r\n\r\n ", "date": "2018.08.11", "title": "За рекорд на Гинес: 300 души, ръка за ръка, в планинско хоро на Рила"}
{"url": "https://www.dnes.bg/za-da-se-razbirame/2018/08/11/kakvo-obichat-da-praviat-uspelite-hora-prez-uikenda.384718", "text": "Успехът се крие не само в неуморната работа и преследването на целите. Той е в малките неща, които ни карат да се отърсим от стреса, да си починем, да прекараме време в добра компания и смях. \r\nУикендите са точно тези моменти, в които близките ни, хобитата, които обичаме и срещите с приятели ни дават енергия, сила, възможност за размисъл и самоусъвършенстване, така необходими за успеха.\r\n \r\nМожете да почерпите добър опит от успешните хора. Разберете какво правят те през уикендите и свободното си време, за да подобрят постиженията си в работата и личния си живот.\r\n \r\n\r\n \r\nУспешните хора никога не се страхуват да пробват нови неща, дори да им се струват непостижими. Те се учат, опитват, любопитстват, обогатяват се чрез нови занимания и умения.\r\n \r\n\r\n \r\nСедмицата обикновено е динамична и напрегната. Ако не въведете ред в графика си, не само успехът ще ви се изплъзне между пръстите, но и нивата на стрес в тялото ви ще се повишат. Успешните хора умеят да планират времето си, така че хем да останат незасегнати от динамиката на ежедневието си, хем да подобрят резултатите и целите, които са си поставили.\r\n\r\n\r\n \r\nПовечето хора прекарват неделята в мрънкане, че утре е понеделник. Това внася допълнително напрежение към и без това тревожния ви неделен следобед. Освен това ви кара да намразвате още и още онова, с което се занимавате. Вместо това опитайте да си създадете навик да правите нещо забавно в неделя. Няма значение какво ще е то, важното е да ви държи енергични, усмихнати и откъснати от мисълта за ужасния понеделник.\r\n\r\n", "date": "2018.08.11", "title": "Какво обичат да правят успелите хора през уикенда?"}
{"url": "https://www.dnes.bg/politika/2018/08/11/borisov-s-apel-da-ne-dopuskame-voenni-deistviia-krai-cherno-more.384804", "text": "Премиерът Бойко Борисов призова политиците да не допускат военни действия в Черноморския регион. Той отправи апела си по време на тържественото събрание по случай 139-годишнината от създаването на Военноморските сили на Република България във Варна.\r\n\"Силен е този политик, който върне живи и здрави войниците и не ги вкарва във война. Добра война няма, има герои – да си ги запазим живи и здрави\", каза министър-председателят, цитиран от пресслужбата на правителството.\r\nБорисов обясни, че международната обстановка в момента е много сложна.\n\r\n\"Дунава и Черно море стават зона на изключителен конфликт и много усилия трябва да полагаме българските политици на всички нива, да не се допуснат в Черно море военни действия. Подготвени сме, но ролята на тази подготовка е да бъде възпирана възможността за конфликт. Ще използваме цялата си дипломация и енергия да ги запазим и само да участваме в учения\", каза министър-председателят.\r\r\n                    \r\n                    Премиерът обясни, че страната ни е горда с Военноморските ни сили и с всички, които служат в Българската армия. Той отбеляза отличното представяне на българските военни в мащабните учения с международно участие и в съюзническите операции.\r\n\"Провеждат се международни учения, които се поверяват в ръцете на български офицери и те се справят повече от прекрасно\", заяви Борисов.\r\nВ тържественото събрание участваха командирът на Военноморските сили контраадмирал Митко Петев и началникът на отбраната генерал-лейтенант Андрей Боцев. \r\n ", "date": "2018.08.11", "title": "Борисов с апел: Да не допускаме военни действия край Черно море"}
{"url": "https://www.dnes.bg/stranata/2018/08/11/seizmolozite-na-ban-slabo-zemetresenie-krai-petrich.384801", "text": "Слабо земетресение е регистрирано край Петрич. Това сочи справка на сайта на Националния институт по геофизика, геодезия и география (НИГГГ ) при БАН.\r\nТрусът е с магнитуд 2,6 по скалата на Рихтер и с дълбочина 15 км. Регистриран е в 18.04 часа.\r\nНяма данни земетресението край Петрич да е било усетено, съобщи дежурният сеизмолог към НИГГГ към БАН Емил Ойнаков, цитиран от \"Фокус\".\r\nПричина за земетресението е разместване на земните пластове и освобождаване на напрежението.\r\n ", "date": "2018.08.11", "title": "Сеизмолозите на БАН: Слабо земетресение край Петрич "}
{"url": "https://www.dnes.bg/za-da-se-razbirame/2018/08/11/goreshto-koi-zodii-imat-strastna-liubov-s-telec.384722", "text": "Негова управляваща планета е Венера, но Луната също има влияние върху знака му.\r\nЗодия Телец – спокоен, дипломатичен, може би малко алчен, който не харесва конфликтите. В любовна връзка срещне ли се с Рака, между тях се случва нещо необикновено (повече вижте тук), но с кои други зодии може да изживее страстна любов? \r\n\r\n \r\nКогато в една връзка се съберат двама Телци, те откриват удоволствие от секса, което никога не са имали възможност да преживеят, защото напълно разбират взаимната нужда от докосване и стимулиране на всички сетива. Знакът на Телец е най-чувственият знак в целия зодиак, но само, когато те не са твърде мързеливи, за да открият своята сексуалност.\r\n \r\nПроблемът, с който могат да се срещнат, е възможността никой от тях да няма достатъчно инициатива. За щастие тяхната упоритост им помага да преодолеят малките пречки.\r\n \r\nТелците са неспособни да се променят и понякога могат да имат проблеми с доверието. Ако някой от двамата партньори е имал разочароваща връзка, ще му бъде трудно да възстанови доверието.\r\n \r\nЗнакът на Телеца е земен знак, управляван от Венера. Конфликти между двама представители на тази зодия могат да възникнат, само ако ценностите им се разминават. И все пак, в повечето случаи, те ще си дадат достатъчно пространство един на друг, за да зададат индивидуален списък с приоритети и да намерят компромис.\r\n \r\nТелец и Телец толкова си пасват в любовта, че се радват да имат половинка до себе си, с която могат да вършат неща, които им харесват без чувство за вина.\r\n\r\n", "date": "2018.08.11", "title": "Горещо: Кои зодии имат страстна любов с Телец?"}
{"url": "https://www.dnes.bg/politika/2018/08/11/valeriia-veleva-moje-i-da-ima-scenarii-na-gerb-za-ochite.384802", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nМоже и да има сценарий от страна на ГЕРБ, точно две седмици от упрека на Нинова от Бузлуджа да избухне аферата \"Митьо Очите\".\r\nТова каза журналистът Валерия Велева пред  в коментар на събитията от последната седмица.\n\r\n\"Трябваше обаче Нинова да отстрани Бенчо Бенчев още преди една година, когато слезе от Ролс Ройс-а при бедните хора. Тази нейна грешка ще й струва скъпо!\", каза още Велева.\r\nТя попита и защо общинските съветници от ГЕРБ са подкрепили Бенчев като зам.-шеф на Общинския съвет в Бургас.\r\n\"Възможно е в скоро време да излезе на повърхността какво точно свързва Бенчев с Желязков. Дали пък не е общ бизнес с проституция и наркотици?\", бе още сред казаното в предаването \"Опорни хора\" на Ганиела Ангелова.\r\n ", "date": "2018.08.11", "title": "Валерия Велева: Може и да има сценарий на ГЕРБ за Очите"}
{"url": "https://www.dnes.bg/mish-mash/2018/08/11/hormonite-opredeliat-tipa-figura-kak.384719", "text": "Знаете ли, че съществува известна връзка между типовете фигура и хормоните? Промените във функцията на някои важни органи често засягат тялото ни и в резултат трупаме излишни килограми. \r\nВижте 4 типа фигура и как с хранене и спорт да повлияете благоприятно на организма.\r\n\r\n\r\n \r\nАдреналиновото тяло се характеризира с широки рамене и силни крака, както и широка талия. Хората с такъв тип фигура по-трудно губят излишни килограми в областта на корема. Ако човек е изложен често на стрес, това стимулира синтеза на хормона на стреса кортизол, поради което се натрупват излишни мазнини около най-важните органи в коремната кухина. Постоянният стрес води до лош сън, слаба памет, наднормено тегло.\r\n \r\n\r\nПрепоръчва се да ограничите консумацията на мазни, сладки и солени храни, тъй като те стимулират синтеза на адреналин – друг стресов хормон.\r\n \r\nКонсумирайте повече пресни плодове, млечни продукти и пълнозърнест хляб.\r\n \r\nИнтензивните кардио тренировки могат да помогнат за изгарянето на калориите, които се съхраняват в областта на талията.\r\n\r\n", "date": "2018.08.11", "title": "Хормоните определят типа фигура. Как? "}
{"url": "https://www.dnes.bg/balkani/2018/08/11/balkanite-gi-e-strah-ot-bejancite-no-bejancite-ne-iskat-balkanite.384805", "text": "На улица \"Гаврило Принцип\" в Белград майка казва на дъщеря си: \"Ние раждаме по две деца, а те - по двайсет и две. Само почакай, скоро ще ни превземат.\" Докато изрича тези думи, жената гледа към две бараки, които от 2016 г. са част от бежански център, организиран от частни инициативи и неправителствени организации.\r\nНа фасадата е нарисувана торта с европейски звездички, заградена от бодлива тел. На това място са подслонени предимно мигранти от Близкия и Среден изток, тук те получават храна, информация и малко спокойствие. В центъра живее и Амира М. – кюрдка от Ирак, която е в Сърбия от 5 месеца. Жената се опитва да стигне до Западна Европа заедно с мъжа си Сарбас и четирите им деца.\r\r\n                    \r\n                    Родното място на съпруга  ѝ се намира между Киркук и Ербил, където дълго време се водеха ожесточени боеве: \"Първо ни подгониха бойците от \"Ислямска държава\". Поискаха ни пари, но ние нямахме нищо друго освен къщата, в която живеехме. Тогава ни заплашиха, че ще ни убият.\" Братът на Сарбас, който живее в Западна Европа, помогнал на семейството да откупи живота си. После започнали бомбардировките на американците. За да се спаси от бомбите, семейството побягнало към Западна Европа. Прекосили Турция и България, но не успели да напуснат Сърбия, разказва \"\".\n\n\n\r\nНа развален английски те разказват, че седем пъти стигали до Хърватия и всеки път хърватската полиция ги връщала обратно в Сърбия.\r\nЕдиният път полицаите ни взеха SIM-картите. Обикновено ни ескортират до границата, а оттам вървим пеш,\" споделя жената. \"Нямахме късмет\", добавя съпругът ѝ Сарбас. Дали е плащал на каналджии? \"Аз съм беден човек и нямам пари за подобно нещо. Ако някой се съгласи да ни превози без пари – добре, иначе вървим пеш.\" Дияна Корач-Мандич от \"Хуманитарния център\" е координатор на бежанските проекти на организацията в Сърбия. Според нея, броят на мигрантите в страната към днешна дата не е никак голям, особено в сравнение с цифрите отпреди две години.\r\n\r\nПовечето от тях са се отправили към страните от Западна Европа. \"Идват в Белград и се регистрират като бежанци. Това е първата стъпка към подаване на молба за убежище. Ако не се регистрират, попадат в правен вакуум.\"\r\nДанни на Агенцията на ООН за бежанците потвърждават думите на Корач-Мандич: през юни 2018 г. в Сърбия са регистрирани 739 нови бежанци. Едва 22 от тях са подали молба за убежище. Останалите чакат да им се открие възможност да продължат пътя си към Западна Европа, защото никой не желае да стои в чакалнята на Европейския съюз.\"Бежанците, които не подадат молба за убежище, получават в нашия център храна и покрив над главите. Държавата плаща здравните им осигуровки, но по-голямата част от разходите се поемат от ЕС. По закон, тези хора са гости, които чакат вратите на ЕС да се открехнат достатъчно, така че да могат да преминат,\" казва Даниела Корач-Мандич.\r\nАмира и Сарбас също искат да продължат към Западна Европа. Семейството се е отправило към Германия, където живеят техни роднини. Какви са впечатленията им от балканските страни, през които са преминали?\"Със сърбите не сме имали проблеми, а хората в Босна бяха особено сърдечни и готови да се притекат на помощ – независимо каква вяра изповядват. Може би, защото знаят колко лоша е войната. В Хърватия им направило впечатление, че полицаите са особено недружелюбни.\r\nИракското семейство е сред късметлиите. В доклада (\"Help on the Route\") на няколко сръбски и македонски неправителствени организации за 2017г. се твърди, че България е страната, която е третира бежанците най-зле. От доклада става ясно още, че насилието е все по-честа практика на полицаите в Унгария, Хърватия и Румъния. Има дори смъртни случаи. Последният е от град Рума, на около 50 км. северозападно от Белград, където неизвестен извършител застреля двама мигранти.\r\n\r\nВ Сърбия има общо 13 приемни центъра за бежанци. Всички те са под надзора на държавната администрация. \"На хартия всичко е наред. Но в действителност често се сблъскваме с арогантни и некомпетентни чиновници,\" разказва Таня Б., ръководителка на проект в бежанския център.\r\n\"Донякъде е успокоение, че държавата е бавна, корумпирана и арогантна и към самите сърби. В това отношение бежанците са равнопоставени със сръбските граждани\", отбелязва мрачно тя.\r\nБроят на регистрираните бежанци в Сърбия не е голям - едва 3,500 - но бедността е онова, което кара местните хора да се чувстват застрашени. Социалната завист и омраза не се манифестират открито, но кипят под повърхността. Един анонимен коментар на уебсайта на бежанския лагер в Миксалище открито изговаря нещо, което никой иначе не се осмелява да каже: \"Съзнават ли, че храните зверове?\"\n\r\n", "date": "2018.08.11", "title": "Балканите ги е страх от бежанците, но бежанците не искат Балканите"}
{"url": "https://www.dnes.bg/politika/2018/08/11/kostadin-paskalev-pari-v-bylgariia-ima-no-za-politicite.384806", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\n\"Има пари за всичко в България, но те се разпределят между политиците. И резултатът е, че народът е беден\".\r\nТова обяви бившият регионален министър Костадин Паскалев пред .\r\nТой обаче констатира, че нико - нито общество, нито опозиция, не задава въпросите кой краде от народа, къде потъват милиони. \r\n\"Тази симбиоза между политика и престъпност, в този й вид, я гледаме от 2002 година\", каза още той. \r\nСпоред Паскалев вместо да се къса опашката на гущера, трябва да му се откъсне главата. \r\n\"Нищо няма да се промени, докато обществото не пожелае тази промяна\", каза още той в предаването \"Опорни хора\" с Ганиела Ангелова.\r\n ", "date": "2018.08.11", "title": "Костадин Паскалев: Пари в България има, но за политиците"}
{"url": "https://www.dnes.bg/zvezdi/2018/08/11/blogyrka-iska-dupeto-na-kim-kardashian.384700", "text": "Сестрите Кардашян са толкова известни, че все повече хора се опитват да приличат на тях. Някои от \"подражателите\" им доста изкусно успяват да се преобразят и да заприличат на идолите си. \r\nТакъв пример е блогърът и модел Лилит Буш, която много прилича на Ким – както по фигура, така и по цвета на косата и чертите на лицето, пише OK Magazine.\r\n \r\nЕдинствената разлика между двете е прическата. Това не пречи на Лилит да има 172 хиляди последователи в Instagram.\r\n \r\nТя винаги изглежда здрава и жизнена и се занимава със спорт, също има и деца.\r\n \r\n", "date": "2018.08.11", "title": "Блогърка иска дупето на Ким Кардашян!?"}
{"url": "https://www.dnes.bg/stranata/2018/08/11/nasluka-hiliadi-lovci-otkriha-noviia-loven-sezon.384788", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nРано тази сутрин хиляди ловци в цялата страна откриха новия ловен сезон. От днес до началото на октомври е разрешен отстрелът на пет вида птици.\r\nПървият ловен излет в Козаревец започна още преди слънцето да изгрее и росата да се вдигне, съобщи \r\nСтарейшините в дружинката разказват, че птичият лов е изкуство, а първият излет за всеки от тях е най-чаканият ден в годината.\r\nНай- голямата отговорност на всеки ловец трябва да бъде грижата за дивеча, казват още от дружинката в Козаревец.\r\nВ първия ден от новият ловен сезон в цялата страна започнаха и масови проверки за ловуване без билет и отстрел на неразрешен за лов дивеч.\r\n ", "date": "2018.08.11", "title": "Наслука! Хиляди ловци откриха новия ловен сезон!"}
{"url": "https://www.dnes.bg/obshtestvo/2018/08/11/sblysykyt-krai-varna-pochina-ediniiat-ot-ranenite-shofiori.384792", "text": "Единият от шофьорите, ранени в сблъсъка по пътя Варна – Бургас край Старо Оряхово е починал. Това съобщиха от пресцентъра на варненската болница \"Света Анна\".\r\nКакто Dnes.bg писа автомобили с бургаска и с украинска регистрация се сблъскаха около обяд. При жестокия удар бяха ранени петима – двамата шофьори, деца и бременна жена.\n\r\nПочиналият мъж е български гражданин и е управлявал автомобила с бургаска регистрация. Водачът на колата с украинска регистрация е настанен в Клиниката по ортопедия и травматология със счупено бедро и китка. \r\nТежко е състоянието на 7-годишно дете, което все още е в операционната и лекарите се борят за живота му. \r\r\n                    \r\n                    В отделението по анестезиология, реанимация и интензивно лечение е настанена бременна жена, която също е сред пострадалите при тежката катастрофа, станала около обяд днес. \r\nПри пътното произшествие има още един пострадал, който също е настанен в Клиниката по ортопедия и травматология. \r\nОт болницата допълниха, че той е в добро общо състояние – контактен и в движение.\r\n ", "date": "2018.08.11", "title": "Сблъсъкът край Варна: Почина единият от ранените шофьори"}
{"url": "https://www.dnes.bg/politika/2018/08/11/zaradi-babh-bsp-iska-porojanov-da-podade-ostavka.384790", "text": "БСП поиска земеделският министър Румен Порожанов да подаде оставка заради напрежението около Българската агенция по безопасност на храните. Социалистите настояват и прокуратурата да се самосезира по изнесените сигнали за нарушения около обществените поръчки.\r\nПреди дни се появиха информации, че новосъздадена фирма за компютърни части е спечелила търга за доставяне на препарати против чумата. Вчера премиерът Борисов отмени обществената поръчка на Агенцията по храните.\n\r\n\"Прокуратурата да се самосезира и да провери дейността на БАБХ, включително какви са били обществените поръчки през последните години и как са били обявявани\", каза днес във Варна депутатът от БСП Кристиян Вигенин.\r\r\n                    \r\n                    Той обеща, че ако това не стане до няколко дни, ще бъде внесен нарочен сигнал, за да бъдат задействани прокурорите.\r\n\"Случващото се през последните седмици потвърждава позицията на БСП, че земеделският министър Румен Порожанов трябва да подаде оставка\", каза депутатът. Той допълни, че някой трябва да понесе политическа отговорност за ставащото в БАБХ.\r\nЕстествено е ръководителят на Агенцията да си ходи, но това не значи, че премиерът или министърът не трябва да понесат отговорност за случващото се, уточни Вигенин.\r\nДепутатът каза още, че през следващия политически сезон в парламента трябва да бъдат взети мерки за отстраняване на пропуските в законодателството, защото сега няма контрол върху дейността на БАБХ.\n\r\n ", "date": "2018.08.11", "title": "Заради БАБХ БСП иска: Порожанов да подаде оставка!"}
{"url": "https://www.dnes.bg/stranata/2018/08/11/tejka-katastrofa-i-krai-pomorie-ima-raneni.384784", "text": "Тежка катастрофа стана на пътя Ахелой - Поморие, има пострадали.\r\nТова съобщи дежурният в ОДМВР – Бургас, цитиран от \"Фокус\".\r\nИнцидентът е станал малко след 13 часа. Към момента няма информация за състоянието на пострадалите. \n\r\nОграничено е движението в посока Бургас. Обходният маршрут в посока Бургас е по път Ахелой - Каблешково - Лъка - пътен възел \"Бургас - север\".\r\nДвижението в посока София се осъществява без ограничение.\r\nШофьорите да се движат с повишено внимание и съобразена скорост.\r\nКатастрофата край Поморие стана малко след друг тежък пътен инцидент край морето. При сблъсък на две коли на пътя между Варна и Бургас пострадаха деца и бременна жена, някои от ранените са в тежко състояние.\r\n ", "date": "2018.08.11", "title": "Тежка катастрофа и край Поморие, има ранени"}
{"url": "https://www.dnes.bg/stranata/2018/08/11/zaradi-voltova-dyga-desetki-myrtvi-shtyrkeli-do-elhovo.384785", "text": "Волтова дъга уби десетки щъркели от защитения вид \"Бял щъркел\" в района на село Малко Кирилово, община Елхово.\r\nЗагинали са 50 животни, 4 са във влошено състояние, съобщиха от Регионалната инспекция по околна среда и води - Стара Загора, цитирани от \"Фокус\".\r\nДва са сигналите за умрели и ранени щъркели, постъпили в РИОСВ вчера. Според хората, алармирали институциите, причината за смъртта на животните е волтова дълга. \n\n\n\r\nПристигналите на място служители на РИОСВ – Стара Загора са открили телата на щъркелите около стълбовете на минаващ далекопровод от село Малко Кирилово за село Гранитово. \r\r\n                    \r\n                    Ранените щъркели са транспортирани до Спасителния център за диви животни в Стара Загора за оказване на медицинска помощ. РИОСВ – Стара Загора е уведомила електроразпределителното дружество EVN за изясняване причината за смъртта на останалите щъркели. \r\nБелият щъркел (Ciconia ciconia) е защитен вид, включен в Приложение 3 на Закона за биологичното разнообразие. \r\nОт РИОСВ - Стара Загора напомнят, че когато намерите животно или птица от защитен вид в безпомощно състояние, е препоръчително да потърсите съдействие от съответната регионална инспекция или горско стопанство.\r\n ", "date": "2018.08.11", "title": "Заради волтова дъга: Десетки мъртви щъркели до Елхово"}
{"url": "https://www.dnes.bg/usa/2018/08/11/ekshyn-v-nebeto-pilot-otkradna-samolet-i-katastrofira.384786", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПилот открадна самолет от международното летище в Сиатъл, след което катастрофира.\r\nНеобичайният инцидент затвори временно аеропорта в щата Вашингтон. Властите съобщиха, че не става дума за терористичен акт.\r\n29-годишният местен пилот направил \"непозволено излитане\" с малък пътнически самолет. Освен него на борда нямало никой друг, информира . \r\nСвидетели разказват, че машината е летяла неравномерно и е правила лупинги. Два изтребителя F-15 са били вдигнати във въздуха. \r\nВ същото време летището е било затворено за кратко. Самолетът катастрофирал на малко островче в близкия залив. Пилотът най-вероятно е загинал.\r\nЗасега мотивите за действията му са неизвестни. Според някои той се е самоубил. Местни медии пишат, че на аудиозаписите от разговорите му с кулата пилотът е звучал \"безгрижно, весело и откачено\".\r\n ", "date": "2018.08.11", "title": "Екшън в небето: Пилот открадна самолет и катастрофира"}
{"url": "https://www.dnes.bg/stranata/2018/08/11/muhyl-paiajini-razpad-bolnica-kato-vyv-film-na-ujasite.384787", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nИнфекциозното отделение на една от болниците в България прилича на декор от филм на ужасите. \r\nЕкип на  се натъкна на потресаваща гледка, която кара много от пациентите от пернишката болница \"Рахила Ангелова\" буквално да я избягват. \r\nОтделението е покрито с мухъл, паяжини и всякакви болнични отпадъци. Заради всичко това от Районната здравна инспекция се сезираха по случая. Проверката на РЗИ в пернишката болница е извършена преди 2 дни и им е издадено предписание да вземат спешни мерки, за да не е във вида, в който е в момента. \r\nЕвропейските стандарти при входа на инфекциозния сектор изглеждат така - мухъл, прах, в добавка с падаща мазилка, паяжини и изпражнения. Достъпът в самите стаи е строго забранен... заради стерилната среда. \r\r\n                    \r\n                    Огромна табела пък напомня, че зад вратата на сектора се влиза само с чисти калцуни.Такива обаче на пръв поглед няма.\r\nОт ръководството на болницата не пожелаха да приемат тв екипа, за да коментират защо в Инфекциозното отделение е като във филм на Стивън Кинг. Все пак отговор идва, задочно от секретарката: \"Няма пари за ремонт\".\r\nОт РЗИ уточняват, че последното предписание не е след първата проверка. Промяна обаче така и няма.\r\n\"Това е вид, в който не трябва да изглежда каквото и да е отделение\", отвърна служителка на РЗИ. \r\nМладеж пък е категоричен, че мухълът и паяжините са опасни за неговото здраве. \"Видя ли такова, целият се издувам и повръщам\", разказа той.\r\nИ в реновираната част на болницата положението не е по-разлино - олющени стени, паяжани, а за тоалетна тип клекало пациентите се редят на опашка, докато някой не приключи.\n\r\n ", "date": "2018.08.11", "title": "Мухъл, паяжини, разпад… Болница като във филм на ужасите! "}
{"url": "https://www.dnes.bg/muzika-drugi/2018/08/11/djipsi-king-v-bansko-thank-you-russia.384782", "text": "\r\n\"Джипси кинг на Пако Балиардо\" мина с гръм и трясък през Банско, за да изнесат първия си концерт в рамките на международния джаз фестивал. \n\r\nКралете на фламенкото и салсата вдигнаха на крак хилядите си фенове на площада с хитовете Bamboleo, Djobi Djoba, Baila Me и Un Amor, публиката чу и интерпретации на My Way на Франк Синатра, Ne me quitte pas на Жак Брел, Volare на Доменико Модуньо, както и немалко инструментални композиции с виртуозни китарни сола. \n\r\nСуматохата и изключително радушният прием от страна на публиката като че ли замаяха артистите и те за миг изгубиха представа къде точно са намират. \r\nСлед едно от парчетата в началото, аудиторията бе възнаградена с думите Thank you, Russia! (Благодаря ти, Русия!). Още при следващата песен нещата си дойдоха на мястото и адресатът вече беше точен – Банско.\r\n                    \r\n                    \r\nОказа се, че има и обяснение защо липсва буквата \"с\" след Кинг. Членовете на групата в момента водели съдебни дела за името \"Джипси кингс\", и междувременно Пако, който е от първоначалния състав и е най-възрастният от братята Балиардо, гастролира по света под името \"Джипси кинг на Пако Балиардо\". Това е причината участието в Банско да липсва в официалния сайт Gipsykings.com.\n\r\n\r\nПако, като част от оригиналната група, създадена в Южна Франция преди точно 40 години, има над 18 милиона продадени албума по света и множество престижни награди, между които и \"Грами\". И той, както и останалите му колеги, свири по слух, тъй като няма академично музикално образование. Това обаче не пречи да развиват стила и виртуозността си чрез непрестанното свирене на китарите и предаването на наследството от поколенията преди тях. Според критиката те самите допринасят с нови елементи към фламенко музиката.\r\n\r\n ", "date": "2018.08.11", "title": "Джипси кинг в Банско: Thank you, Russia!"}
{"url": "https://www.dnes.bg/notifikacii/2018/08/11/fiuri-se-repchi-na-kobrata-niamam-tyrpenie-da-go-nokautiram-v-sofiia.384789", "text": "Предстоящият съперник на Кубрат Пулев - Хюи Фюри, се закани да си тръгне като победител от София.\r\n23-годишният британец, който е носител на пояса на Острова в тежка категория, ще се изправи срещу Кобрата на 27 октомври в \"Арена Армеец\". Победителят ще стане задължителен претендент за световната титла на 1BF, която е притежание на Антъни Джошуа.\r\nФюри има актив от 21 победи и едно поражение, което дойде в битка за пояса на WBO с Джоузеф Паркър миналата година. Кобрата пък се завръща на ринга след 18 месеца пауза, търсейки 26-ия си успех в 27 срещи, пише gol.bg.\r\n\"Това е мачът, който искам. Тренирам за него и нямам търпение. Не ме притеснява, че боят ще е в България. Аз съм много по-различен боксьор, чисто психически, спрямо това, което бях преди година. Отивам в България, за да спечеля, при това с нокаут, защото не искам да се доверявам повече на решение на съдиите\", каза боксьорът.\rТой обясни, че се чувства  добре и има много силен отбор около себе си.\r\n\"Сигурен съм, че ще бъда в най-добрата си форма за този мач. Не ме е страх от нито един съперник. Знам, че мога да стана световен шампион и няма да си губя повече времето. Ще видите един много различен Хюи Фюри от това, което показах срещу Джоузеф Паркър\", заканва се още британецът.\r\nТой обясни, че животът му в момента  е само бокс, храна и бокс.\r\n\"Не ме вълнуват социалните мрежи, не ме вълнува нищо друго. Обичам предизвикателството, ще ми бъде по-лесно и ще бъда по-уверен да боксирам с Пулев в София, отколкото той да дойде тук при мен. Виж, резултатът ще е един и същ - нокаут в моя полза\", коментира още предстоящия двубой Хюи Фюри.\r\nНеговият баща и треньор Питър пък допълни, че също няма никакъв проблем в това срещата да е в София.\r\n\"За възрастта си Хюи натрупа огромен опит. Може да е на 23, но боксира, откакто ходи. Нямаме никакво намерение да си губим времето. За да е най-добрият в света, трябва да победи най-добрите. Кубрат е стъпка в тази посока.\r\nНямаме търпение да се качи на ринга и не бягаме от никого. Пулев е труден съперник, корав, постоянен и много търпелив. Не бива да се подценява. Той е от боксьорите, които са сред най-добрите на планетата. Искаме такива мачове, а не някакви лесни срещи.\r\nТози мач ме вълнува. Ще бъде тежка вечер за Хюи, от която обаче може да излезе победител\", коментира Питър Фюри.\n\r\n", "date": "2018.08.11", "title": "Фюри се репчи на Кобрата: Нямам търпение да го нокаутирам в София!"}
{"url": "https://www.dnes.bg/science/2018/08/11/zagadychen-obekt-krai-mlechniia-pyt-tyrsiat-obiasnenie.384791", "text": "Загадъчен обект край Млечния път предизвика серия от проучвания, а учени от различни точки на света търсят обяснение.\r\nАстрономи от САЩ и Испания обясниха произхода на астрономическия обект Segue 1, за който се смята, че е сфероидна галактика джудже или глобуларен клъстер, съобщи Сайънс алърт, цитиран от БТА.\r\nСпоред учените, по-вероятно е Segue 1 да е галактика, уловена от гравитацията на Млечния път.\r\nОбектът Segue 1 е слабосветещ спътник на нашата галактика. Светимостта му не е по-голяма от тази на 300 слънца, а това е характерно за глобуларен клъстер. Съставен е от стари звезди, съдържащи малко количество метали. Това навежда на мисълта за потенциална галактика, възникнала в ранната Вселена, когато първото или второто поколение звезди все още не се били превърнали в свръхнови, синтезирайки и разпространявайки тежки метали.\r\r\n                    \r\n                    Учените изследвали траекторията на Segue 1 и установили, че обектът кръжи около Млечния път с период 600 милиона години. Това е характерно за галактика джудже.\r\nСпоред най-вероятния сценарий, обектът е бил уловен от гравитацията на нашата галактика при възникването си преди около 8 милиарда години. Друга хипотеза гласи, че обектът е бил спътник на сблъскала се с Млечния път по-голяма галактика, но тази вероятност е едва 25-процентна.\r\n ", "date": "2018.08.11", "title": "Загадъчен обект край Млечния път! Търсят обяснение"}
{"url": "https://www.dnes.bg/eu/2018/08/11/izrisuvana-svastika-sreshtu-myrtvo-siriiche-1-0-no-za-kogo.384793", "text": "В края на месец юни момче от сирийски произход бе прегазено от селскостопанска машина в германския град Шьонберг, провинция Мекленбург-Предна Померания. От местната полиция съобщиха, че момчето е паднало от колелото си и от тротоара е излязло на пътя, където го е прегазил преминаващ трактор. Детето почина в болницата няколко дни по-късно.\r\nДве седмици след фаталната случка местен жител информира полицията, че на мястото на инцидента е нарисувана свастика. Органите на реда бързо я заличават. Но преди малко повече от седмица притеснителната ситуация се повтаря. Този път до нацисткия символ извършителят изписва \"1:0\".\r\nСемейството на жертвата е дошло в Германия през 2015 г. от сирийския град Идлиб. \"С какво заслужихме тази свастика?!\", възмущава се майката на убитото дете пред в. \"Билд\"\r\r\n                    \r\n                    Не след дълго следствените органи съобщават, че във връзка с инцидента са задържани двама мъже на възраст 22 и 28 години. Полицията се насочва към тях след сигнали на граждани, разказва .\r\n\"При обиск в домовете на двамата арестувани боята, с която са нарисувани свастиките, не е намерена, но подозрението към двамата остава\", съобщават следствените органи. Мъжете са задържани във връзка с \"незаконна употреба на антиконституционни символи и причиняване на щета на обществена собственост\".\r\nПрокуратурата смята, че заподозрените са имали \"ксенофобски мотиви\" за престъплението.\r\n\r\nВ Германия нацистките символи са забранени, дяснорадикалните групи са поставени под наблюдение на Службата за защита на конституцията.\r\n\"При нас няма неонацистки групи\", изтъква пред ДВ кметът на Шьонберг Лутц Гьотце. Жителите на града имат наистина различно мнение по въпроса с бежанците, но никой не защитава неофашистки идеи, посочва още той. В Шьонберг живеят около 40 бежанци, които са много добре интегрирани: работят, учат немски, ходят на училище. В града живеят не само сирийски бежанци, а и руснаци, казахстанци, индийци, иракчани. \"Те също работят. Нямаме проблеми нито с тях, нито със сирийците\", подчертава кметът Гьотце пред Дойче веле.\r\nПред \"Билд\" министърът на вътрешните работи в провинция Мекленбург-Предна Померания Лоренц Кафиер описва инцидента със свастиките на тротоара като \"шокираща гавра с паметта на жертвата\". Кафиер е на мнение, че е \"много вероятно свастиките да са нарисувани по повод смъртта на момчето\". Разследването по случая ще бъде приключено колкото се може по-бързо, посочва пред \"Билд\" Лоренц Кафиер.\r\nМинистър-председателката на провинция Мекленбург-Предна Померания Мануела Швезиг също осъди графитите.\r\n\"Това е отвратителна постъпка\", заяви тя пред местния вестник \"Нордкуриер\". \"Няма по-лошо от това да изгубиш дете. Ужасена съм от проявената омраза. Трябва да направим всичко, което е по силите ни, за да открием извършителите.\"\r\nНедалеч от Шьонберг се намира селището Ямел, известно като средище на десни екстремисти. В началото на 2000-те години в него е извършена серия от палежи, които прогонват и бездруго малкото мигранти. През 2017 г. в селото е изнесен рок-концерт против десния екстремизъм. \n\r\n  ", "date": "2018.08.11", "title": "Изрисувана свастика срещу мъртво сирийче: 1:0, но за кого? "}
{"url": "https://www.dnes.bg/eu/2018/08/11/edna-malka-dyrjava-emigrira-na-zapad-mirno-i-tiho-zavoevanie.384794", "text": "Населението на една малка държава с мащабите на Беларус е напуснало Източна Европа в посока Запад от 1990 година насам. Това са приблизително 12-15 милиона души от двата пола, което поставя страните в района на ръба на изчезването.\r\nЕто причините за това в цифри, съдържащи се в австрийски доклад, цитиран от вестник \"Труд\".\r\n\"Младежите в Източна Европа на възраст между 18 и 30 напускат родината си главно по икономически причини. Ако младите хора напуснат, това означава, че по-малко деца ще се раждат в страната. Това означава, че раждаемостта за запазване на броя на жителите трябва значително да надвишава необходимото съотношение от 2,1 деца на една жена, за да се компенсира спада на населението\", се казва в документа.\r\r\n                    \r\n                    Той акцентира и на общата тенденция намаляването на раждаемостта да продължи. \r\n\"Например в Централна Европа броят на децата на жена през 2016 г. е 1,48, в Югоизточна Европа – 1,58. В Западна Европа през 2016 г. раждаемостта е по-висока и възлиза на 1,8 деца\", се казва в доклада. Така загубите на Латвия от влизането й в ЕС представляват една трета от населението на републиката, при това една трета от младото население. СССР загуби във Великата отечествена война по-малко в процентно отношение. Защо младите българи повече не искат да бъдат българи, а прибалтийците – прибалтийци – не е тайна. В \"равноправна\" Европа се яде по различен начин\", се казва в материала.\r\nДокладът анализира и разликата в благосъстоянието между Източна и Западна Европа, тя есъществена, стигне ли се до сравняването на заплатите. \r\n\"Най-висок доход в ЕС получават датчаните, чиято средна часова печалба без данъците и другите удръжки е 25 евро и 52 цента. По този начин половината от населението на Дания заработва повече от тази сума, а другата половина – по-малко. В Германия заплатите на 50% от населението е над 15 евро и 60 цента на час. В Латвия обаче тази цифра е само 3 евро и 35 цента, в Румъния – около 2 евро, а картината свършва с България, където средното заплащане на труда е 1 евро и 67 цента на час. Ако съпоставим покупателната способност, Дания е на първо място, а България е на последно място в ЕС\", уточнява още изданието.\r\nПри това за тази статистика са взети в предвид само легалните доходи. Има обаче и сенчест сектор, в който заработват парите си третата каста от \"новите европейци\" – незаконните мигранти от Африка и Азия и украинците.\r\n\"Поляците или българите, много често официално са ангажирани от \"белите господари\" с черната работа в строителството, ремонтите, почистването, работата във фабрики и заводи, а за кореняците датчани, германци или французи са оставени творческите професии и разсъжденията за \"новия свят на постмодернизма, където всичко расте в Интернет\", се казва в документа.\r\nАнализът допълва и че е ясен плюсът за хората от бившите съветски републики и другите \"млади европейци\" пред мигрантите от Сомалия и Бангладеш. Прибалтийците и българите, са народи, които могат поне да четат и пишат, и са с по-близка култура до германците, отколкото арабите, и са напълно способни да бъдат асимилирани и претопени с тяхното второ или трето поколение. \r\nМного хора напускат своите държави и ще продължат да го правят и в бъдеще. Според прогнозите на ООН, всички държави, в които се очаква най-активното намаляване на населението преди 2050 г., са разположени в Източна Европа.\r\nМакар че, когато свършат едните, на \"цивилизованите народи\" на \"старите\" европейци ще им се наложи да поемат останалите. \"В съответствие със Западнобалканската стратегия, публикувана през февруари 2018 г. Еврокомисията възнамерява да проправи пътя за влизане в ЕС на други страни. С помощта на инвестиции, реформи и усилване на сътрудничеството по пътя им към членство в ЕС трябва да бъдат подготвени Сърбия, Черна гора, Македония, Албания, Косово и Босна и Херцеговина \", се казва в доклада на учените. \r\nВъпреки, че и без косоварите приятелите им от Франция и Германия имат достатъчно проблеми, но варианта с арабите и африканците, е по-лош, и те това вече добре го разбират. Затова славяните за европейците са идеалния вариант.\r\nВ доклада си учените допълват и че за да се реализира това мирно и пълзящо завоевание, е необходимо и съществуването на самия ЕС и неговата привлекателност за \"диваците\" от изтока.\n\r\n\n\r\n\r\n ", "date": "2018.08.11", "title": "Една малка държава емигрира на Запад! Мирно и тихо завоевание!"}
{"url": "https://www.dnes.bg/za-da-se-razbirame/2018/08/11/te-vinagi-sa-pravi-koi-sa-nai-konfliktnite-zodii.384702", "text": "Всеки знак има характерни и специфични черти, които влизат в конфликт с друг от зодиака. Какво показват картите на звездите и техните планети за тези отношения? Вижте кои зодии са в постоянен конфликт, според астролозите на Elle, както и примерите сред звездите.\r\n\r\n \r\nОгненият характер на Овена е най-безкомпромисният сред всички в зодиака. Неслучайно зад този знак стои Марс. Според статистиката, най-враждебните отношения на представителите на тази зодия са с Телец, Везни и Стрелец. В първите два случая Марс влиза в опозиционно отношение с управляващата планета на Телец и Везни – Венера. Представителите на тези две зодии леко завиждат на способността на Овните да постигнат целите си лесно. Един от ярките примери на конфронтация са Виктория Бекъм (Овен) и Наоми Кембъл (Телец). Звездите се скараха преди години, когато супермоделът си позволи да критикува дизайнерката. Продължителният конфликт между Джордж Клуни (Телец) и Ръсел Кроу (Овен) също потвърждава тази теория.\r\n \r\n\r\n \r\nЕстетите от тази зодия се стремят към комфорт във всички области на живота си, защото основното за тях е да се наслаждават и да сведат до минимум всички неудобства. Затова са на нож със Скорпионите, които могат да ги раздразнят във всеки един момент с тяхната склонност към фатализъм. Ярък пример са отношенията между Джордж Клуни (Телец) и Леонардо ди Каприо (Скорпион). Говори се, че враждата между двете звезди е от дълги години и започва в момент, когато Ди Каприо реши да „свали“ Клуни от позицията на „Крал на Холивуд“.\r\n \r\n\r\n \r\nБлизнаците се отличават като интелектуалци и винаги привличат вниманието, защото Меркурий отговаря за тях – планетата на комуникацията и новите знания. С тези хора винаги има теми за разговор. Но понякога Близнаците изглеждат арогантни, защото разчитат на силата на своя ум и талант. И не пропускат да го демонстрират и налагат. Това често докосва чувствителните струни на Скорпионите, което води до продължителни конфликти. Именно поради тази причина се появиха кавги между Никол Кидман (Близнаци) и Джулия Робъртс (Скорпион). Двете не се понасяха на снимачната площадка на филма „Тайната е в техните очи“. Австралийската звезда непрекъснато закъснявала за снимките, не се придържала към сценария и давала съвети на целия филмов екип.\r\n \r\n\r\n\r\nЗнакът е под контрола на Луната, която дава на представителите на тази зодия чувствителност, привързаност към семейството и силна интуиция. \r\n \r\n", "date": "2018.08.11", "title": "Те винаги са прави... Кои са най-конфликтните зодии?"}
{"url": "https://www.dnes.bg/balkani/2018/08/11/stihiiata-jertvite-na-pojarite-v-gyrciia-stanaha-94.384796", "text": "Жертвите на убийствените пожари в Гърция от края на миналия месец станаха 94. Огнената стихия бе най-смъртоносната в следвоенната история на Европа.\r\nБроят на загиналите се увеличи след като в болница от тежките си рани почина 57-годишна жена, съобщи АФП, цитирана от \"Дарик\".\r\nНад 30 души остават за лечение.\n\n\n\r\nСлед пожарите на 23 юли в куортното градче Мали лекарите загубиха битката за живота на 11 от тежко ранените. \r\nЛистът с имената на загиналите, в който фигурират 44 жени, 35 мъже и 11 деца е предаден на властите, които в момента разследват причините за пожара. Най-младата жертва на стихията е 6-месечно бебе, а най-възрастната – 93-годишна жена.\r\r\n                    \r\n                    Според правителството ефективната евакуация е била затруднена от ветровете със скорост от над 120 километра в час, които допълнително са разпалвали пламъците. \r\nПолицията в Мати не е успяла да отцепи района на стихията и да изведе хората, защото пожарната служба не е подала навреме сигнал за пожара и за точното му местоположение.\r\n ", "date": "2018.08.11", "title": "Стихията: Жертвите на пожарите в Гърция станаха 94"}
{"url": "https://www.dnes.bg/usa/2018/08/11/shokirashti-kadri-momiche-butna-priiatelkata-si-ot-most.384795", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nШокиращи кадри на момиче, което блъска приятелката си от мост във Вашингтон, взриви социалните мрежи.\r\nНа кадрите се вижда как 16-годишната Джордан стои на мост над река Луис заедно с приятели. Те се опитват да я убедят да скочи от моста, но момичето се страхува и категорично отказва, разказва .\r\nТогава един от групата я пита дали е готова и нейна приятелка я бута. Момичето на косъм се разминава със смъртта.\r\nПри силния удар с водата тя получава тежки наранявания. Оцеляла благодарение на мъж на брега, който се хвърлил в реката, за да я спаси.\r\n ", "date": "2018.08.11", "title": "Шокиращи кадри: Момиче бутна приятелката си от мост "}
{"url": "https://www.dnes.bg/stranata/2018/08/11/katastrofata-krai-pomorie-dve-momicheta-sa-v-reanimaciia.384797", "text": "Две момичета са в реанимация след тежката катастрофа край Поморие по обяд. \r\nВ катастрофата на пътя с Ахелой са пострадали общо пет души – три момчета и двете момичета. Това съобщи говорителят на ОДМВР-Бургас Цветелина Рандева, цитирана от \"Фокус\".\n\n\r\nДо сблъсъкът се е стигнало след като шофьорът на автомобил с пловдивска регистрация е застигнал и се е блъснал странично в движещ влекач с ремарке. Водачът е 21-годишен украински гражданин, постоянно пребиваващ в България. \r\nВ колата са се движили три момчета и две момичета. И петимата пътници са в настанени в УМБАЛ - Бургас. Момичетата са в отделението по реанимация.\r\nПо-рано днес тежка катастрофа стана и на пътя Варна-Бургас. След сблъсъка в района на Старо Оряхово почина един от шофьорите на ударилите се автомобили, дете е в тежко състояние, бременна жена е в реанимация.\r\n ", "date": "2018.08.11", "title": "Катастрофата край Поморие: Две момичета са в реанимация"}
{"url": "https://www.dnes.bg/obshtestvo/2018/08/11/tancova-terapiia-kogato-znaesh-kakvo-e-da-se-borish-s-raka.384798", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nТанцова терапия за онкоболни жени. От 19 октомври, когато е международния ден за борбата с рак на гърдата, 20 жени от България преминали през тежкото заболяване ще минат през 32 безплатни танцови сесии. До края на месеца желаещите жени могат да кандидатстват. \r\nВсяка година между 3 и 4 хиляди жени в България чуват тежката диагноза – рак на гърдата. Същата диагноза чува и Каролин Смит – известна танцьорка и хореографка, разказва .\r\nТя открива, че страстта й към танците може да бъде част от битката и с болестта. И доказва, че спортът или физическа дейност подпомагат възстановяването на пациенти. \r\r\n                    \r\n                    Смит създава танцова рехабилитация за жени, страдащи от коварната болест. А своя опит тя предава и в България. \r\nВалентина и Ава са преминали през обучението на Каролин Смит и в рамките на 60 минути, два пъти в седмица, ще бъдат хореографи на двайсет жени. \r\nТерапията на Каролин Смит освен, че влияе на физическото състояние на пациентките, поддържа и духа им. Рамо до рамо до тях ще бъде и спортният специалист към проекта Ивелина, която ще следи техните показатели през целия период на терапията. \r\nВ групите по танци може да се включи всяка жена, засегната от тежката болест. Ако са минали не повече от 3 години от диагностициране на заболяването и жените са на възраст между 30 и 65 години, както и ако са минали 4 месеца от последната терапия, онкоболните могат да кандидатстват. Терапията ще продължи общо 16 седмици.\r\n ", "date": "2018.08.11", "title": "Танцова терапия: Когато знаеш какво е да се бориш с рака"}
{"url": "https://www.dnes.bg/stranata/2018/08/11/vinetni-taksi-globi-svetlini-prez-denia.384780", "text": "От днес стартира раздаването на листовки по граничните контролно-пропускателни пунктове за влизащите у нас шофьори, съобщиха от МВР.\r\nВ брошурите се съдържа информация на четири езика за най-важните разпоредби, включени в ЗДвП. Листовките са отпечатани на - български, английски, немски и турски.\r\nВ тях е обърнато внимание на това, че за неплатена винетна такса, водачът рискува да му бъде спряно превозното средство за срок от 1 месец и глоба между 300 и 3000 лева, в зависимост от вида му.\r\nНапомня се на шофьорите, че на наша територия трябва да се движат и през деня с включени светлини.\r\nСпециално внимание е обърнато и на това, че в аварийните ленти на магистралите е забранено движението или спирането, освен в случай на повреда на моторното превозно средство или по здравословни причини на водача.\r\r\n                    \r\n                    Отбелязани са и санкциите за управление на моторно превозно средство след употреба на алкохол.\r\nАкцията на полицията ще продължи до края на активното преминаване на шофьори през България в посока Западна Европа. (БТА)", "date": "2018.08.11", "title": "Винетни такси, глоби, светлини през деня..."}
{"url": "https://www.dnes.bg/akoshtete-vqrvaite/2018/08/11/frazata-na-vsiaka-zodiia-koia-opisva-znacite.384675", "text": "Ето кои са фразите, които най-добре описват що за човек сте. \r\n\r\n\r\n\"Аз съм господар на съдбата си. Аз съм капитан на душата си.\" - Уилям Ърнест Хенли\r\n \r\n\r\n \r\n\"Това, което не те убива, те прави по-силен.\" - Фридрих Ницше\r\n \r\n\r\n \r\n\"Ден без смях е пропилян ден.\" - Чарли Чаплин\r\n \r\n\r\n \r\n\"Накрая само три неща са от значение: колко много си обичал, колко нежно си живял и колко грациозно си се освободил от нещата, които не са били за теб.\" - Буда\r\n \r\n\r\n \r\n\"Любовта ви ме прави силен. Омразата ви ме прави неудържим!\" - Кристиано Роналдо\r\n \r\n\r\n \r\n\"Днес не си живял, ако не си направил нещо за някого, който не може да ти се отплати.\" - Джон Бъниан\r\n\r\n\r\n \r\n\"Когато спрете да очаквате от хората да бъдат перфектни, можете да ги харесате заради това, което наистина са.\" - Доналд Милър\r\n \r\n", "date": "2018.08.11", "title": "Фразата на всяка зодия: Коя описва знаците?"}
{"url": "https://www.dnes.bg/obshtestvo/2018/08/11/da-preborim-lipsata-na-kadri-rabotim-4-dni-roboti.384757", "text": "Седмица с 4 работни дни и повече роботи в заводите ще се отрази добре на пазара на труда. Това се посочва в най-новия доклад на консултантската компания Colliers International, който се отнася за пазара в ЦИЕ-6 (Словакия, Чехия, Унгария, Полша, Румъния и България). Много ниските нива на безработица, емиграцията и развитието на сектора на услугите създадоха сериозен недостиг на кадри в държавите от ЦИЕ-6, пише в анализа.\r\nЗавръщането на работещите от Западна Европа е друг вариант за решаване  на проблема с недостига на кадри. През 2016 г. 500 хил.  граждани на ЦИЕ-6 са емигрирали към държави от Западна Европа. Ако  заплатите бъдат повишени, те може да се завърнат.\n\r\nПривличането на имигранти от бившите руски републики, също може да подпомогне  пазара на труда в ЦИЕ-6, пише още в анализа, цитиран от \"Труд\". Именно този вариант се  предпочита от работодателите у нас като през лятото в хотелите на морето  работят много украинци. В същото време българки стават камериерки в  Гърция и страни като Холандия.\r\n                    \r\n                    \r\nАко проблемът с недостига на кадри не се разреши, в дългосрочен план се очаква да настъпи успокояване на растежа на БВП, забавяне на икономическото развитие и вероятно намаляване на частните инвестиции в региона. А това ще се отрази негативно и на търсенето на бизнес имоти в региона.\r\nПрез юни безработицата в България падна до рекордно ниското ниво от 5,7%. Като една от причините за това е, че всяка година населението на намалява с около 50 хил. души, или колкото един средно голям град, заради емигрантите, които търсят по-високи заплати в чужбина. Недостигът на кадри е най-големият проблем пред редица предприятия в страната.\n\r\nМарк Робинсън, специалист проучвания ЦИЕ в Colliers International, обяснява: “Когато икономическият цикъл достигне до етап, в който са налице ниски нива на безработица, следва забавяне на развитието. То е свързано с ръст на безработицата, в резултат на което балансът на пазара на труда се възстановява. Този механизъм води до икономически затруднения, които са еднакво нежелани за политиците, бизнеса и сектора на недвижимите имоти”. Пазарите с недостиг на работна ръка е добре да инвестират в автоматизация, пише в анализа на компанията.\n\r\nАвтоматизацията повишава продуктивността, като намалява броя на необходимите работници. Признаците за това вече са видими в Германия, където има примери за преминаване към 28-часова работна седмица в компании от автомобилната индустрия. В посоката, в която върви Германия, могат да тръгнат и държавите от ЦИЕ-6.\n\r\nВсяка година между май и септември всички 54 служители на базираната в Чикаго компания за онлайн приложения Basecamp работят само 4 дни, или 32 часа от седмицата. През останалата част от годината компанията е със стандартно работно време от 5 дни.\r\n“Това е достатъчно време, за да се свърши страхотна работа”, казва съоснователят на Basecamp Джейсън Фрийд. “Работенето на 50-60-70 плюс часа не е необходимо. Щом трябва да се работи 50-60-70 плюс часа, значи има проблем с ръководството”, смята той.\r\nФилософията на Basecamp е потвърдена от проучване, според което продължителното работно време е вредно за физическото и психологическото здраве на служителите, посочва в. Financial Times. Според данните интензивната работа вреди на кариерното развитие, тъй като извънредните работни часове и натовареността действат непродуктивно, намалявайки качеството на свършената работа.\n\r\n3-дневна работна седмица лансира и един от най-богатите хора – мултимилиардерът Карлос Слим Елу. Днес хората живеят по-дълго, здравето им е по-крепко. Производителността на труда нарасна, има излишъкът на работна ръка. Затова работната седмица не бива да превишава 3 дни, а на хората трябва да се даде възможност да се пенсионират по-късно, заяви Карлос Слим Елу. Той въведе този начин на работа в неговата компания “Телмекс”.\r\n“Концепцията, че хората трябва да работят като луди, за да посрещнат нуждите на обществото, е напълно погрешна”, коментира преди години и съоснователят на Google Лари Пейдж. “Прекарваме прекалено много време да се трудим за неща, които не ни трябват”, заяви той. Един от начините да се промени този погрешен начин на живот е чрез “координирани действия за намаляване на работната седмица”, изтъкна Пейдж.\n\r\nАкадемията за обществени науки на Китай публикува доклад, според който жителите на страната, в стремежа си да преуспеят и да подпомогнат икономическото развитие на държавата, на практика са престанали да си почиват. Учените отправят препоръка до 2030 г. работната седмица в страната да стане 4-дневна, а продължителността на почивните дни и официалните празници да се увеличи.\n\r\nВ доклада на Академията се отбелязват негативните тенденции служителите често да работят от 9 часа сутринта до 9 часа вечерта шест дни седмично. Постоянната ангажираност и необходимост от присъствие в офиса са принудили китайците вече да не отделят време за личностно развитие и за общуване с приятели и семейство, което в бъдеще може да доведе до появата на умствени заболявания.\n\r\nЕкспертите са на мнение, че 36-часовата работна седмица ще доведе до по-висока работна ефективност, а също и до формиране на по-благоприятна среда за щастието на нацията. Учените смятат, че първият етап от прехода към 4-дневна работна седмица би могъл да бъде реализиран в периода 2020-2025 г.", "date": "2018.08.11", "title": "Да преборим липсата на кадри! Работим 4 дни, роботи..."}
{"url": "https://www.dnes.bg/mish-mash/2018/08/11/misiiata-na-bash-maistora-da-spasi-sina-si-ot.384594", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nТази събота, 11 август, в \"Фамилно\" по Bulgaria ON AIR гостува синът на актьора Кирил Господинов, обичан от публиката заради ролята си в поредицата филми през 70-те и 80-те години за Баш майстора.  \n\r\nНиколай Господинов разказва пред водещата Деляна Маринова, че днес е това, което е, благодарение на своя баща. \n\r\nКогато се е родил, по една или друга причина, майка му го оставя в Майчин дом. \n\r\n\"Кой знае как щеше да протече животът ми, ако бях израснал там\", споделя Николай.  \n\r\nБаща му прави опити да си го прибере и шансът се появява, когато бебето е на 5-6 месеца. \n\r\nПо онова време са се правели ежегодни концерти на Музикалната, Театралната и Художествената академия в София и на тях винаги е присъствал Тодор Живков. Кирил Господинов бил водещ на концерта. След приключването му, бил поканен при лидера на държавата. Говорили за театър, за изкуство. \r\n                    \r\n                    \r\nИ накрая Живков го попитал какво иска. \n\r\n\"Искам да си взема сина\", отвърнал бъдещият Баш майстор. \n\r\n\"И макар че е бил още студент и ходел във ВИТИЗ с обувките на майка си, въпреки че всяка сутрин ставал в 5 часа, за да пренася въглища в студенски стол – да изкарва пари за прехранта на семейството, баща ми ме взима и ме отглежда заедно с моята баба Елена\", разказва развълнуван Николай Господинов във \"Фамилно\". \n\r\nПредаването започва в 10:30 ч. по телевизия .", "date": "2018.08.11", "title": "Мисията на Баш майстора: Да спаси сина си от..."}
{"url": "https://www.dnes.bg/balkani/2018/08/11/nad-400-dushi-sa-raneni-v-rumynskite-protesti.384762", "text": "Стотици души са ранени в сблъсъци с полицията в Румъния, където снощи се състояха антиправителствени протести, предаде ДПА, цитирайки Аджерпрес.\n\r\nОколо 440 души, в това число 24 полицаи, са ранени, след като полицията използва сълзотворен газ в опит да овладее ситуацията в редица квартали на столицата Букурещ. Край сградата на правителството бяха арестувани няколко души. По данни на полицията в Букурещ са протестирали 20 000 души. Хиляди души протестираха и в други градове.\r\nРумънските сили на реда разчистили Площада на победата в Букурещ от участници в антиправителствения протест, съобщи агенция Медиафакс, цитирана от ТАСС.\r\r\n                    \r\n                    Подразделения на жандармерията започнаха да използват сълзотворни гранати и водни оръдия около 23.00 ч. и демонстрантите бяха разпръснати след около половин час.\r\nНад 200 участници в протеста в Букурещ са получили медицинска помощ, а двама жандармеристи, мъж и жена, са приети в болница, след като били обкръжени и пребити от демонстранти. Други демонстранти ги защитили от тълпата и ги завели в безопасност при колегите им.\r\nИма арестувани протестиращи след сблъсъци, в които демонстранти се опитваха да преминат металните заграждения при сградата на правителството и замеряха силите на реда с камъни, бутилки и пиратки.\r\nВ протеста на Площада на победата и съседни булеварди са участвали по различни оценки до 100 000 души. Десетки хиляди души участваха в антиправителствени протести и в други градове на Румъния.\r\nЕмигриралите в чужбина румънци подкрепиха протестните акции за оставка на лявото правителство, а някои от тях пристигнаха от други европейски страни, за да се включат в демонстрациите. Румънците са недоволни от решенията на социалдемократите по отношение на правосъдните закони и наказателните кодекси, от отстраняването на ръководителката на антикорупционната агенция и от факта, че лидерът на социалдемократите Ливиу Драгня ръководи Камарата на депутатите, въпреки, че е осъден на затвор за корупция.\r\nВ чужбина живеят около 3 милиона румънци. Някои от тях казват, че са напуснали родината си заради корупцията, ниските заплати и безперспективността, отбелязва Асошиейтед прес. (БТА)\r\n ", "date": "2018.08.11", "title": "Над 400 души са ранени в румънските протести "}
{"url": "https://www.dnes.bg/notifikacii/2018/08/11/trus-ot-5-1-po-rihter-raztyrsi-iaponiia.384760", "text": "Земетресение с магнитуд 5,1 бе усетено по североизточното крайбрежие на основния японски остров Хоншу, съобщи японската национална метеорологична служба, цитирана от ТАСС.\r\nНяма данни за жертви или материални щети. Тревога за цунами не е издадена.\r\nЕпицентърът на труса е бил в Тихия океан край бреговете на префектура Фукушима, на дълбочина около 20 км под океанското дъно. \r\nЗеметресението е било усетено и в съседната префектура Мияги. (БТА)\r\n ", "date": "2018.08.11", "title": "Трус от 5,1 по Рихтер разтърси Япония"}
{"url": "https://www.dnes.bg/snimka-na-denia/2018/08/11/na-more-na-planina-slynchevo-nad-cialata-strana.384761", "text": "Днес ще е слънчево, с временни увеличения на облачността. Ще духа слаб до умерен изток-североизточен вятър. Според  максималните температури ще са между 28° и 33°, в София – около 28°. \r\nАтмосферното налягане ще се понижи, но ще се задържи малко по-високо от средното за месеца.\r\nПо Черноморието ще бъде слънчево, след обяд с временни увеличения на облачността. Ще духа умерен вятър от изток-североизток. Максималните температури ще са между 27-29°. Температурата на морската вода е 26-28°. Вълнението на морето ще е 3-4 бала.\r\nВ планините ще бъде слънчево, след обяд с временни увеличения на облачността. Ще духа слаб до умерен източен вятър. Максималната температура на височина 1200 метра ще е около 23°, на 2000 метра – около 15°.\r\n ", "date": "2018.08.11", "title": "На море, на планина... Слънчево над цялата страна "}
{"url": "https://www.dnes.bg/travel/2018/08/11/za-iuni-pechalbata-na-hotelite-nad-200-mln-leva.384759", "text": "Приходите на хотелите от нощувки през юни достигнаха 200,3 млн. лв., което е ръст с 6,5% спрямо същия месец на миналата година, обявиха от НСИ. Регистрирано е увеличение на приходите както от българи – със 7,2%, така и от чужденци – с 6,4%.\n\r\nСънародниците ни по-често ходят на екскурзии и почивки в чужбина. Но наред с това по-често отсядат за уикенда и в хотели в страната. Броят на пренощувалите граждани в местата за настаняване в страната през юни се увеличава с 6,7% на годишна база и достига 988,8 хил. Увеличението на нощувките на българи е с 6,9%, а при чужденците се отчита ръст от 6,5%.\n\r\nПри пътуванията в чужбина най-предпочитаните от българите дестинации са Гърция и Турция. Вчера десетки обменни бюра за валута в Истанбул затвориха врати, а онези, които останаха отворени, обменяха само до по 100 долара, тъй като валутата свършва. Само в рамките на няколко часа доларът поскъпна от 5,50 турски лири до 6,50 лири. Подобно рязко поевтиняване на валутата на Турция отдавна не се беше случвало.\r\n                    \r\n                    \r\nБългарите, отсядали в хотели, хижи или други места за настаняване в страната ни през юни, са 389 хил. като те са останали средно за 2,5 нощувки, или за един дълъг уикенд. Чужденците, пренощували в хотел в България през юни, са 599,8 хил., като 67,2% от тях са отседнали в хотели с 4 или 5 звезди и са останали средно за 5,2 нощувки, пише \"Труд\"\n\r\nЧужденците най-често отсядат в хотели с 4 или 5 звезди, а гостите в места за настаняване с 1 и 2 звезди са предимно българи.\n\r\nОбщият брой на нощувките във всички места за настаняване, регистрирани през юни, е 4,064 млн., което е ръст с 4,5%. Най-голямо увеличение на нощувките (с 9,5%) се наблюдава в местата за настаняване с 3 звезди.\n\r\nПрез юни в страната са функционирали общо 2890 места за настаняване с над 10 легла – хотели, мотели, къмпинги, хижи и др. Броят на стаите в тях е 130 хил., а на леглата – 290 хил.", "date": "2018.08.11", "title": "За юни: Печалбата на хотелите над 200 млн. лева"}
{"url": "https://www.dnes.bg/notifikacii/2018/08/11/us-syd-monsanto-da-plati-290-mln-zaradi-raundyp.384756", "text": "Съд в Сан Франциско осъди американския агрохимически гигант Монсанто да плати близо 290 милиона долара обезщетение на градинар, който е с рак в терминална фаза, защото не го е информирал за рисковете от хербицида \"Раундъп\", предадоха Франс прес и ДПА.\r\nСъдебните заседатели прецениха, че Монсанто е действал злонамерено и че хербицидът му \"Раундъп\", както и професионалната му версия \"РейнджърПро\", съществено са допринесли за заболяването на 46-годишния Диуейн Джонсън.\r\nАмериканският концерн е осъден да заплати 250 милиона долара наказателни щети и 39,2 милиона долара компенсация.\r\nДжонсън, който е баща на две деца, е диагностициран с рак на кръвта - неходжкинсова лимфома, която е нелечима.\rМежду 2012 и 2014 г. той е пръскал \"Раундъп\", който съдържа спорното вещество глифозат, както и \"РейнджърПро\". Глифозатът е смятан за потенциално канцерогенен.\r\nМонсанто обяви в изявление, че ще обжалва съдебното решение и заяви, че според редица изследвания глифозатът не причинява рак.\r\nДжонсън е един от стотици раково болни хора, които съдят Монсанто. Неговият иск бе разгледан с предимство, тъй като заболяването му е в терминална фаза. (БТА)\r\n ", "date": "2018.08.11", "title": "US съд: Монсанто да плати $290 млн. заради \"Раундъп\""}
{"url": "https://www.dnes.bg/sofia/2018/08/11/sofiia-zatvariat-krystovishteto-na-rektorata.384766", "text": "Кръстовището на Софийския университет е затворено от днес заради преасфалтиране на участъка. Движението ще бъде отпушено в понеделник в 4,30 сутринта, когато тръгват първите тролеи.\n\r\nОт Столичната община призовават софиянци и гости на града да използват обходни маршрути - бул. \"Евлоги и Христо Георгиев“, улиците \"Гурко“ и \"Раковски“, както и бул. \"Дондуков“. Кръстовището ще се ремонтира и през нощта, защото около него няма жилищни сгради и няма да се създаде неудобство.\r\nОт понеделник пък ще продължи ремонтът на бул. \"Васил Левски\" от Ректората до паметника на Апостола. В този участък движението няма да бъде блокирано, защото ще се работи на етапи.\r\n                    \r\n                    \r\nВ столицата предстоят още няколко ремонта. Започва реконструкцията на бул. \"България\" в участъка между булевардите \"Гешов“ и \"Гоце Делчев“.\r\nТам ремонтът ще се извършва поетапно, като първо ще се затвори платното в посока Бояна. От \"Московска“ 33 съветват хората да не минават по \"България“, а да използват трамвая, за достигане на центъра, а ако са с автомобили, да заобикалят по \"Цар Борис III“ или \"Черни връх\".\r\nВъвежда се временна организация на движението заради ремонта на бул. \"България” в участъка от бул. „Акад. Иван Гешов“ до бул. \"Гоце Делчев“, съобщиха от Столична община.\r\nОт 00.00 часа на 12 август до 24.00 часа на 25 август се забранява влизането на пътни превозни средства по западното пътно платно на бул. \"България” в участъка от бул. „Акад. Иван Гешов“ до бул. „Гоце Делчев“. Движението на превозни средства ще се извършва двупосочно в източното пътно платно на булеварда, както следва:\r\n- в една пътна лента в посока от бул. \"Акад. Иван Гешов\" към бул. \"Гоце Делчев\";\r\n- в две пътни ленти в посока от бул. \"Гоце Делчев\" към бул. +Акад. Иван Гешов“.\r\nОт утре, 12 август, се възстановява движението на трамвай № 7 до ж.к. Борово;\r\nЗакрива се временната автобусна линия № 7-ТМ;\r\nВъзстановява се постоянния маршрут на автобусна линия № 304;\r\nЗакрива се спирка с код 1306 „Площад Ручей” в посока ж.к. „Гоце Делчев“ за автобусни линии № 64, 83, 204 и N 4.\r\nВ понеделник ще стартира и обновяването на бул. „Арсеналски“. Във вторник ще влезе в експлоатация новото тролейбусно трасе в квартал \"Младост\", припомня \"Монитор\". Строителството на новото трасе от бул. \"Андрей Сахаров\" до \"Младост\" 2 е продължение на тролейбусната контактна мрежа на тролейбус от линия № 5 до обръщателното колело на автобус № 306 в \"Младост 2\".", "date": "2018.08.11", "title": "София: Затварят кръстовището на Ректората"}
{"url": "https://www.dnes.bg/kino/2018/08/11/po-osemdesetarski-liubovno-i-idilichno-s-liatoto-na-ping-ponga.384376", "text": "От какво са били обсебени тийнейджърите през 80-те години на миналия век ни припомня Майкъл Тъли в \"Лятото на пинг понга\".\r\nИсторията е за срамежлив тийнейджър Рад Мирикъл, \"скрил\" от околните обсебеността си по  пинг понга и хип-хопа в гаража на дома си.\r\nГодината е 1985. Докато се бори с хормоните си и с преодоляването на първата голяма любов, 13-годишният хлапак се превръща в мишена и на местни хулигани. Получава неочаквана помощ от негова съседка, която му разкрива как да се изправи срещу съперниците, използвайки хитрините от пинг понга.\r\nТъли превръща филма в приказна носталгия по 80-те. Филмът логично следва духа на близкото минало, въртящите се плочи, лексиконските мъдрости и идиличната свобода из плажовете. Момчето пораства, но ще се справи ли с първите трудности в живота си като победи противника и целуне момичето, което харесва...\r\r\n                    \r\n                    Ролите са поверени на Марсело Конте, Сюзан Сарандън, Лиа Томпсън, Джон Хана, Майлс Маси, Еми  Шокли, Джоузеф Маккотри, Анди Ридъл, Хелена Сийбрук, Мади Хауърд и др.\r\nГледайте \"Лятото на пинг понга\" на 11 август от 23.00 часа по телевизия .", "date": "2018.08.11", "title": "По осемдесетарски любовно и идилично с \"Лятото на пинг понга\""}
{"url": "https://www.dnes.bg/notifikacii/2018/08/11/oon-nad-1-mln-uiguri-sa-zadyrjani-v-lageri-v-kitai.384764", "text": "Смята се, че над един милион души са задържани в \"центрове за борба с екстремизма\" в Западен Китай, заяви Комисията на ООН за премахване на расовата дискриминация, цитирана от ДПА и Асошиейтед прес.\r\nКомисията изрази сериозно безпокойство по сигналите за задържане на етнически уйгури и членове на други мюсюлмански малцинства, които \"в името на борбата с религиозния екстремизъм и поддържането на социалната стабилност са превърнали Синцзян-Уйгурския автономен район в нещо приличащо на огромен концлагер, обвит в тайнственост\", заяви заместник-председателката на комисията Гей Макдугал в Женева.\r\n\"Други 2 милиона души са принудително изпратени в т.нар. превъзпитателни лагери за политическа и културна индоктринация\", каза тя на заседание, посветено на положението в Китай.\rПовечето от задържаните нямат повдигнати обвинения, нито са били изправяни пред съд, отбеляза тя.\r\nМакдугал не посочи източниците си, но споменатите от нея бройки отговарят на тези в доклад на Мрежата на китайските правозащитници, който е предоставен на комисията на ООН. Други организации обаче дават далеч по-ниски числа, отбелязва ДПА.\r\nСпоред Хюман райтс уоч в китайските центрове за политическо превъзпитание има \"най-малко десетки хиляди\" души, а според Амнести интернешънъл в Китай са задържани \"най-малко десетки хиляди, а според някои източници стотици хиляди\" уйгури. (БТА)\r\n ", "date": "2018.08.11", "title": "ООН: Над 1 млн. уйгури са задържани в лагери в Китай"}
{"url": "https://www.dnes.bg/usa/2018/08/11/aviomehanik-otkradna-samolet-ot-letishteto-v-siatyl.384768", "text": "Служител на авиокомпания открадна самолет без пътници от международното летище Такома в Сиатъл, в северозападната част на САЩ, и излетя без разрешение, но малко след това се разби в залива Пюджит, предадоха световните агенции, като се позоваха на летищните власти.\r\nПо първоначални данни, цитирани от Асошиейтед прес, авиомеханик е откраднал двумоторен турбовитлов самолет \"Бомбардие\" Q400 на авиокомпания \"Хърайзън еър\".\r\nСамолетът бил последван от два изтребителя Ф-15, казаха от полицията, която отрича случаят да има нещо общо с тероризъм, отбелязва Франс прес.\r\n\"Това не е терористичен инцидент. Информацията е потвърдена. Става въпрос за самоубийство на сам човек. Знаем за кого става дума. Няма друг замесен\", посочи в Туитър полицията в окръг Пиърс, щата Вашингтон, без да даде подробности.\r\r\n                    \r\n                    Американската брегова охрана е изпратила свой кораб на мястото на катастрофата, след като очевидци казаха, че са видели в небето да се издига стълб от дим.\r\nЛетището временно е спряло работа, но сега то отново работи нормално, уточни ТАСС. Властите изясняват случилото се. (БТА)\n\r\n\r\n ", "date": "2018.08.11", "title": "Авиомеханик открадна самолет от летището в Сиатъл"}
{"url": "https://www.dnes.bg/mish-mash/2018/08/11/receptata-dnes-tartar-ot-riba-ton.384695", "text": "Шеф Владимир Ангелов е с близо 17-годишен стаж в кулинарията. Работил е в кухните на най-елитните и престижни ресторанти в столицата. Този опит го кара твърдо да вярва, че най-ценното нещо в неговата работа е екипът. За него няма по-малко или по-важно звено в кухнята, защото само ако всички работят в пълен синхрон могат да постигнат перфектното блюдо. \r\nПрекарва близо една година в испанския град Хихон, където овладява всички тънкости на континенталната европейска кухня. Ето защо и днес изпитва силно влечение към испанската храна с френски влияния.\r\n \r\nШеф Ангелов обича да експериментира със средиземноморската кухня, като я допълва и с нотки на азиатска пикантност. За него и екипът му е страст да съчетават вкусове от цял свят с класическите кулинарни техники. \r\n \r\nВ няколко поредни уикенди ще ви представим рецепти на шеф Владимир Ангелов.\r\n \r\n\r\n \r\nВреме за приготвяне – 5 минути\r\n \r\n\r\n \r\n100 г жълтопереста риба тон\r\n \r\n10 г див лук\r\n \r\n20 г манго\r\n \r\n5 г черен и бял сусам\r\n \r\n30 г авокадо\r\n \r\n10 г кориандър\r\n \r\n10 г лайм\r\n \r\n5 г олио от печен сусам\r\n \r\n\r\n \r\nНарязаният на кубчета жълтоперест тон се овкусява със сусамовото олио, кората и сока от лайм. Добавя се дивият лук, мангото и сусамът. Сервира се в ринг с мус от авокадо, кориандър, лайм и сол на вкус. Декорира се с лилави репички и препечен хляб.\r\n \r\n", "date": "2018.08.11", "title": "Рецептата DNES: Тартар от риба тон"}
{"url": "https://www.dnes.bg/balkani/2018/08/11/rumynskiiat-prezident-osyjdam-nasilieto-sreshtu-protesta.384767", "text": "\nПрезидентът на Румъния Клаус Йоханис твърдо е осъдил бруталната намеса на жандармерията срещу протестиращите на площад \"Виктория“ и е подчертал, че вътрешният министър Кармен Дан трябва незабавно да обясни начинът, по който е управлявала събитията, предава Agerpres.\r\n\"В една автентична демокрация всеки човек има правото да протестира, но насилието не е приемливо, независимо от политическите мнения. Твърдо осъждам бруталната намеса на жандармерията. Опитът да се сломи волята на хората чрез насилствена реакция на правоприлагащите сили е укоримо решение. Вътрешният министър трябва незабавно да обясни начина, по който управлява събитията\", заяви Йоханис.\n\n\r\n                    \r\n                    \r\nОсвен в Букурещ и по-големите градове на Румъния, антиправителствени протести срещу управляващите в северната ни съседка бяха организирани и пред посолствата й в цяла Европа, съобщава електронното издание Politico.\r\nМащабната демонстрация в Букурещ, в която се включиха румънци, живеещи извън пределите на родината си, прерасна в насилие, при което полицията употреби сълзотворен газ и водни оръдия. Стотици румънци, превиваващи във Великобритания, Италия и Швейцария, се завърнаха в страната си, за да се включат в протеста в Букурещ.\r\nПо данни на румънските медии пред сградата на правителството на площад \"Виктория“ в Букурещ е имало  между 80 хил. и 100 хил. души, недоволни от управлението на Социалдемократическата партия. Демонстрацията им е започнала спокойно, но вечерта е завършила с намеса на жандармерията, припомня \"Фокус\".\r\nПротестиращите настояват за оставката на правителството, възразявайки  против продължителните усилия за отслабване на съдебната система от  управляващата Социалдемократическа партия, както и ниските доходи и  корупцията в страната.\r\nОт опозиционния \"Съюз за спасение на Румъния“ са поискали оставката на вътрешния министър Кармен Дан. Според твърденията на партията властите са подстрекали умишлено хулигани и други крайно настроени групи, за да провокират безредици и да оправдаят намесата на жандармерията.\r\nОт редакцията отбелязват, че часове след безредиците управляващите запазват мълчание. Министър-председателят Виорика Дънчила е на почивка до понеделник, пояснява Politico.\n\r\n440 участници в антиправителствените протести в Букурещ, в това число и 24 жандармеристи, са получили медицинска помощ, а 65 души са били закарани в болница, съобщава „Agerpres“, цитирана от ТАСС.\n\r\n\r\n ", "date": "2018.08.11", "title": "Румънският президент: Осъждам насилието срещу протеста!"}
{"url": "https://www.dnes.bg/politika/2018/08/11/oshte-108-lv-otgore-na-deputatskata-zaplata-stava-3429-leva.384769", "text": "Със 108 лева се увеличава депутатската заплата и става 3429 лева. Възнаграждението на народните представители е равно на три средни заплати за страната в обществения сектор за последния месец от всяко тримесечие. Днес НСИ обяви, че то е 1143 лв.\n\r\nВъпреки увеличението депутатската заплата е под рекорда, постигнат през февруари, когато бе 3540 лв.\n\r\n3429 лв. е базовата заплата за народните представители. За участие в комисии те вземат по 10% надбавка. Освен това за всяка година трудов стаж имат допълнително по 1,6%. Така за депутат с 20 г. стаж средната заплата доближава 5000 лева.\n\r\nНай-много от властта взема президентът - две депутатски заплата. Което означава, че Румен Радев ще се разписва срещу минимум 6858 лв. Заради трудовия му стаж обаче към тази сума се добавят още близо 60% и така възнаграждението му става 10 972 лв. През февруари обаче сумата бе над 11 000 лв., припомня \"\r\n                    \r\n                    \r\nПремиерът и председателят на парламента вземат с 50% повече от депутатите, което се равнява на 5143,5 лв. Бойко Борисов има над 30 г. стаж и с добавката заплата му се вдига на 7715 лв.\n\r\nСредната заплата в България за второто тримесечие е била 1125 лв., показват данните на НСИ. Това е ръст от 8,2%на годишна база. По месеци сумите са 1145 лв. за април, 1110 за май и 1119 за юни.\n\r\nНай-висока е средната заплата в IT сектора и далекосъобщенията - 2663 лева.\n\r\nРаботещите в банките, финансите и застрахователната дейност вземат средно по 1922 лева. В производството и разпределението на енергийни продукти възнаграждението е 1821 лева.\n\r\nНай-ниски са заплатите в туризма и строителството - съответно 697 лева и 887 лева. \r\n ", "date": "2018.08.11", "title": "Още 108 лв. отгоре на депутатската заплата, става 3429 лева"}
{"url": "https://www.dnes.bg/politika/2018/08/11/radev-borisov-ministri-evksinograd-priiutiava-vsichki.384765", "text": "Август е време за почивка. Министрите вече започнаха летните си отпуски на смени в резиденция  “Евксиноград”. Първи в бившия царски дворец са се появили финансовият  Владислав Горанов и транспортният Ивайло Московски със семействата си.\r\nВ събота вечерта в “Слънчевото бунгало” в резиденцията пристига президентът Румен Радев. Той ще е във Варна по официален повод - за тържествата по случай 139 години от създаването на Военноморските сили.\n\r\nВ четвъртък вечерта в резиденцията на морския бряг пък отседна премиерът Бойко Борисов, който вчера инспектира ремонтите на пътища във Варна. Обичайна практика на министър-председателя е да не взема летни отпуски, а да посещава морския бряг за дълги уикенди покрай служебни ангажименти. Той не пуска и министрите да почиват заедно, а иска поне 10 да са на работа, за да има редовни заседания на кабинета.\r\n                    \r\n                    \r\nВсе още нямало обаче яснота дали премиер и президент ще се засекат в резиденцията, или Борисов ще е напуснал “Евксиноград”, когато пристигне държавният глава. Според отлично информирани източници, ако двамата се засекат, премиерът ще отстъпи “Слънчевото бунгало” и ще нощува в хотела.\n\r\nВ близките дни в резиденцията очакват и правосъдната министърка Цецка Цачева, пише “”\n\r\n“Евксиноград” се ползва често от членовете на правителството за летните им отпуски, защото е далеч от туристите и хорските погледи. Прекрасният плаж на резиденцията е запазен само за ВИП гостите, като през август Министерският съвет не прави резервации за граждани за почивка в хотела към резиденцията.\n\r\nВицепремиерът Красимир Каракачанов обаче избрал тази година да почива с обиколка на Стара планина.\n\r\nОще 48 народни представители от различни партии, сред които и шефът на правната комисия в НС Данаил Кирилов, са се записали за почивка в правителствената резиденция.\n\r\nЦените в резиденция “Евксиноград” всъщност не са толкова ниски, колкото носи градската легенда. Нощувка в “Слънчевото бунгало”, което винаги е било любимо място за отдих на всички министър-председатели на България - от Тодор Живков до Бойко Борисов, струва 700 лв. Бунгало на брега на морето струва 180 лв.\r\n ", "date": "2018.08.11", "title": "Радев, Борисов, министри - \"Евксиноград\" приютява всички"}
{"url": "https://www.dnes.bg/muzika-interviews/2018/08/11/svilen-ot-ostava-ostanah-v-bylgariia-zaradi-grupata.384771", "text": "Остава, Jeremy? и Gravity Co - три от най-яките родни банди се събират на една сцена. На пръв поглед се различават стилово, феновете ще видят за първи път комбинация от рок, инди рок и електронна музика.\n\r\nПървият им общ концерт е в Летния театър на Бургас на 12 август, неделя, а след това трите групи ще забият в Летния театър на Пловдив на 31 август. През февруари тази година Gravity Co. се завърнаха официално на сцената след повече от три години отсъствие с два концерта в столичния клуб \"Терминал 1\". Jeremy? промотираха ново видео, а Остава ни зарадваха с акустичен концерт преди по-малко от месец в София.\n\r\nРазговаряме с фронтмена на Остава свилен за нетрадиоционната колаборация между трите групи и предстоящите концерти.\r\n                    \r\n                    \r\n\n\r\nС Жоро и Мартин Михайлов отдавна си говорим за такива концерти, надявам се това да е само началото.\n\r\n\n\r\nТри много различни от менстрийма групи, със свое лице, своя публика, издадени албуми, хитове. Посланията са за политиците, но генерално може би звучало така - \"Хора, не си пилейте живота с простотии\".\n\r\n\n\r\nМисля, че получаваме достатъчно от публиката. Медиите често не обръщат внимание на младите творци, което е отвратително аматьорско. Ще ми се като група да даваме повече на концертите си. Като светлинно шоу и видеа, които да подсилват настроението на песните.\n\r\n\n\r\nМного често съжалявам, че не съм избягал от България. Ако нямаше Остава, отдавна нямаше да живея тук със сигурност. С групата изминахме голям път, но не съжалявам за нищо. \n\r\n\n\r\nИ на двете групи имам доста любими песни, Fake Fruits (Jeremy?) и Away (Gravity Co.) са само техните \"Шоколади\".\r\n ", "date": "2018.08.11", "title": "Свилен от Остава: Останах в България заради групата!"}
{"url": "https://www.dnes.bg/stranata/2018/08/11/otmeniha-bedstvenoto-polojenie-vyv-vrachansko.384770", "text": "От днес се отменя бедственото положение в три врачански общини - Мизия, Хайредин и Борован, предаде БНР. То беше обявено преди месец, за да се осигури безопасното възстановяване след поройните дъждове.\r\nВъзстановяването в Мизия след пороите миналия месец продължава. Все още се извозват кални наноси и се извършват дейности по изцяло новото изграждане на трите напълно разрушени улици. Общият размер на щетите в Мизия е близо 2 млн. лева.\r\nПродължава възстановяването и на язовир \"Рогозен\" в община Хайредин. Пороят отнесе част от укреплението на преливника му, който е в ремонт от пролетта. Предстои пълно източване на водоемите от каскадата, която е част от язовира, за да се завършват строителните дейности.\r\n\r\n ", "date": "2018.08.11", "title": "Отмениха бедственото положение във Врачанско"}
{"url": "https://www.dnes.bg/notifikacii/2018/08/11/burgaskata-arkus-ohraniavala-obekti-na-mitnicite.384758", "text": "“Агенция “Митници” е сключила договор с фирмата “Аркус - Сигурност Бургас” ООД за техническа СОТ охрана на две къщи за отдих - една в Несебър и една в Ахтопол, както и на административна сграда на митническото бюро в Ямбол, което се помещава в няколко стаи и основната му функция е обработка на документи”. Това заявиха в отговор от Агенция “Митници” за “”. Цената на СОТ охраната за трите обекта е 1560 лв. за целия период от 24 месеца, или по 65 лв. на месец общо.\n\r\nВчера соцлидерката Корнелия Нинова призова премиера Бойко Борисов да уволни шефа на бургаската митница заради сключения договор.\n\n\n\r\nДоговорите са подписани на 9 февруари 2017 г., когато управляваше служебното правителство на Огнян Герджиков, назначено от сегашния президент Румен Радев, от зам.-директора на митниците Борислав Борисов и управителя на фирмата Иван Владимиров.\n\r\n“Аркус - Сигурност Бургас” ООД е избрана с обществена поръчка чрез открита процедура. Фирмата е спечелила охраната на трите митнически имота в конкуренция с други участници, тъй като е предложила най-ниска цена, обясниха от митниците.\n\r\nФирма “Аркус - Сигурност Бургас” не осигурява физическа охрана на обекти на Агенция “Митници” и няма отношение към охраната на сградата на митницата в Бургас или на митнически обекти на пристанището в града, категорични са от Агенция “Митници.”\n\r\nВчера се разбра, че НАП и МВР влизат в охранителната фирма, за да проверят какво е участието на Димитър Желязков-Митьо Очите в нея. Ревизията има и задачата да установи свързаните с “Аркус сигурност” хора. Ще се изяснява какви обществени поръчки е печелила фирмата, кои държавни и общински институции охранява и какъв е оборотът ѝ през годините. \n\r\nПри разследването на групата на Митьо Очите стана ясно, че управител на “Аркус сигурност” е бившият шеф в МВР Иван Владимиров. Той призна, че Очите бил нает на трудов договор преди 2 г. на длъжност мениджър по маркетинга. Владимиров обаче отрича намирането на клиенти да е ставало със силови мерки.\r\nСъдружник в същата фирма е и Бенчо Бенчев, който е превлечен като обвиняем. На негово име в Истанбул са били запазени стаи в хотел, където е открит издирвания от българските власти Димитър Желязков.\r\n ", "date": "2018.08.11", "title": "Бургаската \"Аркус\" охранявала обекти на митниците"}
{"url": "https://www.dnes.bg/notifikacii/2018/08/11/sled-trusa-v-indoneziia-jertvite-sa-387-ranenite-13-700.384772", "text": "На 387 души нарасна броят на загиналите при силното земетресение миналия уикенд на индонезийския остров Ломбок - популярна туристическа дестинация, предадоха ДПА и Асошиейтед прес, цитирайки националната служба за справяне с бедствията.\r\nРанени са близо 13 700 души, а хората, останалите без подслон или принудени да напуснат дома си, са 397 000 - около 10 процента от жителите на Ломбок, каза говорителят службата Сутопо Нугрохо.\r\n\"Числеността на жертвите ще продължи да расте, тъй като все още има хора, пометени от свлачища или погребани под отломките на разрушените сгради\", предупреди той.\r\nПо предишни данни загиналите при труса с магнитуд 6,9 от 5 август бяха 321.\rНа 29 юли същият остров беше разтърсен от земетресение със сила 6,4, отнело живота на 20 души, а при вторичен трус с магнитуд 6,2 на 9 август рухнаха повредени при предишното земетресение сгради, причинявайки смъртта на поне трима души. Ранените при този трус бяха 24-ма.\r\nСутопо Нугрохо отбеляза, че според сателитни снимки на НАСА между 30 юли и 5 август о-в Ломбок се е издигнал с 25 см.\r\nГоворителят на службата за справяне с бедствията каза, че пострадалите се нуждаят спешно от помощ, като най-неотложно е да им се осигури подслон, храна, одеала и санитарно-хигиенни съоръжения.\r\nИндонезия се намира в зоната на т.нар. Огнен кръг в Тихия океан - район със засилена вулканична и сеизмична активност, припомня ДПА. (БТА)", "date": "2018.08.11", "title": "След труса в Индонезия: Жертвите са 387, ранените - 13 700"}
{"url": "https://www.dnes.bg/notifikacii/2018/08/11/mvr-konstatira-614-narusheniia-vrychi-31-fisha.384774", "text": "Приключи първата част от проведената специализирана операция за контрол по основните пътища, която започна в петък сутринта, съобщиха от МВР.\r\nОт нейния старт досега няма регистриран нито един тежък инцидент.\r\nПроверени са 231 моторни превозни средства и 316 водачи и пътници. Констатирани са общо 614 нарушения, като най-голям е броят на тези за скорост - 512.\r\nИздадени са 67 фиша, съставени са 27 акта за установено административно нарушение и 8 заповеди за принудителни административни мерки.\r\nОсвен това са връчени 31 електронни фиша на водачи за техни предишни нарушения, а на 3-ма са отнети свидетелствата за управление, поради неплатени задължения по Закона за движение по пътищата.\r\nВ рамките на операцията служителите са установили и 15 лица от криминалния контингент. \r\n ", "date": "2018.08.11", "title": "МВР констатира 614 нарушения, връчи 31 фиша"}
{"url": "https://www.dnes.bg/notifikacii/2018/08/11/otkriha-2-t-kokain-v-korab-krai-akapulko.384773", "text": "Военноморските сили на Мексико съобщиха, че са заловили близо два тона кикаин край южните брегове на страната, предаде Асошиейтед прес.\r\nЕдин от самолетите на ВМС е засякъл подозрителен кораб на около 87 морски мили от брега на Акапулко. На кораба са намерени 75 пакета кокаин с общо тегло близо 1,9 тон.\r\nАрестуван е един мъж, който е гражданин на Еквадор. (БТА)", "date": "2018.08.11", "title": "Откриха 2 т кокаин в кораб край Акапулко"}
{"url": "https://www.dnes.bg/sofia/2018/08/11/vodach-na-trolei-e-pochinal-po-vreme-na-rabota-v-sofiia.384777", "text": "Водач на тролей е починал по време на работа в района на Лъвов мост, съобщиха за \"Фокус\" от МВР.\r\nСигналът е подаден към 11.24 часа. Тролеят се е движел по линия номер 7 в посока Сточна гара, управлявала го е жена на възраст около 50 години.\r\nЖената е успяла да отбие превозното средство, след което е починала. Няма пострадали пътници.\r\nДвижението в района се осъществява нормално.", "date": "2018.08.11", "title": "Водач на тролей е починал по време на работа в София"}
{"url": "https://www.dnes.bg/sofia/2018/08/11/v-ponedelnik-spirat-vodata-v-chast-ot-kv-ovcha-kupel.384776", "text": "\"Софийска вода” временно ще прекъсне водоснабдяването в част от кв. \"Овча купел\" в понеделник, 13 август, съобщиха от дружеството.\r\nВъв връзка с изместване на уличен водопровод на ул. \"Президент Линкълн“, кв. \"Овча купел“, се налага спиране на водоподаването от 09:30 до 21:30 часа на клиентите на „Софийска вода”, живеещи в района на: ул. „Президент Линкълн“, ул. „Кукуряк“, ул. 675, ул. 657. При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. \"Кукуряк“ срещу магазин „Кауфланд“.\r\r\n                    \r\n                    Засегнатите от прекъсването на водата, могат да получат повече информация от Телефонния център на “Софийска вода” АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx .\r\n“Софийска вода” АД предварително се извинява на своите клиенти за причинените временни неудобства!\r\nИнтернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.\n\r\n ", "date": "2018.08.11", "title": "В понеделник спират водата в част от кв. \"Овча купел\""}
{"url": "https://www.dnes.bg/notifikacii/2018/08/11/helikopter-se-razbi-v-iaponiia-zaginaha-9-dushi.384778", "text": "Японските власти потвърдиха смъртта на девет души на борда на спасителен хеликоптер, разбил се вчера в централната част на страната, предадоха световните агенции.\r\nРадиовръзката с хеликоптер Бел 412 ЕП е прекъснала около час след излитането, след което машината катастрофира. На борда му е имало седем спасители от централната префектура Гума и двама пилоти. Представители на префектурата казаха, че днес е било открито деветото тяло.\r\nХеликоптерът трябвало да извърши двучасов полет, за да наблюдава откриването на планински път. Поради катастрофата префектурата отмени събитието. Властите разследват причините за трагичния инцидент.\r\nСпоред очевидци машината е летяла ниско в условия на мъгла, съобщават японски медии, цитирани от Асошиейтед прес.\rПо данни на властите хеликоптерът е бил на 20 години. От април до юни тази година двигателят му е бил на ремонт, но не са били открити дефекти, посочва ДПА, цитирайки агенция Киодо. През ноември в префектура Гума се разби друг хеликоптер на същата въздухоплавателна компания. И четиримата членове на екипажа загинаха. (БТА)\r\n ", "date": "2018.08.11", "title": "Хеликоптер се разби в Япония, загинаха 9 души"}
{"url": "https://www.dnes.bg/sofia/2018/08/11/zam-kmetyt-krusev-obeshta-v-ponedelnik-puskame-trafika-krai-su.384779", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        С повишено внимание трябва да са и шофьорите в центъра на столицата, но не заради проверки, а заради продължаващите ремонти.\n\r\nОт полунощ е затворен за движение участъкът около булевард \"Васил Левски\" в района на Софийския университет \"Свети Климент Охридски\", заради ремонт.\n\r\nЗаместник-кметът по транспорта в София Евгени Крусев призова шофьорите да избягват района на Ректората.\n\r\nДвижението ще бъде пуснато рано сутринта в понеделник, за да се избегнат задръстванията.\n\n\r\nПо думите на Евгени Крусев се работи много усилено и се прави всичко възможно, за да бъдат приключени ремонтните дейности в срок.\r\n                    \r\n                    \r\n\"От 20 г. не е правен такъв цялостен ремонт, в понеделник сутрин кръстовището ще бъде цялостно преасфалтирано и напълно функционално\", каза той, цитиран от \r\nПо думите му ремонтните работи, които стартираха преди месец, са се забавили заради дъждовете, но е напълно възможно да бъдат наваксани.\n\r\nТази година пътните ремонти са с 20  повече в сравнение с предишни години.\n\r\nПредстои затваряне на бул. \"България\" в участъка между бул. \"Акад. Гешов\" и бул. \"Г. Делчев\", а от понеделник и бул. \"Арсеналски\". Ще има и промени в градския транспорт.\r\n ", "date": "2018.08.11", "title": "Зам-кметът Крусев обеща: В понеделник пускаме трафика край СУ"}
{"url": "https://www.dnes.bg/index/2018/08/11/mrysni-dizeli-za-iztochna-evropa-benzinovi-tarataiki-za-afrika.384775", "text": "Скандалът \"Дизелгейт“ в Германия се разрази, когато стана ясно, че германският автомобилен концерн VW е оборудвал 11 млн. автомобила по света със софтуер, който манипулира данните за отработените газове. В лабораторни условия дизелите на Фолксваген, а както се оказа по-късно и тези на Ауди и БМВ, отговарят на изискванията, но на пътя отделят до 40 пъти повече азотни оксиди от разрешеното, пише в свой материал \n\r\nЗаради \"Дизелгейт“ цените на старите дизелови автомобили в Германия, а и в Западна Европа вече са значително по-ниски. \"Дизелите загубиха между 10 и 20 процента от стойността си“, казва Ансгар Клайн от Съюза на свободните автомобилни търговци в Германия.\n\n\r\nЗа да се преоборудват манипулираните дизелови мотори, са нужни нови катализатори, които биха стрували между 400 и 700 евро. Производителите в Германия се дърпат от отговорност и не са готови да поемат всички разноски. Собствениците на подобни возила на практика са в безизходица и предпочитат да се отърват от тях. Затова старите \"мръсни\" дизели често заминават за Източна Европа, където по традиция се търсят автомобили с по-евтино гориво.\n\r\nСтарите бензинови автомобили от Германия пък по традиция се отправят за Африка. Редица африкански държави са въвели максимална възраст за вносните автомобили, но по техните пътища вече се движат все повече коли, чиято възраст надвишава 25 години. Всяко дете, което си играе в градините на парк Ухуру в Кения, е изложено на риск. Мръсният въздух в африканската държава е основната причина за бума на респираторни заболявания. Един от големите замърсители на въздуха са старите автомобили.\n\r\nОт доклад на Центъра за наука и околна среда в Ню Делхи става ясно, че 14% от старите автомобили в Африка са с произход от Германия и Китай, а други 15% - от САЩ и Япония. По данни на германското Министерство на околната среда, през последните години легалният износ на автомобили втора ръка към Западна Африка се е удвоил. \r\nУвеличила се е и нелегалната продажба, предполагат германските власти, съдейки по това, че не са в състояние да установят къде се намират близо 1 милион спрени от движение автомобили.\n\r\n\"Таратайките отиват в Африка, а мръсните дизели в Източна Европа“, казва Хайдар, собственик на сервиз в Германия. Колите за Африка първо се товарят на автовози до Хамбург, а оттам се превозват с кораб до Джибути, Дарес Салам и Лагос, споделя Хайдар. За нелегалния внос също си има начини, обяснява германецът от иракски произход: \"Ако познаваш когото трябва, можеш да внесеш всякакви коли“. Понякога автомобилите се пренасяли на части, за да минат границата още по-лесно.\n\r\nВ сервиза на Хайдар не се продават нови дизели. Чуждестранните клиенти не ги търсели: \"В Либия можеш да си напълниш резервоара с бензин само за 1 евро. Затова хората там не си купуват дизелов автомобил.“ Хайдар разказва още, че клиентите от Северна и Западна Африка идвали в Германия за по две седмици и търсели желания автомобил по обяви в интернет - като например тази: \"Червено Ауди А4, бензинов двигател, произведено през 1995 година, мотор в добро състояние, цена 500 евро“.\n\r\nСлед по-обстойно прочитане на обявата обаче става ясно, че колата не е годна за движение в Германия, защото не отговаря на еко-нормите. \"Подобни коли заминават за Африка“, споделя продавачът. \"Освен Ауди, клиентите от Африка купуват още БМВ, Опел и Фолксваген“, допълва той.\r\n \r\n", "date": "2018.08.11", "title": "\"Мръсни\" дизели - за Източна Европа, бензинови таратайки - за Африка"}
{"url": "https://www.dnes.bg/notifikacii/2018/08/11/pyten-ad-tejko-postradaha-deca-bremenna-jena-i-shofiorite.384783", "text": "Петима души, сред които 2 деца и бременна жена, са пострадали при тежка катастрофа на пътя Варна - Бургас в района на село Старо Оряхово, съобщиха от ОДМВР - Варна.\r\nВ момента движението по пътя Варна - Бургас в участъка след с. Старо Оряхово се извършва само в едната лента. В 12.38 часа е съобщено, че малко след селото в посока Бургас е възникнало пътнотранспортно произшествие между два автомобила.\r\nПо първоначални данни челно са се сблъскали на завой лек автомобил \"Ситроен\" с бургаска регистрация и лек автомобил \"Рено\" с украинска регистрация.\r\nНа място са изпратени специализирани автомобили на РД ПБЗН за разрязването на смачканите коли и изваждането на пострадалите.\rВ болница в тежко състояние са транспортирани петимата - 2 деца, бременна жена и двамата шофьори.\r\nКъм момента на мястото на произшествието предстои да се извърши оглед, движението се осъществява само в средна лента. Водачите трябва да шофират със скорост съобразена с пътните условия. \r\nПо-рано днес по пътя Варна – Златни пясъци също бе регистриран инцидент между мотоциклет и два автомобила, което наложи ограничаване на трафика. При произшествието няма пострадали граждани. Към момента движението в този участък се осъществява нормално, като произшествието е обслужено от полицейските екипи.\r\n ", "date": "2018.08.11", "title": "Пътен ад: Тежко пострадаха деца, бременна жена и шофьорите"}
{"url": "https://www.dnes.bg/zvezdi/2018/08/11/shte-i-dadete-li-51-salma-haiek-neotrazima-bez-grim.384706", "text": "Макар и Салма Хайек да е на 51 години, тя достойно носи славата на една от най-красивите актриси в Холивуд. Звездата от \"Фрида\" и \"Десперадо\" публикува на страницата си в Instagram селфи, на което се показа без абсолютно никакъв грим.\r\nКадърът впечатли феновете й, които в социалните мрежи са над 7 милиона. \"Без филтри и фотошоп\", коментира снимката Хайек. \r\nАктрисата, която се занимава и с йога, обяснява, че следва съвети на своята баба, която й казала да чисти прилежно лицето си, пише OK Magazine.\r\n \r\nОще една тайна за красотата на Салма се крие в това, че рядко използва слънцезащитен крем.\r\n \r\n\"Не нанасям слънцезащитен крем, ако не планирам да остана на слънцето цял ден. Защо да го правя? Смятам, че химикалите в крема не са особено полезни за кожата. Може да го използваме, но само при необходимост\", настоява тя.\r\n\r\n", "date": "2018.08.11", "title": "Ще й дадете ли 51? Салма Хайек неотразима без грим"}
