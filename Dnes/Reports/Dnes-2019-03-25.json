{"url": "https://www.dnes.bg/rusia/2019/03/25/rok-muzika-imperski-simvoli-syvetski-ikoni-noshtnite-vylci-v-sevastopol.405560", "text": "\r\nС рок музика, имперски символи и съветски икони, Нощните вълци тръгват на мотопоход към Крим. Всичко - в името на Русия. \n\r\nПреди пет години рокерите от \"Нощните вълци\" на Александър Залдостанов изиграха не малка роля при анексирането на Крим. Докато спецчастите завземаха правителствените сгради, Нощните вълци патрулираха и блокираха улици в черноморския район. \n                    \n                    \n                \r\nПет години по-късно, рокерите се връщат в Севастопол, не само за удоволствие, а и за да отпразнуват годишнината. Според Александър Залдостанов, основател и лидер на \"Нощните вълци\", справедливостта е възтържествувала. \n\r\n\"Случи се чудо! За първи път справедливостта победи, при това, без да бъде пролята и капка кръв\"!\n\r\nНа друго мнение са правозащитниците. Те смятат, че руските тайни служби ас убили най-млако шест човека след завземането на властта, а поне 15 са в неизвестност. \n\r\nСред тях е и Ервин Ибрахимов, противник на анексията на Крим. През май 2016 г., той изчезва без следа. Родителите на Ервин са пращали десетки писма до президента Владимир Путин, баща му е убеден, че властите не искат да разследват случая, споделя той пред \"\".\n\r\nПет години след анексирането фокусът вече не е само върху полуостров Крим и неговите 2,5 млн. жители. Борбата отдавна не е само между Киев и Москва, битката е Русия срещу Запада.\r\n", "date": "2019.03.25", "title": "Рок музика, имперски символи, съветски икони: Нощните вълци в Севастопол"}
{"url": "https://www.dnes.bg/akoshtete-vqrvaite/2019/03/25/zodiite-koito-ne-pozvoliavat-nikoi-da-gi-kontrolira.405611", "text": " Има хора, които са маниаци на тема контрол и държат всичко да става по техния начин. Има и такива, които пък изобщо не подлежат на никакъв контрол. Пет от зодиите в зодиака се отличават с това, че не позволяват на хората да ги контролират, просто защото те самите искат да държат нещата под контрол, а не някой да стои на пътя им.\n\r\nЕто и кои са тези знаци:\n\r\n\n\r\nСкорпионът дава много за близките си. Ако обаче се опитате да контролирате човек от този знак, то със сигурност ще извадите най-лошите черти от характера му наяве. Ако решите да контролирате представител на тази зодия, ще откриете, че той може да прилича на стена, която нито ви чува, нито ви вижда, нито се интересува от вас. Никога не нарушавайте суверенитета на Скорпиона, ако не искате да ви ужили до смърт.\n                    \n                    \n                \r\n\n\r\nВезните не се интересуват достатъчно много от никого, за да се оставят да бъдат контролирани от друг човек. Обикновено те са си самодостатъчни и са склонни да живеят самотен живот, в който да зависят единствено сами от себе си. Така че идеята да се опитвате да контролирате човек от този знак, не е добра и дори е безсмислена. Това никога няма да се случи. Везните ценят своето лично пространство повече от всичко на света.\r\nВижте кои са останалите зодии, които не позволяват да бъдат контролирани в ", "date": "2019.03.25", "title": "Зодиите, които не позволяват никой да ги контролира"}
{"url": "https://www.dnes.bg/blizak-iztok/2019/03/25/rano-e-za-pobedna-obikolka-id-e-bez-teritoriia-no-dalech-ne-e-razgromena.405571", "text": "Териториалното съществуване на терористичната организация \"Ислямска държава\" приключи в събота. Тогава подкрепяните от САЩ Сирийски демократични сили обявиха, че и последното гнездо на „Ислямска държава“ - Багуз, е капитулирало. \n\r\nЗа победа над \"Ислямска държава\" обаче е твърде рано да се говори. Дори преди СДС да обявят разгрома над ИД президентът на САЩ Доналд Тръмп побърза да обяви, че \"мисията е успешна\". \n\r\nВсе пак, както САЩ и преди са го разбирали, реториката не може да победи реалността, пише в \"New York Times\" експертът Фауаз Гергес.\n\n\n\n\r\nРеалността е, че обявяването на победа е твърде скорошно, дори неразумно. Рано е да се разпечата некролога на \"Ислямска държава\". \n                    \n                    \n                \r\nВъпреки че групировката понесе доста тежък удар, идеологично и оперативно организацията е просто пострадала, но не и разгромена. Екстремистката мрежа все още функционира. \n\r\nТова далеч не значи, че \"Ислямска държава\" е непобедима, но докато съществуват причините, които позволиха на екстремистката групировка да се разрасне, възможности за ИД и други групировки да се възродят ще съществуват. Политиката в Арабския и ислямския свят като цяло, делегитимизацията на държавните институции и геостратегическите съперничества и чуждестранна намеса бяха сред факторите, обусловили възхода на ИД. \n\r\nВсичко това не е хиперболизирано. Ключов извод от съвсем прясната история на групировката е това, че ИД се доказа като жилава, адаптивна и находчива, възползвайки се от чувството на гняв и несправедливост, което много сунити в Ирак, Сирия и други страни изпитват. \n\r\nПървият фактор в зараждането на \"Ислямска държава\" е кризата на държавността и зоните без управление, които изобилстват в Сирия, Ирак, Либия, Йемен, Синайския полуостров, Западна Африка и Афганистан. Зони, в които държавата и местните власти държат малко или никаква власт и не могат да окажат подкрепа на гражданите, са идеална почва за екстремистки организации. \n\r\nВтори фактор е ожесточената Студена война между сунистката Саудитска Арабия и доминиращо шиитския Иран. Въпреки че сблъсъкът между Рияд и Техеран е обусловен от геостратегически калкулации, той намира отражение в местните конфликти, които ежедневно се разиграват по улиците в Ирак, Сирия, Ливан, Йемен и другаде. \"Ислямска държава\" капитализира това съперничество като се представи като отбранител и защитник на преследваните сунити. \n\r\nНад това съперничество между Иран и Саудитска Арабия се наслагват машинациите на други регионални и чуждестранни сили, които се възползват от местни радикални групи да постигнат собствените си политически цели. Например в Сирия, Ирак, Йемен и Либия страни като Турция, Русия и САЩ се надпреварват за влияние и контрол - ситуация, която \"Ислямска държава\" и \"Ал Кайда\" експлоатираха за собственото си предимство. \n\r\nНе бива да се забравя и факторът, че бойците на \"Ислямска държава\" са практически навсякъде по света и представляват опасност. Още през 2016 г., когато ИД започна да губи контрол над големи градове, лидерите й започнаха да се готвят за този ден. Хиляди бойци се сляха с бягащите цивилни в Ирак и Сирия и сега се укриват. Терористичните клетки на ИД вече успяха да осъществят стотици смъртоносни атаки и в двете страни. \n\r\n\"Ислямска държава\" успя да разпростре пипалата си доста широко, изпращайки стотици оперативни ръководители на нови фронтове в Турция, Египет, Либия, Йемен, Западна Африка Афганистан и другаде. Досущ като Ал Кайда, но на далеч по-смъртоносно ниво, Ислямска държава се превърна в транснационална мрежа, с бази и спящи клетки в повече от дузина държави. \n\r\nТака, независимо от катастрофалните военни удари, които групировката преживя и загубата на териториалната си независимост, \"Ислямска държава\" заяви напълно ясно, че ще продължи битката, дори и ако халифатът е военно неспособен. В началото на март месец бойци на екстремистката групировка разпространиха видео от сирийския град Багуз, с което призоваваха последователите си да не губят вяра в халифата, дори когато кюрдските сили напредваха към последната крепост на ИД. \n\r\nЗа съжаление, изглежда че \"Ислямска държава\" има и волята, и лимитираните средства да оцелеят и да се бият. Преди да бъде убит при американски обстрел в Сирия през 2016 г. Абу Мохамед ал Аднани, вторият най-влиятелен човек в халифата след Абу Бакр ал Багдади, подготвяше последователи за бъдещи битки. Тогава той заяви, визирайки първообраза на ИД \"Ал Кайда\": \"Нима ти, Америка, смяташ победата загубата на град или загубата на земя? Бяхме ли победени, когато загубихме градовете в Ирак и бяхме в пустинята без град и земя?\" \n\r\nКакто \"Ал Кайда\" в Ирак, която бе обявена за \"победена\" през 2006 до 2010 г., \"Ислямска държава\" се завръща към своите бунтовнически корени. По-малко от година след като бяха отблъснати от големите градове, организацията сега поддържа слабо интензивна партизанска кампания, която вече взе стотици жертви в Ирак, включително ключови фигури от службите за сигурност и местни лидери. \n\r\nСтратегията на \"Ислямска държава\", създадена да тероризира местните общостни, сее нестабилност и разкрива неспособността на иракските сили за сигурност. \n\r\nКорумпираното и дисфункционално правителство в Багдад неглижира изтощените градове, населявани от сунити (като Мосул), които бяха освободени от властта на ИД. Отново, екстремистката организация, се обръща към недоволни сунити, които се чувстват забравени от шиитските власти. Засилването на съперничеството на САЩ с Иран при управлението на Тръмп само отслабва още повече правителството в Багдад и окуражава \"Ислямска държава\". \n\r\nПо подобен начин в Сирия спящи клетки често атакуват освободените провинции Рака и Деир ез-Зор и нанасят тежки удари по Сирийските демократични сили, подкрепяна от САЩ коалиция от кюрдски и арабски бойци. Както и в Ирак, \"Ислямска държава\" изчаква в Сирия, в надежда, че напрежението между Турция и кюрдите, както и решението на Тръмп да изтегли американските войски от североизточната част на страната, ще създаде празнина, която да запълни. \n\r\nНо преди да започне победната си обиколка, Доналд Тръмп трябва да знае, че следващата фаза от битката срещу \"Ислямска държава и \"Ал Кайда\" ще бъде сложна, скъпа и дълга. Стратегия за борба с тероризма просто не е достатъчна. Окончателната победа над джихадистките групировки ще изисква икономическа, политическа и идеологическа стратегия с дългосрочен фокус. \n\r\nПредизвикателството пред арабските и ислямски общества е да започнат развиването на наратив, различен от джихадистката идеология. Това ще изисква прозрачно и представително правителство, което да създаде не само работни места, но и да даде надежда на милиони млади мъже и жени, които се чувстват изолирани от бъдещето на страните си. \r\n ", "date": "2019.03.25", "title": "Рано е за победна обиколка: ИД е без територия, но далеч не е разгромена!"}
{"url": "https://www.dnes.bg/akoshtete-vqrvaite/2019/03/25/govori-mi-na-uho-top-5-na-nai-poetichnite-zodii.405589", "text": "Някои от зодиакалните знаци са по-емоционални и чувствителни, обичат да се изразяват поетично, да правят романтични изненади и жестове на половинки и приятели. Те обичат да четат, служат си добре със словото и са истински майстори в описването на чувствата си. Могат да ви трогнат с мили думи, биха ви посветили стих, песен, кратък разказ. Ето кои са те.\r\n\r\n \r\nТе са артистични по природа. Обожават изкуството. Рибите най-често пишат и посвещават стихотворения на половинката. Те не се страхуват да покажат ранимата и чувствителната си страна. Приемат връзките сериозно, отдават се на чувствата и поставят любовта на първо място. Дават израз на емоциите си и имат богато въображение - така създават шедьоври и красиви произведения на изкуството. Творчески настроени са.\r\n \r\n\r\n \r\nТе постоянно изпитват някакви чувства, а и приемат всичко много навътре. Не крият какво чувстват, емоциите често ги завладяват. Те опитват да ги изразят чрез изкуство. Знаят, че имат потенциал и че са креативни, затова опитват да развиват талантите си. Освен от връзките с хората, те се вдъхновяват много и от природата.\r\n \r\n\r\n \r\nТези знаци имат много силна интуиция. Често виждат неща, които другите не виждат. Умеят да четат между редовете, да познават какво се случва, да виждат под повърхонстта. Не приемат всичко за чиста монета, копаят на дълбоко и така откриват много истини за себе си и живота. Така те помъдряват и превръщат наученото в изкуство. Виждат красота дори в обикновените неща. Изразяват се по-добре писмено и създават наистина красиви стихове и разкази.\r\n \r\n\r\n\r\n \r\n ", "date": "2019.03.25", "title": "Говори ми на ухо: Топ 5 на най-поетичните зодии"}
{"url": "https://www.dnes.bg/politika/2019/03/25/oshte-figuri-ot-vlastta-s-izgodni-apartamenti-ot-arteks.405640", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Още фигури от властта със закупени апартаменти от \"Артекс\" на занижени цени. Заместник-министърът на енергетиката Красимир Първанов, бившият шеф на Комисията по съобщенията Веселин Божков и членът на ВСС Гергана Мутафова са поредните клиенти на фирмата, продала апартаменти на ключови фигури от управлението.\n\r\nСправка в Имотния регистър, цитирана в медийни публикации, показва, че Първанов си е купил апартамент от 150 кв. м и два гаража на улица \"Тинтява\" в столичния квартал \"Изток\", на няколко пресечки от жилищата на Цветан Цветанов и Цецка Цачева.\n\n\n\r\nЗаместник-министърът на енергетиката Красимир Първанов се сдобива с луксозния имот в края на септември миналата година на цена от 616 евро на кв. м. Средната цена в района е над 1500 евро на кв. м, съобщава \n                    \n                    \n                \r\nМалко преди него апартамент в същата сграда на подобна цена си купува и бившият шеф на Комисията по съобщенията Веселин Божков. Там е и един от апартаментите на депутата от ГЕРБ Вежди Рашидов.\n\r\nА съсед на подалата оставка Цецка Цачева се оказа членът на Висшия съдебен съвет Гергана Мутафова. Тя обаче е платила двойно повече от Цачева.\n\r\nВ четвъртък се очаква ръкводството на ГЕРБ да реши дали и Цветан Цветанов ще понесе отговорност по примера на Цецка Цачева и Ваня Колева, които подадоха оставки в края на миналата седмица заради скандала с апартаментите.\n\r\n\"Партиите, които искат да видят себе си на бъдещия политически хоризонт, трябва сами да се чистят от корумпирани и некомпетентни кадри с управленски амбиции, а не да чакат да гърмят скандали и да ги гасят с оставки\", коментира президентът Румен Радев коментира от Египет.", "date": "2019.03.25", "title": "Още фигури от властта с изгодни апартаменти от \"Артекс\""}
{"url": "https://www.dnes.bg/stranata/2019/03/25/otkriha-virusni-infekcii-v-jivotnovydni-obekti-v-iambolsko.405604", "text": "Областна дирекция по безопасност на храните (ОДБХ)-Ямбол констатира Мукозна болест по говедата и Пастьорелоза в няколко животновъдни обекти в област Ямбол.\r\nДиагнозата е поставена след посещение на обектите от  страна на епизоотолог и изследване на взети проби в Националната референтна лаборатория към Националния диагностичен  научноизследователски ветеринарномедицински институт, съобщиха от БАБХ.\r\nОбектите са посетени на място и е установено, че не се полагат адекватни грижи за животните, поради което са се проявили и констатираните заболявания. В тях е наблюдавана смъртност при животните, за която ОДБХ-Ямбол е взела мерки веднага след като е била сигнализирана.\r\nКонтролните органи на БАБХ удостоверяват, че в единия от случаите не е спазена процедурата за уведомяване на официалните власти при съмнение за заразна болест по животните – ОДБХ - Ямбол е получила сигнала със забавяне и от странични лица, не от самия животновъд или от регистрирания ветеринарен лекар.\r\n                    \n                    \n                Държавната програма за профилактика и борба срещу болестите по животните предвижда мерки срещу тези заболявания, които са за сметка на техните стопани. За целта те следва да се обърнат към регистрираните ветеринарни лекари, с които са сключили договор за обслужване на фермите им.\r\nБАБХ напомня, че адекватното хранене и поддържането на животните в добро здраве са основни аспекти на хуманното отношение към животните.", "date": "2019.03.25", "title": "Откриха вирусни инфекции в животновъдни обекти в Ямболско"}
{"url": "https://www.dnes.bg/notifikacii/2019/03/25/pred-pylni-tribuni-predstaviha-talismana-na-evro-2020.405612", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nЕвропейската футболна централа УЕФА официално представи талисмана на първенството на Стария континент, което предстои през 2020 г. Церемонията се състоя преди квалификацията между Холандия и Германия, която германците спечелиха с 3:2 в Амстердам.\r\nТалисманът се казва Скилзи (Skillzy). При представянето му участие взеха и майстори на фрийстайл футбола, като те показаха атрактивни финтове и зарадваха феновете на \"Йохан Кройф Арена\".\r\nПовечето коментари след представянето на Скилзи обаче са негативни, като привържениците на футбола не одобряват нито името на талисмана, нито визията му.\r\nЕвро 2020 ще се проведе през лятото на следващата година, като за първи път в историята няма официална страна домакин. Срещите ще се проведат на 12 стадиона в 12 различни държави, а полуфиналите и финалът ще са на Уембли.\r\n ", "date": "2019.03.25", "title": "Пред пълни трибуни: Представиха талисмана на Евро 2020"}
{"url": "https://www.dnes.bg/akoshtete-vqrvaite/2019/03/25/kakvo-se-sluchva-s-tialoto-vi-kogato-pytuvate-sys-samolet.405409", "text": "Пътуването със самолет е най-бързият и удобен начин да стигнете до всяка отдалечена точка на земята. Докато сте в самолета обаче, тялото ви търпи много промени под натиска на налягането и намаленото количество кислород, тъй като не е създадено да бъде в тези условия.\r\nАко не се чувствате особено добре по време на полет, ето какви могат да бъдат причините за това.\r\n\r\nОсвен тълпите по летищата и стресът, който летенето причинява на много хора, липсата на кислород допринася да се чувствате зле както при дълги, така и при по-кратки полети. Ако се чудите защо ви спохожда главоболие и сънливост всеки път, когато сте на борда на самолет, то намаленото количество кислород определено оказва такова влияние.\r\n                    \n                    \n                \r\nПо време на дълъг полет кръвообращението страда сериозно заради седналото обездвижено положение, в което се намират пътниците. Това причинява сериозен дискомфорт в долните крайници, болки, скованост и най-вече подуване, което може да трае няколко дни.\r\n\r\nВъздухът, който дишате във фюзелажа идва отвън, независимо на каква височина се намирате. Когато самолетът е високо, въздухът е доста по-разреден и сух в сравнение с този на земята. По този начин хидратацията в тялото допълнително намалява, защото не можем да си набавим необходимата влага чрез въздуха. За да компенсираме трябва да пием повече течности, но това не е добра идея в самолет, тъй като честите посещения на тоалетната създават дискомфорт.\r\n", "date": "2019.03.25", "title": "Какво се случва с тялото ви, когато пътувате със самолет?"}
{"url": "https://www.dnes.bg/sofia/2019/03/25/preobraziavane-avtobusni-spirki-shte-sa-sybirachi-na-plastmasa.405567", "text": "Десет софийски спирки бяха преобразени с нова функционалност – събиране на пластмасови бутилки под формата на контейнери за тази цел. Трансформацията е подкрепена от Столичната община.\nНестандартната кампания е част от инициатива с 12-годишна история \"Моят зелен град\". Целта е да се покаже, че заедно, с малко усилия на всеки от нас, можем да направим града ни по-зелен и чист. \r\nС количествения еквивалент на събраната пластмаса ще бъдат произведени първите в България 3D принтирани пейки от рециклирана пластмаса, които ще бъдат поставени в парка \"Заимов\" в София.\r\n ", "date": "2019.03.25", "title": "Преобразяване: Автобусни спирки ще са \"събирачи\" на пластмаса"}
{"url": "https://www.dnes.bg/eu/2019/03/25/rosen-jeliazkov-dva-glasa-mojeha-da-reshat-paket-mobilnost.405642", "text": "Пакетът \"Мобилност“ в този си вид не може да има бъдеще, защото е против принципите на Европа, каза министърът на транспорта Росен Желязков във връзка с решението на Европейския парламент пакетът да се гласува в сряда.\r\n\"Ние искаме най-добрия вариант за Европа. А той е да не се фрагментира пазара, да не се решават въпроси на конкурентоспособността със законодателни решения, да не бъде сегментиран пазарът. Това, което показаха нашите депутати в Европейския парламент, означава, че отговорността да си депутат в Европейския парламент е огромна. Защото това може да реши съдбата на цял континент“, коментира Желязков и отново подчерта, че два български гласа не са достигнали при гласуването.\nПо думите му този пакет в този вид не може да има бъдеще, защото е против принципите на Европа, европейското право, против принципите на лисабонския договор. \"Той е абсолютно дискриминационен и ще бъде атакуван, ако влезе в сила, по всички правила, които самият Съюз е създал“, обясни още Желязков.\r\n                    \n                    \n                Желязков каза, че ще говори за тези, които са направили нечовешки усилия, за да отидат на гласуването в Европарламента.\n\r\nТой разказа, че днес в 12.00 часа Петър Курумбашев му се обадил, че самолетът не може да излети заради трафик над Европа, а в него са били 7 български евродепутати. Ръководство \"Въздушно движение\" направило и невъзможното самолетът да стигне навреме в Страсбург. \"И два гласа не ни стигнаха, за да решим въпроса. Няма да коментирам отсъстващите. Искам да благодаря на тези, които бяха\", каза той и повтори, че е бесен, че със 17 евродепутати е можело да бъде решен проблем на половин Европа.\n\r\n\"2 гласа не ни достигнаха, това означава, че Европа е разделена. Ние загубихме нашия мач в последната секунда на продължението и не може да не ни е яд\", каза министърът. Но заяви, че това \"пакетче\", което разделя Европа, няма да мине и няма да съществува.\r\n Той смята, че страната ни има полезен ход. \"Това, че сме разделени с два гласа в 700-членния Европейски парламент показва, че Европа е разделена и то не само на групата на единомислещите и Алианса, а с много други държави, които не са доволни от този пакет“, допълни министърът, цитиран от \"Фокус\".\r\nОчаквам поредното разделяне, пълна мобилизация. Днес литовците не успяха да пристигнат поради проблеми с трафика над Европа. Имаме още гласувания, каза още Росен Желязков.\n\r\nЖелязков заминава утре за Букурещ, където ще има Съвет на министрите на транспорта и заяви, че ще разговаря с румънците за подкрепа на позицията срещу пакета \"Мобилност\". Министърът на транспорта каза още, че комисарката Виолета Булц е отказала да приеме 7-те министри на транспорта, представляващи държавите, които са против приемането на този законодателен пакет. Булц нямала време. \r\n ", "date": "2019.03.25", "title": "Росен Желязков: Два гласа можеха да решат пакет \"Мобилност“"}
{"url": "https://www.dnes.bg/zvezdi/2019/03/25/emiliia-klark-na-kosym-ot-smyrtta-misleh-che-niama-da-ojiveia.405615", "text": "Една от най-ярките звезди в сагата \"Игра на тронове\" – Емилия Кларк, призна, че откакто се снима в хитовия сериал на HBO, е претърпяла две операции на мозъка. Екранната Денерис сподели за това в есе с името \"Борба за живот\", публикувано в сп. \"New Yorker\", пише \"Монитор“.\n\r\nКларк претърпява първата си аневризма на мозъка и животоспасяваща операция през 2011-а, когато е на 24 години. Това става малко след приключването на снимките на първия сезон на \"Игра на тронове\". Втората аневризма е след третия сезон през 2013 година.\n\r\n\"Точно когато всичките ми детски мечти сякаш се бяха сбъднали, почти загубих разсъдъка си\", пише Кларк в есето.\n                    \n                    \n                \r\nСлед операцията получава афазия – състояние след мозъчна травма, при което възникват речеви проблеми.\n\r\n\"Когато насочвах поглед към бъдещето, не виждах смисъл да живея. Аз съм актриса – трябва да знам репликите си наизуст. А дори не помнех името си“, разказва тя.\r\nВижте още за Емилия Кларк в", "date": "2019.03.25", "title": "Емилия Кларк на косъм от смъртта: Мислех, че няма да оживея!"}
{"url": "https://www.dnes.bg/usa/2019/03/25/dokladyt-na-mylyr-triumf-za-trymp-porajenie-za-demokratite.405550", "text": "Разследване, продължило 675 дни, участвали 19 прокурори, 40 агенти на ФБР, 500 свидетели, над 2800 конфискации на документи и докладът на специалния прокурор Робърт Мълър е готов. Така американският президент Доналд Тръмп се оказа навинен по обвинението, че е сътрудничил с Русия по време на изборите през 2016 г. Триумф за Белия дом и поражение за демократическата партия. \n\r\nДосега над Тръмп висеше подозрението, че е марионетка на Москва, което би го превърнало в заподозрян в държавна измяна. Сега името му е изчистено от обвиненията и се потвърждават неговите изявления, че е бил обект на \"лов на вещици\" - давайки му политическо оръжие за масово поразяване, което той без съмнение ще използва срещу опозицията от Демократическата партия.\n\n\n\n                    \n                    \n                \r\nТръмп вече беше убедил 50 на сто от американците, че е жертва на \"постановка, целяща да го свали\". С резултатите от разследването, той ще може да използва този аргумент и през 2020 година, подчертава френския \"Фигаро\", цитира БТА.\n\r\nПисмото на главния прокурор и министър на правосъдието на САЩ Уилям Бар до Конгреса цитира директно изводите на самия доклад, заявявайки, че резултатите от разследването не потвърждават пряко, че президентът Тръмп е възпрепятствал правосъдието, но не го и оневиняват. При това положение Бар и неговият заместник Род Розенстайн, които са назначени от Тръмп, трябваше да решат дали да повдигнат обвинения, отбелязва британският в. \"Гардиън\". В резултат Бар определи доказателствата по обвинението като \"недостатъчни, за да се докаже, че президентът е извършил възпрепятстване на правосъдието\" и подчерта в писмото си, че решението не се базира на ограниченията, свързани с повдигането на обвинения срещу действащ президент.\n\r\nЗа президента Тръмп това може да е най-добрият ден от мандата му, пише \"Ню Йорк таймс\". Най-мрачният и заплашителен облак, висящ над неговия президентски мандат, на практика се разсея. Заключенията на специалния прокурор намалиха заплахата от импийчмънт и дадоха на Тръмп силен тласък за оставащите 22 месеца от мандата му.\n\r\nВсе още има надвиснали заплахи в други области - и никой извън министерството на правосъдието не е чел самия доклад на Мълър, който може да съдържа вредна за Тръмп информация, ако бъде публикуван. Но приключването на разследването без да бъдат открити доказателства за сговор с Русия подсилиха позициите на президента, включително по време на предизборната му кампания за втори мандат, отбелязва изданието.\n\r\nЕкипът на Мълър потвърди, че Русия е опитала да наклони везните на изборите в полза на Тръмп, но заключението, че той не е сътрудничил на тези опити може да помогне на президента на САЩ да преориентира американската външна политика към Москва и нейния лидер Владимир Путин, без толкова притеснения от последици във вътрешнополитически план.\n\r\nРезултатите от разследването може да дадат на Тръмп и нова увереност при разговорите със световните лидери. Президентът се е оплаквал, че несигурността дали ще запази поста си след публикуването на резултатите му пречи при контактите с тях.\n\r\nСпоред Конституцията на САЩ контролираната от демократите Камара на представителите е упълномощена да реши дали действията на президента Тръмп представляват достатъчно тежки престъпления, които да оправдават импийчмънта му. След като се запознаят с тях, те може да интерпретират доказателствата, събрани от Мълър, по различен начин. Така че следващият етап от тази сага ще бъде борбата на демократите в Камарата на представителите да принудят министъра на правосъдието да предаде пълния текст на доклада и придружаващите го доказателства - конституционна борба, която може в крайна сметка да бъде решена от съдилищата. Докато не го прочетат сами, демократите едва ли ще се съгласят, че президентът наистина е оневинен, отбелязва в. \"Ню Йорк таймс\", но припомня, че председателката на Камарата Нанси Пелоси вече заяви, че не подкрепя импийчмънт, ако няма убедителни и безспорни доказателства: критерий, чието достигане изглежда още по-малко вероятно в момента.\n\r\nЗаключението на министерството на правосъдието за липса на достатъчно доказателства за повдигане на обвинение превърна предизвикателната мантра на Тръмп \"Никакъв сговор!\", в лозунг на преизбирането му догодина, пише в. \"Вашингтон пост\".\n\r\nРезултатите от разследването са безспорна политическа победа за Тръмп. Те подкрепят отдавнашните му позиции за разследването, както и идеята, че вашингтонският елит се опитва да го свали - и вероятно ще затруднят бъдещи разследвания, позволявайки му да ги определя като опити за \"лов на вещици\". Но резултатите от победата му може да бъдат ограничени, ако демократите успеят да постигнат публикуването на пълния доклад на Мълър и се окаже, че той разкрива, че поведението на Тръмп повдига въпроси. Въпреки това вчера Белият дом беше обхванат от еуфория, съобщава изданието, цитирайки анонимни източници.\n\r\n\"Демократите току-що поднесоха на Тръмп най-голямата предизборна тема в съвременната история, и то на сребърен поднос\", казва бивш служител на Белия дом, цитиран от в. \"Вашингтон пост.", "date": "2019.03.25", "title": "Докладът на Мълър: Триумф за Тръмп, поражение за демократите"}
{"url": "https://www.dnes.bg/usa/2019/03/25/sasht-priznaha-vlastta-na-izrael-vyrhu-golanskite-vyzvisheniia.405637", "text": "Президентът Доналд Тръмп подписа указ, с който САЩ признава израелския суверенитет над Голанските възвишения.\r\nВсяко бъдещо споразумение за мир в Близкия изток трябва да гарантира  правото на Израел на самоотбрана, заяви Тръмп в началото на церемонията  по подписването, предавана на живо от американските новинарски  телевизионни канали, малко след като Израел нанесе въздушни удари в Газа  в отговор на палестинска ракетна атака. \r\n\"САЩ признават абсюлютното  право на Израел на самозащита. Подлите атаки от тази сутрин отразяват  сериозните заплахи в сферата на сигурността, с които Израел се сблъсква  всеки ден\", заяви Тръмп, цитиран от ТАСС. Съюзът между Израел и САЩ  никога не е бил по-здрав, подчерта той.\r\n                    \n                    \n                 \"Днес за пръв път от 52 години, с премиера Нетаняху до себе си, президентът на Съединените щати официално ще признае суверенитета на Израел върху Голанските възвишения\", каза по-рано вицепрезидентът Майк Пенс Пенс на годишната среща на влиятелното произраелско лоби в Съединените щати  Американско-израелски комитет по обществени въпроси (AIPAC).\r\nТой добави, че поредните ракетни атаки от ивицата Газа показват, че Хамас не е \"партньор за мир\", а е терористична организация. Вицепрезидентът на няколко пъти заклейми Иран като най-голямата заплаха за сигурността и мира в Близкия изток. Речта му предизвика аплодисментите на аудиторията на конференцията на AIPAC - водещото произраелско лоби в САЩ.\r\nПристигналият вчера във Вашингтон Нетаняху обяви днес, че ще съкрати тридневното си посещение заради ракетния обстрел от Газа. Той каза, че веднага след срещата с Тръмп в Белия дом ще отпътува за Израел заради кризата след тази \"престъпна атака\".\r\nИзстреляна от \"Хамас\" ракета разруши жилищна сграда в земеделски район северно от град Кфар Саба, като бяха ранени няколко израелски граждани. Сирените за въздушна тревога разбудиха хората от сън към 5 часа сутринта, за да влязат в укритията. Последва силна експлозия.\r\nИзраел отнема от Сирия стратегическото плато по време на Шестдневната война през юни 1967 г. и го анексира през 1981 година. Израелският контрол над тази територия не е признат от международната общност.\r\nМиналата седмица Тръмп каза, че е време САЩ да признаят израелския суверенитет върху Голанските възвишения. Това негово изявление предизвика негативна реакция от много страни, припомнят агенциите. (БТА)\r\n\r\n ", "date": "2019.03.25", "title": "САЩ признаха властта на Израел върху Голанските възвишения"}
{"url": "https://www.dnes.bg/world/2019/03/25/bydeshteto-na-izkustveniia-intelekt.405636", "text": "Още със създаването на Microsoft Бил Гейтс и Пол Алън са имали намерението за изграждането софтуер, който е достъпен за бизнес и всеки един ползвател, без да е свързан с големите машини и предприятия. 40 години по-късно Microsoft има идея да направи нещо ново на пазара. А именно да помогне на изкуствения интелект да бъде достъпен за всеки. Това коментира , в ефира на .\r\n\"Много изследвания по темата за дигитализацията в България показват, че дигитализацията не е по-различна от тази на повечето страни в Централна и Източна Европа и че се развива наистина много бързо. Динамиката на едно решение в една индустрия е в рамките на 12-24 месеца. Въпреки показателите, че изоставаме\".\r\n                    \n                    \n                Бизнесът у нас, особено този на малките и средни предприятия, наистина догонва в използването на дигитални решения своите паралелни среди в западния свят, отбеляза гостът. \"Използват се облачни сулуги, изкуствен интелект, което дава предимство. Пиратството намалява. Позицията на Microsoft е да имаме достъпна технология във всеки един сегмент и да показваме ползите от използването на специализиран софтуер в контекст на сигурността\", подчерта още изпълнителният директор на Microsoft за България, Македония и Косово.\r\n\"Развитието на изкуствения интелект и машинното обучени е в три посоки: 1. Използването на такъв тип решения в продуктите на Microsoft; 2. Предоставянето на такъв тип платформа в облачната среда Azure. Разпознаване на лица, реч, обекти.; 3. Развитието на изкуствен интелект в бъдеще\".\r\nСтопроцентова сигурност на данни едва ли има, но сме сигурни, че рисковете при определен подход намаляват, уточни Калин Димчев. \"Анализираме потенциалните опасности и предлагаме решения. Инвестираме над 1 милиард годишно като корпорация в сигурността. Изследваме няколко трлн. запитвания към нашите сървъри на ден. Все повече страни обръщат внимание и търсят съвети за добри практики в законодателен аспект\", спомена той.\r\nТехнологията HoloLens 2 е свързан с добавената реалност, разкри още Димчев. \r\nВижте още на сайта на .", "date": "2019.03.25", "title": "Бъдещето на изкуствения интелект"}
{"url": "https://www.dnes.bg/notifikacii/2019/03/25/grigor-dimitrov-zagubi-s-0-2-seta-ot-77-ia-v-sveta.405639", "text": "Григор Димитров загуби с 0:2 сета 5:7, 5:7 от Джордан Томпсън в мач от третия кръг на турнира от сериите Мастърс в Маями.\r\nГришо се завърна на корта след близо два месеца пауза, в която той лекуваше проблемното си дясно рамо.\r\nПреди два дни Димитров разби Фелисиано Лопес, но сега падна от Томпсън, който е 77-и в света.\r\nПодробности четете в ", "date": "2019.03.25", "title": "Григор Димитров загуби с 0:2 сета от 77-я в света"}
{"url": "https://www.dnes.bg/index/2019/03/25/legendarnoto-shelbi-koeto-natriva-nosa-na-ferari-i-izchezva-za-30-g.405577", "text": "Ако Shelby Cobra Daytona Coupe можеше да говори, то навярно би разказала живота си в типичния холивудски стил. Няколко години след създаването си автомобилът се превръща в легенда – печели състезания, чупи рекорди, изчезва за 30 години, появява се само на постери, магнити и видео игри, докато през 2001 г. съвсем случайно не е открита, след като собственичката й се самозапалва. След това започва дълга съдебна война за милиони долари, а спорът е - кой я притежава. На Shelby Cobra Daytona Coupe й трябват 50 години, за да се отдаде на спокойствие в музея на сегашния й собственик.\r\nАвтомобилът бил създаден с мисия от Карол Шелби, който като много хора в индустрията, искал да натрие носа на наперения Енцо Ферари. Американецът вече бил побеждавал \"летящото конче“ като състезател от отбора на Aston Martin, но когато през 1969 година решил да се откаже от спортната си кариера, Шелби искал да победи Ферари и като конструктор. И то с американска кола.\r\n                \n                Така се родил прототипа на Shelby Cobra Daytona Coupe в малък сервиз във Венеция, Калифорния, готов да променя историята.\r\nПоглеждайки назад можем да видим, че американците не са допринесли много в надпреварите със спортни коли в сравнение с Англия, Италия, Германия и дори Франция. \r\nОще през първата си година, Daytona успява да завърши втора на Le Mans. Въпреки че успява да надбяга шевролети, алфи и поршета, американският автомобил все пак завършва след могъщото Ferrari GTO.\r\nПрез 1965 година Shelby най-накрая заема първото място. Това е първият американски отбор, който стига до върха. Тимът печели 9 от 12 състезания, като някои от тях са критични, а състезанията – исторически. Shelby доминира на италианското гранд при на \"Монца“, 1000-километровият Нюрбургринг, както и на 30-километровата писта през гората, която Джаки Стюарт нарича \"Зеленият ад“.\r\n\r\nВъпреки че от този модел са създадени шест коли, само една от тях е наистина американска – първото Shelby, построено в Калифорния. Останалите пет били сглобени в Модена, за да може машината да попие от опита на италианските експерти. Точно под носа на Ферари.\r\nАла първото Shelby с номер CSX2287 е специално. То се радва на огромен късмет – през 1964 година колата избухва в пламъци. Състезанието, в което е трябвало да вземе участие е прекратено. Автомобилът обаче оцелява без фатални щети.\r\nDaytona била и изключително красива кола – във викингско синьо, допълнено от две бели линии, които вървят по протежението й. Нейният външен вид се превърнал в запазена марка на Шелби, който започнал да произвежда автомобили в колаборация с Ford.\r\nПрез 1965 година идва краят на състезателната кариера на Shelby Cobra Daytona Coupe, но в машината има още скорост и тя е готова да го покаже.\r\nВъпреки че не се е надпреварвала от месеци, на шести ноември CSX2287 пристига на соленото езеро Бонвил, за да се състезава срещу часовника и да продължи да пише история.\r\nЗа 4 дни, Shelby Daytona поставя 23 национални и международни рекорда, летейки с близо 290 километра в час. Това е последният рев на лъва.\r\nСлед това Daytona става просто стар и уморен прототип, който Шелби продава на бизнесмена Джим Ръсел за едва 4500 паунда. И тук започва странната част от историята на колата.\r\nСъвсем скоро автомобилът попаднал в ръцете на ексцентричния музикант Фил Спектър, който обожавал да я кара из Лос Анджелис. Но тя била толкова бърза, че постоянно при него пристигали глоби за превишена скорост, които му коствали състояние.\r\nПриятелите му, естествено, го посъветвали да се отърве от нея. А и возенето не било най-приятното нещо – само след няколко километра тя започвала да прегрява. Все пак Shelby Daytona бил бесен състезател, а не автомобил, с който да караш към залеза.\r\nСпектър искал да поправи това, но цената била прекалено висока. За това той я продал на бодигарда си за 1000 долара. А той я подарил на своята дъщеря Дона О'Хара, която направила немислимото – скрила я далеч от хорските погледи.\r\nВ продължение на 30 години никой не вижда автомобила. Жената всеки месец като по часовник плаща наема на халето, в което я държи. Получава няколко оферти за нея, но ги откланя светкавично. Дори самият Карол Шелби отива на крака при нея, за да види първата си кола, но Дона дори не отваря вратите на гаража за него.\r\nОт 1971 до 2001 година CSX2287 не е докосвано от човешка ръка. Тогава колекционерът на коли Мартин Еърс, с помощта на адвокат, успява да убеди Дона да купи автомобила от нея за близо 4 млн. долара. И на пръв поглед изглежда така, все едно я е накарал да се пречупи, защото О'Хара приема сделката и колата все пак е продадена. Но няколко дни след това тя се самозапалва.\r\nМайка й решава, че легендарното Shelby е нейно, собственикът на гаража пък твърди, че е негово, а десетки други искат да я купят и умоляват съдията да я пусне на публичен търг. Дори Фил Спектър отново се появява в съдбата на колата, заклевайки се, че никога не я е продавал на бодигарда си, а само му я дал да я пази.\r\nСлед месеци тежки дела, съдията все пак отсъжда, че Daytona-та е продадена напълно легално. Не е ясно колко е истинската й цена. Останалите пет коли от този модел, произведени в Италия, са продадени за около 7 млн. долара, което значи, че CSX2287 трябва да струва поне два пъти повече. Всички части по нея са онези, монтирани преди 50 години – тя е със същите спирачки, същия двигател и същите гуми. Макар и повече да не се е състезавала, върви идеално и неведнъж е карана по време на различни събития.\r\nShelby Cobra Daytona Coupe е първата кола включена в Националният исторически автомобилен регистър на САЩ, а в него са едва още седем машини. Тя е толкова легендарна, че е сравнявана със символи като Статуята на Свободата и Аполо 11.\r\nПрез 2014 г. става кола на годината на Международните исторически автомобилни награди, които могат да бъдат наречени Оскарите на старите коли.\r\nСега колата е собственост на Фред Симоне и достойно си почива сред останалите спортни автомобили в Simeone Foundation Automotive Museum.", "date": "2019.03.25", "title": "Легендарното Шелби, което натрива носа на Ферари и изчезва за 30 г."}
{"url": "https://www.dnes.bg/obshtestvo/2019/03/25/ot-utre-zastudiavane-na-mesta-shte-vali-i-dyjd.405582", "text": "Хубавото пролетно време, което ни радва в последните дни, ще отстъпи място на превалявания от дъжд, показва .\n\r\nНад голяма част от страната облачността ще е значителна. На много места, главно около и след обяд, ще превали дъжд. Вятърът ще се ориентира от северозапад, в Източна България - от север-североизток, ще е до умерен и с него ще започне да прониква студен въздух. Температурите ще се понижат и преобладаващите максимални ще бъдат между 12 и 17 градуса, все още на места в Югоизточна България до 20 градуса.\n\r\nНад Черноморието ще се заоблачи, но все още ще е без валежи. Ще духа до умерен вятър от север-североизток. Максимални температури на въздуха ще са между 13 и 18. Температурата на морската вода е 10 градуса. Вълнението на морето ще бъде 2-3 бала.\n                    \n                    \n                \r\nНад планините облачността ще е значителна и на много места ще превали дъжд, над 1700 метра - сняг. Ще духа умерен северозападен, по билата - югозападен вятър. Максимална температура на височина 1200 метра около 7, на 2000 метра - около 1 градуса.\n\r\nВ средата на седмицата от север-североизток понижението на температурите ще продължи. В сряда над източната половина от страната и в планините ще остане предимно облачно, на места със слаби превалявания. Над северозападната част от страната ще има значителни разкъсвания и намаления на облачността. \n\r\nВ четвъртък ще е почти без валежи, с разкъсана облачност. Ще е хладно, с преобладаващи максимални температури между 8 и 13 градуса, а минималните ще са между минус 2 и 3 градуса.\r\n ", "date": "2019.03.25", "title": "От утре – застудяване, на места ще вали и дъжд"}
{"url": "https://www.dnes.bg/politika/2019/03/25/sydiika-ot-pernik-siada-v-stola-na-cecka-cacheva.405613", "text": "Зам.-министърът на правосъдието Десислава Ахладова е назначена за временно изпълняващ длъжността министър, съобщиха от МП. \n\n\n Тя ще е на поста, докато парламентът гласува оставка на Цецка Цачева, което вероятно ще стане още през тази седмица. \n\r\nПремиерът Бойко Борисов прие оставката на Цачева в събота. Тя си тръгна от поста заради скандала, който се разрази, след като стана ясно, че е купила апартамент от фирма \"Артекс\" в столичния квартал \"Изток\" на цени под пазарните. \n\r\nЦачева до последно настояваше, че няма нищо нередно в сделката за жилището, но подаде оставка след среща с Борисов. \n\r\n\"Така се носи отговорност. Оставката ми е личен акт. Натиск категорично не е имало от страна на премиера\", увери тя в събота. \n                    \n                    \n                \r\nАхладова, която сега сяда в стола на Цачева, е завършила \"Право\" в Югозападния университет \"Неофит Рилски\" в Благоевград. \n\r\nРаботила е в Перник. \n\r\nОт  2004 г. до 2014 г. е била заместник-административен ръководител на районния съд в града, а след това до 2017 г.  била и председател на същия съд.\n\r\nОт 22 май 2017 г. избрана за административен ръководител на Административния съд в Перник с  решение на Съдийската колегия на Висш съдебен съвет.", "date": "2019.03.25", "title": "Съдийка от Перник сяда в стола на  Цецка Цачева"}
{"url": "https://www.dnes.bg/politika/2019/03/25/plevneliev-bitkata-veche-ne-e-desni-levi-a-demokrati-i-populisti.405581", "text": "Борбата сега била не между леви и десни, а между демократи и популисти, смята Росен Плевнелиев, президент на България от 2012 до 2017 г. \n\n\nСпоред него траен и устойчив мир е постижим само когато се даде път на не на интересите, а на принципите, заяви Росен Плевнелиев, президент на България от 2012 до 2017 г. \n\r\n\"Около нас цари нестабилност и съвсем нормално е хората да се притесняват, зависи от политиците да адресират страховете на гражданите и да ги решават по устойчив начин, а не да се заиграват с тези страхове\", посочи Плевнелиев по време на конференцията \"Членството в НАТО - ключ към Европейския съюз\" днес в София, организирана от Атлантическия съвет по повод 70-годишнината на НАТО и 15 години от присъединяването на България към алианса .\n                    \n                    \n                \r\nСпоред него решенията могат да бъдат само глобални, независимо дали става въпрос за тероризъм, за икономически и финансови кризи, за миграция.\n\r\n\"Когато виждаме огромното противопоставяне, което не е вече по линията леви срещу десни, а е по линия на демократи срещу популисти, когато очакваме самото сърце на европейската демокрация да бъде превзето от рекорден брой антиевропейци, когато знаем, че идващите избори са от основно значение, зависи от всеки от нас да се изправи пред лицето на гражданите и да защитава това, което смята, че е правилно за следващото поколение\", отбеляза Плевнелиев. \n\r\nНАТО е най-силният в света достоен съюз на демократични държави, отстояващи принципи, а каква по-голяма мечта от тази за траен мир на планетата, смята той. \n\r\nСпоред него популистите не са силни, защото нямат кауза, стратегия, дългосрочен поглед.\n\r\nПосланикът на САЩ Ерик Рубин отбеляза, че сегашните времена са тревожни и предизвикателни, но има и някои положителни моменти, независимо от предизвикателствата и заплахите, пред които се изправяме. Според него отбелязването на годишнината на НАТО ни дава възможност да препотвърдим споделените ценности, а и да помислим какви успехи са достигнати, какво не е постигнато и какво все още трябва бъде направено, както и да използваме тази възможност да адресираме заплахите и предизвикателствата. \n\r\nПосланик Рубин отбеляза и председателството на България на Съвета на ЕС и посочи ролята на страната ни по отношение на подкрепата за интеграцията на Западните Балканите. \n\r\n\"България демонстрира, че разбира важността да играе проактивна роля в региона като член на НАТО и ЕС\", коментира посланикът.\n\r\nТой обърна внимание и на решението за модернизиране на българските военна авиация и изрази мнение, че избирането на F-16 е правилният избор. \n\r\nПосланикът на Великобритания Ема Хопкинс заяви, че НАТО не е просто военна организация, има и политическа роля. Тя посочи, че трябва да промотираме НАТО, да продължим да обясняваме каква е целта на НАТО, да развенчаваме митовете. \n\r\nПосланик Хопкинс коментира, че дори да напусне ЕС, Великобритания ще остане свързана и ще играе роля в европейската отбрана.", "date": "2019.03.25", "title": "Плевнелиев: Битката вече не е десни - леви, а демократи и популисти"}
{"url": "https://www.dnes.bg/temida/2019/03/25/kmetyt-na-kalofer-se-razdelia-s-posta-si-naznachil-shureia-si.405618", "text": "Кметът на Калофер Румен Стоянов изпълнява длъжността си в конфликт на интереси. Решението на Върховния административен съд е окончателно и не подлежи на обжалване. Съдебният акт е от 20 март, а решението на ВАС потвърждава решението на Административния съд в София. Това означава, че Румен Стоянов може да бъде отстранен като кмет на Калофер заради установен конфликт на интереси, съобщава \"Марица\".\r\nПричината е, че е назначил в счетоводството на администрацията си своя шурей. Назначението е било по заместване, поради ползване на отпуск по майчинство от страна на служителка.\n\r\nПроверката е установила още, че шуреят на кмета е подал заявление за назначаване преди служителката да освободи длъжността. Това според КПУКИ означава, че роднината на кмета е получил предварително информация за освобождаването на работното място и възможността да го заеме по заместване.\n                    \n                    \n                \r\nСпоред проверяващите кметът се е оправдал, че искал да вземе на работа свой съгражданин, вместо да му пратят общинар от някой друг край на страната и затова не бил подал декларация, в която да извести за роднинското назначение.\n\r\nОсвен явният конфликт на интереси, описан в закона, шуреят не е отговарял и на условията за заемане на длъжността – 10 години професионален стаж.\r\nПредстои общинската избирателна комисия да се събере, за да реши съдбата  на управника. Ако ОИК гласува да бъде отстранен, той ще може да обжалва  пред ЦИК. На миналите местни избори Стоянов се яви като независим,  подкрепен от БСП", "date": "2019.03.25", "title": "Кметът на Калофер се разделя с поста си? Назначил шурея си"}
{"url": "https://www.dnes.bg/sofia/2019/03/25/kola-blysna-dete-na-stolichniia-bul-aleksandyr-malinov.405631", "text": "12-годишно дете беше блъснато на столичния бул. \"Александър Малинов\" около 16 часа. Веднага след инцидента е подаден сигнал към КАТ, а на мястото пристига линейка. По първоначални данни, състоянието на детето е тежко. \r\nСпоред публикация в групата  I see you KAT, инцидентът е станал на пешеходна пътека.  Свидетел твърди, че група от около 20 деца от близкото училище бягали към улицата и директно продължили през червения светофар.\r\n\"До някъде е късмет, че удареното е само едно. - пише потребител на групата - Гледката беше меко казано брутална.Детето е живо обаче за здраво не мога да потвърдя, удара беше много сериозен.... Полицията и линейката дойдоха много бързо, а шофьора няма абсилютно никаква вина!!!“\r\nВ момента шофьорът е на място и полицията го разпитва. Детето е изпратено за лечение в  противошокова зала в \"Пирогов\".", "date": "2019.03.25", "title": "Кола блъсна дете на столичния бул. \"Александър Малинов\""}
{"url": "https://www.dnes.bg/balkani/2019/03/25/fondaciia-bylgarska-pamet-pomaga-za-stroeja-na-hram-v-makedoniia.405556", "text": "Строителните работи по изграждането на фасадата на една от най-големите църкви в Република Северна Македония текат с пълна сила. Тя е разположена в Делчево и е посветена на светите братя Св. Кирил и Методий, покровители на града. Фасадата и покривната конструкция ще бъдат изградени със средства, осигурени от д-р Милен Врабевски, председател на Фондация Българска Памет.\n\n\r\nИменно за изграждането на фасадата и покривната конструкция на новата църква жителите на Делчево чакаха две десетилетия. Сега с финансовата подкрепа на д-р Врабевски това ще се случи до края на месец май 2019 г.  Църквата прави сериозна заявка да бъде сред най-красивите храмове в региона. След ремонтните дейности по църквата „Св. св. Кирил и Методий“, която се намира в центъра на Делчево, градът ще може да предложи още по-приятно и атрактивно пространство на своите гости и жители.\n                    \n                    \n                \r\n„Щедрата подкрепа на д-р Врабевски и на Фондацията и нейната дарителска мисия и подкрепа за Делчево, както и за целия трансграничен регион, отново доказва, че приятелството и истинското сътрудничество и уважение надхвърлят всички физически граници“, сподели във Facebook страницата си кметът на Делчево Горан Трайковски.\n\r\nСтроителните работи по изграждането на фасадата се очаква да приключат след месец. След завършване на фасадата ще започне изграждането на църковния покрив, а през май предстои официалното откриване на най-големият храм в западната ни съседка.", "date": "2019.03.25", "title": "Фондация Българска Памет помага за строежа на храм в Македония "}
{"url": "https://www.dnes.bg/notifikacii/2019/03/25/turskata-lira-vyzvyrna-pozicii-erdogan-se-kani-na-spekulantite.405599", "text": "Турската лира се повиши в понеделник, 25 март, и компенсира загубите в най-лошия си ден след спада миналата година, става ясно от ефира на .\r\nЦентралната банка на Турция каза в понеделник, че е решена да натрупа резерви и подчерта целта си за запазване на ценовата стабилност.\r\n\"При нужда Централната банка ще използва всички инструменти на монетарната си политика и управление на ликвидността, за да поддържа ценовата и финансовата стабилност\", се казва в съобщението от Анкара.\r\nОсновното намерение на Централната банка е да пази силни резерви и да ги увеличава, спомена гуверньорът Мурат Четинкая в интервюто си за Анадолската агенция преди 41-а среща на Клуба на гуверньорите от Балканските и Черноморските страни в Истанбул.\r\n                \n                В петък турската лира изгуби 5% и през уикенда централната банка се опита да успокои инвеститорите, че скорошният спад в резервите не отразява някакво изключително събитие. В неделя президентът Ердоган каза, че банкерите, намерени за виновни за спекулации срещу турската валута, трябва да бъдат наказани.\r\n\"Това сме го чували и преди\", каза Дана Ел Балтаджи от Bloomberg News. \r\nОще подробности вижте на сайта на ", "date": "2019.03.25", "title": "Турската лира възвърна позиции, Ердоган се кани на спекулантите"}
{"url": "https://www.dnes.bg/science/2019/03/25/cikloni-pojari-susha-mojem-li-da-spasim-sveta-za-12-godini.405564", "text": "12 години. Толкова време ни остава преди температурата на планетата ни да се покачи с фаталните 1,5 градуса. Вече започваме да виждаме промените – циклони, пожари, наводнения и суши. Тежки зими и горещи лета. За да спрем края на началото, експертите казват, че трябва да направим радикални промени във всички нива на обществото.\r\n\"Всички ме питат дали това е възможно. - казва Андрю Симс, автор на книгата \"Да отменим Апокалипсиса“ пред BBC. - А аз им казвам: \"Ами...Правили сме го и преди.“ \n\n\r\nПоглеждайки назад в историята има хиляди примери как човечеството е постигало невъзможното, когато е вярвало, че това е изключително важно за развитието му. И го е правило в изключително кратки срокове.\r\n                    \n                    \n                Сега може и да приемаме жп линиите за даденост, но не така са стояли нещата във Великобритания през 18 век. Но по това време амбицията и скоростта на промяната били невероятни. Повече от 7000 километра жп линии са били положени в Обединеното кралство само за 7 години – 7 пъти колкото е цялата дължина на Острова.\r\nПрез 1982 г. работниците подновили над 300 км от тях само за един уикенд. Започнали в събота и отворили линията отново в понеделник.\r\n\"Способни сме на невероятни неща, когато смятаме, че са наложителни“, обяснява Симс.\r\nОгромната криза, в която изпадат Щатите през 30-те, принуждава президента Рузвелт да предприеме изключително крайни промени. Те възстановили състоянието на банките и върнали милиони хора на работа.\r\nЗапочнало масово строителство, което приключило още през първите 100 дни на Рузвелт като президент. \r\n21 милиарда долара били похарчени за 7 години. Много експерти твърдят, че сега са ни нужни подобни крайни промени, които да направят света по-чист и зелен. Но има едно притеснение – че правителствата днес няма да инвестират такива големи суми пари в спасяването на планетата. Въпреки че това не е невъзможно... След финансовата криза през 2007 година, повече от 400 милиарда паунда са напомпали икономиката на Великобритания и 3,7 трилиона тази на САЩ. \r\nВойната е опасна, но и променя обществото до неузнаваемост. По време на Втората световна британците се превръщат в изцяло нов народ – научават се да пестят, използват възможно най-малко ресурси, споделят това, което сами са отгледали, с другите. Тези, които оцеляват след края на войната са изключително здрави и амбицирани да възстановят напълно Великобритания.\r\n\"Избираме да отидем на Луната през това десетилетие, защото това начинание ще обедини най-доброто от енергията и уменията ни“ -  с тези думи Кенеди трансформира космическата програма на САЩ от научна фантастика в реалност. През 1969 година – седем години по-късно, Аполо 11 отлита към естествения ни спътник, а Армстронг прави първите си крачки на Луната.\r\nПонякога цели, които на пръв поглед изглеждат недостижими, могат да бъдат постигнати за изключително кратко време. Помните ли изригването на вулкана в Исландия на 14 април 2010 година? Огромен облак скри Земята от Слънцето, причинявайки срив в авиацията по целия свят. Небето в Европа изведнъж затихна.\r\n\"Но спря ли това за кратко модерния живот? - пита Андрю Симс. - Не. Това, което се случи след това беше успокояващо. Показа ни колко лесно можем да се приспособим към промяната.“\r\nМестните супермаркети започват да продават само родно производство, вместо плодове и зеленчуци, които  идват от другия край на света. Политиците обсъждаха важните теми на деня чрез видео разговори. Министър-председателят на Норвегия, който бе блокиран в Ню Йорк, управлява правителството си чрез таблет. Небето беше тихо, а модерният свят продължи да съществува.\r\nТака че, можем ли да променим света за 12 години? Неоспоримо е, че това ще е огромно предизвикателство. \r\nДо 2050 година трябва да сведем замърсяването с въглеродни емисии до нула. Експертите призовават да се купуват само сезонни храни, местно производство и само колкото е нужно, за да се сведе до минимум изхвърлянето на хранителни продукти. Старите си коли трябва да заменим с електрически, а за пътешествията си в чужбина вместо самолети да използваме влакове или автобуси. Домовете ни трябва да са добре изолирани, за да не хабим допълнително енергия за отопление, а вместо да пътуваме за бизнес конференция на другия край на света, ще е добре да я проведем от дома си чрез видео разговор. Компаниите от своя страна трябва да са сигурни, че продуктите им са с ниски или нулеви нива на въглеродни емисии.\r\nВсичко това ще коства 2,4 трилиона долара и много общи усилия. Но човечеството се е справяло и преди, защо да не успее и сега? \r\n ", "date": "2019.03.25", "title": "Циклони, пожари, суша... Можем ли да спасим света за 12 години? "}
{"url": "https://www.dnes.bg/temida/2019/03/25/burgaskiiat-syd-dade-17-g-zatvor-za-ubit-koloezdach-na-pytia.405629", "text": "17 години лишаване от свобода постанови Бургаският окръжен съд за 55-годишния Владимир Колев, който бе обвинен за причиняването на смъртта на 33-годишния колоездач Евелин Дуков от Царево. Катастрофата стана на 3 декември 2017 г., съобщава \"\".\n\n\n\r\nПрокуратурата поиска 15 г. затвор за Колев, а роднините на загиналия -  максималните 20 г. лишаване от свобода.\n\r\nСамият Колев не се признава за виновен и твърдеше, че не помни дали във фаталния ден е карал колата. Колев е признал, че е употребил алкохол и заради това е прекарал целия ден в почивната база \"Родни простори\" в Приморско.\r\n                    \n                    \n                Според прокуратурата обаче има достатъчно доказателства, които уличават подсъдимия в повдигнатото му обвинение.\r\n \r\nКолев бе арестуван в съдебната зала, защото е бил с мярка за неотклонение \"подписка\". \n\r\n\"Исках да ви разкажа какъв човек съм загубила, но той не може да се опише само с думи. Сега мисля само какъв ще бъде животът ни оттук нататък и какво ще кажа на детето ни, което не спира да пита защо тати си тръгна и стана звездичка. Трябва ли да го лъжа, че си е тръгнал или да му кажа, че е бил убит? Да бъда ли честна с него, за да знае в какъв свят живеем\", заяви жената на убития Людмила Дукова.\n\r\nБлизките на Евелин Дуков поискаха 20 г. затвор за подсъдимия, а техният адвокат Петър Димитров заяви, че деянието е извършено с изключителна бруталност.", "date": "2019.03.25", "title": "Бургаският съд даде 17 г. затвор за убит колоездач на пътя"}
{"url": "https://www.dnes.bg/kino/2019/03/25/izvestni-specialisti-ni-obuchavat-shto-e-to-2d-kompoziting.405565", "text": "В света на визуалните ефекти ще ни въведе курс по 2D композитинг, организиран от студиото за  WorldWide FX, част от семейството на Nu Boyana Film Studios.\r\nЦелта на обучението е да подготви желаещите да боравят уверено с основните техники в 2D композитинга, които се използват ежедневно в работата по големи игрални филмови продукции - compositing, rotoscoping, roto-painting, keying, tracking, matchmoving, grading, color correction, time-remapping, projecting, relightning, multi-pass compositing и др.\n\r\nЗа да придобият най-пълна представа за реалната работа по един филм в цялата й динамика и мащабност, курсистите ще прилагат наученото директно върху кадри от проекти на студиото.\r\n                    \n                    \n                Преподаватели в курса пък ще бъдат VFX артисти с дългогодишен опит по мащабни хитови заглавия като предстоящият \"Хелбой\", \"Бодигард на убиеца\",  \"Код: Олимп\", \"Код: Лондон\", \"Непобедимите\" и др.\n\r\nЖелаещите да се включат в курса могат до 13 април да изпратят свое CV, както и демо рийл, ако разполагат с такъв, на careers@wwfx.net . Курсът е безплатен и ще се проведе в сградата на студиото в Киноцентъра. Продължителността на обучението ще бъде 3 месеца, като началото ще бъде поставено на 7 май, а ангажираността на обучаващите се ще е в делнични дни от 9 до 18 часа.\n\r\n\n\r\n\r\n ", "date": "2019.03.25", "title": "Известни специалисти ни обучават: Що е то 2D композитинг?"}
{"url": "https://www.dnes.bg/politika/2019/03/25/migranti-ot-turciia-niamalo-no-atakuvat-pytia-ot-gyrciia.405601", "text": "\nМиграционният натиск към страната е далеч по-нисък в сравнение с нивата от 2014 и 2015 г. , но в края на миналата година са засечени повече опити на нелегално преминаващи през границата ни с Гърция, отчете МВР шефът Младен Маринов. \n\n Според него явно оградата на браздата с Турция дава резултат. \n\r\n\"Не така обаче стои въпросът със ситуацията в Гърция. Там е доста по-сложна, с доста повече мигранти. По нашата граница с Гърция няма как да бъде изградено възпрепятстващо съоръжение и това налага технически средства за наблюдение, за да можем да гарантираме сигурността. Там отчитаме повече опити за нелегално преминаване\", коментира той. \n                    \n                    \n                \r\nМаринов отчете, че заплахата ясно е по сухоземната ни граница, защото по вода е спокойно. \n\r\nМинистърът потвърди, че площадките в Елхово, Любимец и Малко Търново се изграждат за евентуална мигрантска криза, но призова да не се създава паника. \n\r\n\"България е важна граница на ЕС и ЕК отпусна 160 млн. евро, които са за тази цел. Ние имаме ангажимент да изградим такива кризисни центрове. Става въпрос за кризисни центрове и готовност за взаимодействие при кризи с миграционен натиск. Това, че ние сме овладели натиска по българо-турска граница и по зелената граница с Гърция, не означава, че в световен мащаб тази заплаха е отпаднала\", настоя той.\r\n  \r\nМаринов обясни още, че една от основните теми, които се обсъждат на Съвета по вътрешни работи и правосъдие е разселването на мигрантите.", "date": "2019.03.25", "title": "Мигранти от Турция нямало, но атакуват пътя от Гърция "}
{"url": "https://www.dnes.bg/notifikacii/2019/03/25/myje-kradat-koli-v-dobrich-prodadoha-gi-na-varnenec.405619", "text": "Двама мъже на 25 и 29-годишна възраст залови полицията в град Добрич след проведена полицейска акция, съобщават от Областната дирекция на МВР.\nНа 19 март те са откраднали два автомобила в района на автосервиз в града.\r\nПолицията е успяла да залови и 33-годишен мъж от Варна, който е купил крадените автомобили. Двамата извършители са привлечени като обвиняеми, а работата по случая продължава.\r\nПолицията е съставила акт, чрез който закупените автомобили са върнати на истинските им собственици.", "date": "2019.03.25", "title": "Мъже крадат коли в Добрич, продадоха ги на варненец "}
{"url": "https://www.dnes.bg/eu/2019/03/25/dva-glasa-ne-stignaha-za-sybarianeto-na-paket-mobilnost.405638", "text": "Само два гласа не достигнаха за отлагането на гледането от Европейския парламент на оспорвания в България и още няколко държави законодателен пакет за правилата за международните автопревози.\r\nТака позицията на парламента, с която той ще преговаря със страните членки по окончателния текст ще бъде обсъдена и гласувана в сряда в Страсбург.\r\nРешението беше взето с поименно гласуване след предупреждение за отлагане, внесено от групите на консерваторите и на Европа на свободата и демокрацията, в която е Найджъл Фараж.\n\n\n\r\nБългарският евродепутат Андрей Новаков беше призован от председателя на парламента Антонио Таяни да защити отлагането, но той не беше в залата. Така думата беше дадена само на автора на един от трите доклада, които ще бъдат гласувани в сряда Исмаил Ертуг, който защити точката. \r\n                    \n                    \n                \"Работихме две години по досието и успяхме да постигнем компромис, за да се отървем от недостойното положение по европейските пътища\", заяви Ертуг. Той определи като \"политически игри\" искането за отлагане.\r\nЛитовският евродепутат от ЕНП Антанас Гуга обаче заяви, че гласуването е нечестно, тъй като литовските депутати ги нямало в залата по време на гласуването на дневния ред и ако били там, резултатът нямало да е същият.\r\n\"Мислете за малките страни и за тяхната кауза\", призова Гуга.\r\nПо пакета \"Мобилност\" са внесени над 1000 предложения за поправки, съобщи председателят на Европарламента Таяни. Той съобщи, че след решението за включване на точката в четвъртък преводаческите служби са работили през целия уикенд, за да ги преведат на английски език и те ще са на разположение за консултации тази вечер. \r\nУтре следобед ще са готови и преводите на всички официални езици, както и препоръките на парламентарните групи как да се гласува по тях.\r\nБългария е сред държавите, които се противопоставят на бързото приемане на преговорната позиция на Европейския парламент и настоява тя да се разгледа от новия парламент след изборите. \r\nАко гласуването в сряда мине, ще започнат преговори със страните членки, които вече одобриха позицията си през януари и тя предвижда изисквания за повече почивки и връщане на шофьорите в страната, в която са наети поне веднъж на четири седмици и не повече от три курса седмично между държави, които са различни от страната на регистрация на МПС.\r\nТова според българските превозвачи ще ги направи неконкурентноспособни и ще фалира малките и средни компании за превози, а големите ще изгони в страни, които са в сърцето на Европа, за да намалят разходите си.\r\n ", "date": "2019.03.25", "title": "Два гласа не стигнаха за събарянето на Пакет \"Мобилност\""}
{"url": "https://www.dnes.bg/stranata/2019/03/25/ot-api-uveriavat-remontite-na-trakiia-prikliuchvat-do-liatoto.405610", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПътни неволи очакват пътуващите около Великден по магистрала \"Тракия\". Там от днес започват няколко ремoнта.\r\nПричината е, че по магистралата има няколко виадукта, които не са били ремонтирани от близо 30 години. \nИван Василев от АПИ заяви пред Bulgaria ON AIR, че един от виадуктите се намира в посока София, а другите два - в посока Пловдив.\n\r\n\"Ремонтите на тези съоръжения са крайно наложителни, тъй като не са били пипани повече от 30 години. Затова и шофьорите ще имат затруднения по Великден и Гергьовден, както и през уикендите, когато движението по магистралата е по-натоварено\", призна той.\r\n                    \n                    \n                По време на ремонтите движението ще се извършва само в две ленти. \"Затова призовавам хората да шофират внимателно. Надявам се до началото на летния сезон да сме приключили с ремонтите на тези три съоръжения\", обясни той.\r\n ", "date": "2019.03.25", "title": "От АПИ уверяват: Ремонтите на \"Тракия\" приключват до лятото"}
{"url": "https://www.dnes.bg/notifikacii/2019/03/25/sanitar-vze-4000-leva-ot-vyzrastna-jena-v-loveshko.405573", "text": "83-годишна жена от троянското село Балканец е дала 4000 лева на телефонни измамници, съобщават от областната дирекция на МВР в Ловеч.\n\r\nНепознат мъж се е обадил на домашния й телефон и се е представил за лекар. Той е съобщил на жената, че нейната дъщеря е настанена в болница след злополука и за да бъде оперирана, е необходима сумата от четири хиляди лева.\r\nИзмамената жена е събрала парите и ги е предала на непознат, представящ се за санитар.\r\nПо случая в районното управление в Троян е образувано досъдебно производство, пише БТА.", "date": "2019.03.25", "title": "\"Санитар\" взе 4000 лева от възрастна жена в Ловешко"}
{"url": "https://www.dnes.bg/index/2019/03/25/nova-izmama-davash-kaparo-za-lecheben-matrak-poluchavash-nishto.405554", "text": "Хора от цялата страна са измамени от търговец на матраци и възглавници, който ги рекламирал като \"лечебни\".\n\r\nПострадалите са десетки. Покупките се извършвали след презентиране на матраци, завивки и възглавници в конферентните зали на санаториуми. Най-често \"лечебните\" продукти са се предлагали на възрастни хора. След като плащали стотици левове за уж \"лечебните\" продукти, оставали с празни ръце.\n\r\nЕдна от жертвите на ловкия мошеник е и Цецка Карабаджакова, а случаят й разказва Нова телевизия.\n\r\nВ началото на декември жената била почивка в санаториума в Сапарева баня. \n\r\nОще в първите дни на почиващите в хотела е предложено да присъстват на презентация на \"лечебни\" матраци. \n                \n                \r\nТърговецът се представя за Кирил Николов.\n\r\nНа презентацията в столовата присъстват почти всички пациенти на санаториума. Пред тях търговецът представя уникалните свойства на продуктите.\n\r\nЦените на \"лечебните\" продукти започвали от 700 лв., но при условие, че се закупят веднага. Иначе цената била двойна. Имало и опция да платят капаро от 300-400 лв., а след подписването на договор да доплатят и останалите. Карабаджакова дори е закарана до дома си от търговеца, за да вземе цялата сума. Срещу нея получава фактура с договор за индивидуална поръчка. Матраците и възглавниците трябвало да пристигнат преди повече от два месеца. Доставки обаче няма.\n\r\nПотърпевши се оказват Цецка и останалите, почиващи в санаториума, платили за масажиращите матраци.\r\nКирил Николов не отговарял на телефона, изписан за контакт във фактурите, които раздавал на потърпевшите след покупка.\n\r\nТърговецът не е открит и от контролните органи, а в КЗП имали постъпили десетина жалби срещу него.\n\r\n\"Ние не сме успели да установим търговеца, тъй като той няма стационарен офис. Тази дейност е характерна с това, че се установява в различни обекти – преди всичко в хотели или ресторанти и единствено може да го установим, ако присъстваме на тези презентации. Но в случая няма покана\", каза Емилия Елчинова от Комисия за защита на потребителите.\n\r\n\"Той не извършва търговска дейност и никога не е имал намерение да извършва търговска дейност, а заблуждава, че е търговец. Взима им парите и те никога не получават обещаната стока – тук говорим за престъпление\", заяви Александър Масларски от Правна клиника за потребители.\n\r\nИзмамените от Кирил Николов подават жалби и в полицията в Сапарева баня.\n\r\n\"В РПУ-Дупница са постъпили 4 жалби от граждани, които са сключили договор с търговец след рекламно представяне на стоките. Те са внесли сумите, имат документ за това, но стоката все още не е получена, забавя се. Колегите са установили контакт с търговеца, който е от Перник – обяснил е, че има фирмен проблем и ще бъдат забавени доставките\", каза говорителят на ОД на МВР-Кюстендил Катя Табачка.\n\r\nРабота по случая е започнала и районната прокуратура в Дупница. Заведените преписки там са три. Все още обаче действията на Кирил Николов не са определени като измама.\n\r\nОт санаториума в Сапарева баня обясниха, че търговецът наемал залата в последния момент, без предварителна резервация.\n\r\n\"Този човек е идвал един или два пъти тук да презентира стоки – матраци, възглавници, одеяла, магнитни и т.н. и повече не е идвал. Работим и с други такива фирми, които са коректни – нямаме оплаквания от тях\", заяви Станислав Павлов от Специализирана болница за рехабилитация - Сапарева баня.\n\r\nНаемането на столовата за презентации ставало без предварителна проверка на търговците и фирмите, които извършвали презентациите.\n\r\nБърза проверка из останалите специализирани болници за рехабилитация показва, че Кирил Николов е гастролирал с \"лечебните\" матраци из цялата страна. Екип на NOVA отиде и до санаториума в Банкя.\n\r\n\"Научих за дейностите на това лице в нашето заведение от един пациент, който ми сигнализира, че е заплатил определени артикули и не е получил такива. Това лице след конкретния случай, като разбрах какво се случва, има забрана за наемане на залата. И той не се е появявал повече. Два месеца оттогава\", каза д-р Виолета Костадинова - управител на санаториума в Банкя.\n\r\nЗасега няма изисквания към хотелите и санаториумите, които отдават зали на търговците. Проверка на NOVA показа, че след измамите, повечето забранили на Кирил Николов да представя продуктите си при тях.\n\r\nТърговецът наемал залата за конференции по общите правила след заплащане на наем. А схемата всеки път била една и съща. Измамният търговец е представял \"лечебните\" продукти на пациентите, а в повечето случи след покупката се е плащало на място.\n\r\n\"След като посещават презентацията, потребителите закупуват конкретния вид стока, която са харесали при презентацията, тъй като те са съпроводени поканите от безплатен подарък. И може би това е примамливото за определени потребители\", заяви Елчинова.\n\r\n\"Според мен той е добър психолог и успява да привлече възрастните хора. Обяснява, че не върши никаква измама и ще достави тези продукти. В никакъв случай не се отказал от това – те не си четели договора в какъв срок ще си получат стоките\", каза д-р Костадинова.\n\r\nПри презентациите качествата на матраците и възглавниците били потвърждавани и от други потребители, които вече ги били изпробвали.\n\r\nОт Комисията за защита на потребителите напомнят, че при покупки извън търговски обекти потребителите също могат да върнат закупената стока. За целта обаче внимателно трябва да проверят търговеца и да пазят всички документи.", "date": "2019.03.25", "title": "Нова измама! Даваш капаро за \"лечебен\" матрак, получаваш... нищо! "}
{"url": "https://www.dnes.bg/notifikacii/2019/03/25/sled-pobedata-nad-dinu-kobrata-e-gotov-za-mach-s-djoshua.405558", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nКубрат Пулев успя да превъзмогне тежка аркада и продължи да пише история в българския бокс, но този път на американска земя. Под мощните възгласи \"Българи юнаци\" в Калифорния малкия му брат Тервел продължава безгрешния си ход, а Кобрата победи румънеца Богдан Дину. \n\n\nВ \"България сутрин\" спортният журналист от boec.bg Десислава Джерманска и световният и олимпийски шампион по бокс за младежи Благой Найденов се обединиха около мнението, че Кубрат Пулев вече е готов за мач срещу световния първенец Антъни Джошуа. \n                \n                \r\n\"Съперниците на Кубрат и Тервел не бяха лесни, но и двамата го очакваха. На тяхното ниво лесни противници няма. Тервел показа много високо ниво, въпреки че му смениха съперника почти в последния момент. За Кубрат това бе първи мач в Америка и първи с промоутърската компания \"Топ Ранк\". Кобрата няколко пъти каза, че и психически и физически е готов за мач с Джошуа и го показа в последните си два двубоя. Последните информации обаче са, че може и да не се стигне до този мач, тъй като Джошуа ще оваканти пояса. Ако не се стигне дотам, евентуален мач може да има или в началото на есента, или в началото на следващата година\", разкри Джерманска.\n\r\nБлагой Найденов пък сподели, че родните боксьори напълно заслужено са спечелили срещите си. Той изрази възхищението си от формата, в която се намира Кубрат Пулев, въпреки че вече е на 37 години.\n\r\n\"Този противник беше много труден за Тервел. Личеше си обаче, че Пулев е по-добрият боксьор и заслужено победи. Кубрат пък водеше мача си много добре, а след аркадата започна да играе по-агресивно и показа страхотен бокс. Игра много мъжки\", смята Найденов.\r\nТой също се съгласи, че Кобрата е готов за битка с Джошуа. \"Струва ми се, че той се чувства в много добро състояние въпреки възрастта си. Кубрат ще има достатъчно време да се възстанови и да започне подготовка за следващия си мач\", ", "date": "2019.03.25", "title": "След победата над Дину: Кобрата е готов за мач с Джошуа"}
{"url": "https://www.dnes.bg/sport/2019/03/25/istina-ili-sluh-hubchev-napuska-nacionalniia-poema-levski.405563", "text": "Националният селекционер Петър Хубчев сензационно може да поеме Левски до броени дни, съобщава Топспорт.\r\nСпоред информацията бившият защитник ще се раздели с националния отбор още тази вечер след мача с Косово и ще поеме \"сините\" за двубоите в първата шестица на родното първенство, които започват този уикенд.\r\nПетър Хубчев се е понравил на новите собственици на Левски със смелостта си да налага млади футболисти в националния  отбор. Освен това той има успехи в родния футбол, след като е носител на Купата и Суперкупата на България с Берое. Хубчев изведе до финал за Купата е непретенциозния отбор на Черноморец Поморие през 2010 година.\r\nНа сегашния старши треньор на \"сините\" Георги Дерменджиев ще му бъде предло­жен да остане в клуба, но с друг пост.\n                    \n                    \n                \r\nАко промените станат факт, за мястото на Хубчев е гласен Красимир Балъ­ков. На 52-годишния наставник ще му бъде позво­лено за остане треньор на Етър до края на първенството. Следващите квалифика­ции на \"лъвовете\" са след края на шампионата, та­ка че няма да има проблем Бала да заема и двете длъжности.\n\r\n", "date": "2019.03.25", "title": "Истина или слух? Хубчев напуска националния, поема Левски"}
{"url": "https://www.dnes.bg/stranata/2019/03/25/traktor-otne-predimstvo-na-kola-73-godishen-myj-zagina.405555", "text": "73-годишен от град Славяново загина след катастрофа в града, съобщават от Областната дирекция на МВР в Плевен. \r\nСигналът за инцидента е подаден на 22 март. Тогава в града 24-годишен местен жител, при управление на трактор \"ЮМЗ\", при излизането от стопански двор е отнел предимството на правилно движещ се лек автомобил ,,Рено Канго\", управляван от 73-годишен мъж. Последвал удар, след което лекият автомобил се е ударил в крайпътно дърво. \r\nПри инцидента са пострадали водачът и пътуващата на предна дясна седалка 72-годишна от същия град. Транспортирани са в спешен кабинет към УМБАЛ ,\"Д-р Георги Странски\" - Плевен с опасност за живота. По-късно 73-годишният мъж е починал. Пътничката е настанена в Неврохирургия. \r\nМестопроизшествието е посетено от полицейски служители и е извършен е оглед. Тестът за алкохол на водача на колесния трактор е отрицателен.", "date": "2019.03.25", "title": "Трактор отне предимство на кола, 73-годишен мъж загина"}
{"url": "https://www.dnes.bg/politika/2019/03/25/borisov-blagodaren-na-turciia-zaradi-migrantite.405566", "text": "Темите за терористичните заплахи, борбата с организираната престъпност и международното сътрудничество по наказателноправни въпроси, обсъдиха премиерът Бойко Борисов и главният прокурор на Турция Мехмет Акарджа, който е на посещение в София по покана на българския си колега Сотир Цацаров. \n\r\nБорисов и Акарджа оцениха високо изграденото сътрудничество между България и Турция в областта на сигурността, миграцията и наказателноправните въпроси, съобщиха от правителствената пресслужба. \n\r\n\"Турция освен наш непосредствен съсед е и важен партньор в областта на миграцията и борбата с тероризма\", е заявил премиерът.\n\r\nТой е подчертал, че резултатите от сключеното споразумение с Турция се виждат и в момента към българо-турската граница има нулев мигрантски натиск. \n                    \n                    \n                \r\n\"Споразумението между ЕС и Турция е важно за всички европейски държави\", е посочил Борисов и е  допълнил, че мирът и диалогът са най-доброто средство на дипломацията\n\r\nБорисов е припомнил и че само преди година във Варна беше проведена знаковата среща ЕС-Турция, която е дала положителна насока на развитие в отношенията между Анкара и Брюксел.", "date": "2019.03.25", "title": "Борисов благодарен на Турция заради мигрантите"}
{"url": "https://www.dnes.bg/health/2019/03/25/vma-s-dva-dni-bezplatni-pregledi-za-atopichen-dermatit.405562", "text": "Безплатни консултации на пациенти с атопичен дерматит ще правят дерматолозите от ВМА. Специалистите ще преглеждат на 28 и 29 март /четвъртък и петък/, от 9.00 до 13.00 часа, в кабинет № 220, намиращ се на втория етаж в Поликлиниката на ВМА.\n\n\n\r\nПрегледите ще се извършват след предварително записване на тел. 02/92 25 002 и 02/92 26 181, между 8.00 и 14.00 часа. Не се изискива направление от личния лекар.\n\r\nАтопичният дерматит засяга между 2 и 20% от хората в развитите страни. Силен сърбеж, суха и възпалена кожа, мехури и ранички – това са типичните симптоми на заболяването, обяснява д-р Весел Кантарджиев, ръководител на Отделението по кожни и венерически болести във ВМА. В 80 на сто от случаите диагнозата се изявява в ранна детска възраст. Най-често първият пристъп е преди навършването на 2 години. \n                    \n                    \n                \r\nКачествена хидратация на кожата, добра хигиена и фототерапия облекчават неприятното състояние, а при най-тежките случаи се прибягва и до медикаментозно лечение, допълва дерматологът.", "date": "2019.03.25", "title": "ВМА с два дни безплатни прегледи за атопичен дерматит "}
{"url": "https://www.dnes.bg/zvezdi/2019/03/25/geri-nikol-vyrti-hansha-pokaza-zavidni-umeniia-v-kiucheka.405569", "text": "Младата певица Гери-Никол показа, че горещите ориенталски ритми не са й чужди и умело върти ханша. Тя се раздаде по време на сватбата на Софи Маринова снощи, която събра на едно място известни личности от шоубизнеса. Разбира се, най-много бяха колегите на Софи от музикалния бранш.\r\nГери развъртя тяло на инструментален кючек в компанията на чалга певицата Бони. Ромката има далеч по-голям стаж на дансинга, но пък присъстващи отбелязаха, че и Гери не й отстъпва.\r\nСнимки и видео от сватбата на Софи Маринова и Тодор Давидов ", "date": "2019.03.25", "title": "Гери-Никол върти ханша, показа завидни умения в кючека"}
{"url": "https://www.dnes.bg/cars/2019/03/25/vw-group-zakriva-svoia-zavod-v-ukraina.405568", "text": "Volkswagen Group смята да премести своя завод от Украйна в Сърбия заради лошите икономически показатели и ниските обеми на производство, съобщава изданието Autonews.\n\r\nВ завода \"Еврокар\" в градчето Соломоново през годините са произвеждани Audi A4 и A6, Skoda Fabia и Skoda Octavia, а също така Seat Leon, Altea и Toledo. Към момента обаче във фабриката се сглобяват само моделите на Skoda, като при годишен капацитет от 45 000 автомобила през 2018 г. от конвейера са слезли едва 5659 бройки.\n\r\nНе е тайна, че Volkswagen Group обмисля построяването на нов завод в Източна Европа, в който ще се сглобяват основни модели на Skoda, но ще бъде използван и от други брандове на концерна. Обсъждат се кандидатурите на 4 държави, сред които е и България.\n                    \n                    \n                \r\nСпоред последните информации, които се потвърждават и от Украйна, новият завод действително ще бъде в Сърбия. Местното правителство вече води преговори с ръководството на германския концерн, който ще обяви решението си през май. Другите кандидати са България, Румъния и Турция.\r\n", "date": "2019.03.25", "title": "VW Group закрива своя завод в Украйна"}
{"url": "https://www.dnes.bg/notifikacii/2019/03/25/apash-zaplashva-v-apteka-shte-vi-napravia-na-resheto.405570", "text": "Отчаят крадец се опита да обере аптека в центъра на София в час пик. \r\nАпашът не е успял да вземе парите от фармацевта, а е арестуван и вече е с обвинение, съобщиха от прокуратурата. \r\nСлучката се разиграла миналия четвъртък около 17:50 часа в аптека на голяма търговска верига на бул. \"Княгиня Мария Луиза\".\r\nКрадецът влязъл, криел ръката си под блузата изкрещял на аптекарката: \"Няма да натискаш паник-бутона, това е обир, ще ви застрелям всичките!“, както и \"вади парите, ще ви застрелям, ще ви направя на решето!\". \r\nВ този момент в аптеката влезли други клиенти, което разколебало  апаша и той бил задържан. \r\nОт 23 март е в ареста за 72 часа, а след това прокуратурата ще иска той да остане за постоянно в килията.", "date": "2019.03.25", "title": "Апаш заплашва в аптека: Ще ви направя на решето! "}
{"url": "https://www.dnes.bg/notifikacii/2019/03/25/da-si-vechno-mlad-ucheni-otkriha-kak-da-ne-staree-kojata.405539", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Двама прозорливи италиански учени успяха да открият революционен метод, който да спре интензивното стареене на кожата. Д-р Карло Микелини и д-р Андреа Малвенти представиха в \"България сутрин\" своя начин да подхраним и защитим външната ни обвивка.\n\r\nТова е истинската биостимулация, но без игли. Очакваме ревитализация и пилингов ефект. Всеки човек на 18 години може да ползва продукта. Употребата му не носи никакви последствия, но е хубаво с него да работят професионалисти. Това обясниха двамата учени пред .\n\r\n\"Измислили сме този нов продукт за пазара, който е истинската стимулация, но без игли. Това не е крем, като воден гел е. Това е двуфазна технология. Много сме горди, много време похарчихме, за да измислим тази уникална формула\", коментира д-р Карло Микелини.\n                \n                \r\n\"Познаваме се от 10 години. Бяхме студенти в един университет. Започнахме работа в една и съща компания. След две години работа решихме да направим своя концепция. Стартът беше труден. Но за един млад човек да започне собствен бизнес не е особено леко, но само за година сме представени в 20 държави. Не ние, продуктът говори за себе си\", обясни д-р Андреа Малвенти.\n\r\nДвамата подчертаха, че начинът на живот е много важен за качеството на кожата ни. Трябва да се чувствате добре и да спортувате. Сънят също е много важен, тъй като кожата се подобрява по време на съня.\r\nПродуктът е за всеки, който е над 18 години. Той не носи тежки  последствия, но все пак е медицински продукт и е необходимо да работят  професионалисти. Ефектът се вижда още от първата процедура. \"Не правим чудеса, но работим в тази насока. Искаме хората да се почувстват млади. \", отбелязаха двамата учени.\n\r\nКонсултантът по козметология Валерия Цимбал посочи, че Микелини и Малвенти предлагат подхранване на кожата с ефект на леко излющване.\n\r\n\"Още от първата процедура усетих много добър ефект. Кожата ми е подхранена добре\", сподели тя.", "date": "2019.03.25", "title": "Да си вечно млад: Учени откриха как да не старее кожата"}
{"url": "https://www.dnes.bg/notifikacii/2019/03/25/specakciia-v-mvr-v-blagoevgrad-arestuvaha-doznatel.405576", "text": "Спецакция се проведе в благоевградската полиция тази сутрин. Задържана беше дознател Розалина Кьосева от Първо районно управление, заради връзки и оказване на съдействие на криминалния контингент, предаде .\r\nРозалина Кьосева е дъщеря на шефа на \"Охранителна полиция\" в града Георги Кьосев. По предварителна информация тя е внесла телефон при арестант в затвора, задържан показно през ноември 2016 г. в Благоевград заедно с други криминално проявени. \r\nТвърди се, че има и компрометиращ запис как дознателката разговаря с арестанта. Акцията се провежда от Районна прокуратура Благоевград, съвместно с Националната следствена служба и Бюрото за защита на свидетели към главния прокурор.\r\n ", "date": "2019.03.25", "title": "Спецакция в МВР в Благоевград, арестуваха дознател "}
{"url": "https://www.dnes.bg/obshtestvo/2019/03/25/bylgarite-kategorichni-na-pyrvo-miasto-nacionalnite-interesi.405574", "text": "81% от пълнолетните български граждани са категорични, че националните интереси на страната са на първо място. Едва 9% от интервюираните смятат, че глобалните интереси са по-важно, а останалите 10% нямат мнение. Това сочат данните от международното изследване \"В края на годината\" на световната асоциация \"Галъп интернешънъл\", проведено в 58 страни по целия свят.\n\r\nДанните от България сочат, че страната ни влиза в рамките на световните тенденции, но все пак българите влизат в топ 10 в света по националистически настроения. Пред нас са Етиопия, Албания, Саудитска Арабия, Сърбия, Нигерия, Индонезия, Република Корея и Еквадор.\n\r\nНа въпрос за ефекта от санкциите срещу страни като Китай и Русия, 44% от анкетираните смятат, че те са неефективни. На фона на това 23% смятат, че от тях има полза, а почти всеки трети българин – 34%, не може да изрази категорично мнение. Така според данните България е сред страните с най-ниски дялове на доверие към санкциите. След нас се нареждат обаче страни като Швейцария, Германия, Франция и Австрия, които в по-голямата си част смятат санкциите за неефективни.\n                    \n                    \n                \r\nСпоред обобщените данни 70% от хората по света поставят на първо място националните интереси на своите страни, а едва 21% - международното сътрудничество и глобализацията.\r\n \r\nАфрика (87% отговарящи, че националните интереси са за предпочитане пред международното сътрудничество), Близкият изток (78%) и Латинска Америка (75%) в най-голяма степен подкрепят националните приоритети, като етиопците (92%) са най-големи привърженици на национализма. На другия край на скалата е Япония, където мнозинството предпочита интернационализма (42%) пред национализма (30%).\n\r\nВ ЕС двама от трима гласоподаватели обръщат гръб на глобализацията и подкрепата за нея е по-висока от 30% само във Финландия и Германия.\n\r\nТемата със санкциите като международен инструмент става отново актуална със скорошното задържане на директора на Huawei и санкциите, наложени от САЩ върху Иран, отчитат от \"Галъп интернешънъл\". Почти всеки втори (47%) смята, че санкциите не предизвикват промяна, а един от всеки трима души (33%) твърди, че санкциите успяват.\r\nМненията обаче се различават в отделните страни - в Саудитска Арабия (65%), Индия (59%) и Бразилия (55%) хората са по-благосклонни към механизма на санкциите. Европейските граждани са най-критични по отношение на санкциите (52% твърдят, че са неефективни и не предизвикват промяна), а Австрия, Франция и Германия са водещи в това отношение - около две трети от избирателите в тези страни не са убедени, че санкционирането на страни като Китай и Русия носи положителни резултати.", "date": "2019.03.25", "title": "Българите категорични: На първо място – националните интереси!"}
{"url": "https://www.dnes.bg/obshtestvo/2019/03/25/patriarh-neofit-blagoslovi-hristiianite-na-blagoveshtenie.405579", "text": "\nБългарският патриарх Неофит, епископи и свещеници отслужиха празнична литургия в старинния столичен храм \"Св.София\". \n Според Библията на Благовещение архангел Гавраил съобщава на Дева Мария благата вест, че тя ще роди \r\nСпасителя на човечеството - сина Божий Исус Христос. \r\nЗа него се разказва в Евангелието на Лука.\r\nЗатова празникът се почита от много майки, защото Света Богородица е тяхна закрилница. \r\nБлаговещение се празнува от всички основни християнски деноминации - православие, католицизъм и протестантство.\r\n ", "date": "2019.03.25", "title": "Патриарх Неофит благослови християните на Благовещение "}
{"url": "https://www.dnes.bg/obshtestvo/2019/03/25/danail-nikolaev-patriarhyt-na-bylgarskoto-voinstvo.405580", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nDnes.bg продължава да ви показва героите на Българската армия в документалната поредица \"Нашите пълководци\" на ЗАД \"Армеец\" и сдружение \"Българска история\".\n\r\nСлед като вече ви запознахме с историите на майор Олимпий Панов, генерал Георги Вазов и генерал Стилиян Ковачев, е време и за още един велик наш генерал – Данаил Николаев. \n\n\n\nТой е роден през 1852 г. в Болград, Бесарабия, по това време в Русия. Като младеж постъпва в Одеското военно училище, иска да се включи в четата на Христо Ботев, участва в Сръбско-турската война от 1876 г. и е един от първите, които през април 1877 г. се записват в Българското опълчение. Неговият командир ген. Столетов заявява пред опълченците: \"Вам Бог заповядва да бъдете герои!\" и Данаил Николаев не го разочарова. Той се сражава при Стара Загора и Шипка, а при Шейново е пръв на най-опасния турски редут, където е ранен. Лично руският император Александър ІІ го награждава.\n                    \n                    \n                \r\nСлед Руско-турската война Николаев става офицер в милицията на Източна Румелия, бързо израства в йерархията, а куриозното е, че османският султан, срещу когото се е сражавал във вече две войни, го произвежда в чин майор.\n\r\nПрез лятото на 1885 г. става ясно, че единствено войската може да осъществи Съединението на Княжество България с Източна Румелия. Затова Захари Стоянов търси помощ от Николаев, като направо му заявява: „Бай Николаев, в глуха линия сме изпаднали.“ Младият офицер ръководи военните сили, които на 5 срещу 6 септември осъществява Съединението. Данаил Николаев е първият, който в Пловдив извиква \"Да живее Съединението! Да живее княз Александър!\" и \"магията\" се случва, при това без съпротива.\n\r\nНазначен е за главнокомандващ на войските в Източна Румелия, защото Съединението трябва да бъде защитено. Следват денонощия на трескав труд за главнокомандващия, който изработва план за защита на южната граница и съсредоточаване на войските там. Ударът срещу съединена България обаче идва не от Турция, а от съвсем друга посока. Започва Сръбско-българската война.\n\r\nНиколаев изпраща всички свои войски към Сливница и след героичен поход от юг те пристигат в най-нужния момент. Самият подполковник получава от княза командването на българските сили и ги води към победи при Драгоман, Цариброд и Пирот. Неслучайно е първият награден от княз Александър І с военен орден \"За храброст\" и е произведен в чин полковник.\n\r\nВойната свършва, но армията се политизира и много офицери – доскорошни приятели и колеги, се оказват непримирими противници. Вече изявил се като русофоб, Николаев не приема детронирането на княз Александър І през 1886 г. Той е назначен за военен министър в правителството на русофобите и започва разправа с превратаджиите. За русофилите, които се бунтуват в Русе и Силистра, заповядва: \"Щом осъдите някого, разстрелвайте го незабавно.“ Така Николаев носи отговорност за смъртта на довчерашни свои другари като Олимпий Панов, Димитър Филов, Атанас Узунов и др., но ги разглежда единствено като \"предатели на Отечеството\".\n\r\nСамо във връщането на Александър І Николаев вижда изход от държавната криза. Това обаче е невъзможно, а и го изправя срещу регента Стамболов. Последният успява да се наложи, военният министър е отстранен, а за княз на България е избран Фердинанд.\n\r\nНиколаев се връща в казармата, но не одобрява новия княз и не крие отношението си. Фердинанд не забравя това и заради една нанесена му в Двореца обида 40-годишният генерал подава оставка през 1893 г.\n\r\nСлед четири години, по желание на княз Фердинанд, Николаев е помолен да се върне в редовете на армията. През 1907 г. отново става военен министър, а през 1908 г. е част от правителството на Александър Малинов, което обявява Независимостта на България. От следващата година е генерал от пехотата – най-високият чин в българската армия.\n\r\nПрез 1911 г. Данаил Николаев отново преминава в запаса, а през Балканската война е назначен на скромна тилова служба.\n\r\nНационалните катастрофи разтърсват запасния генерал, а преживява и лична трагедия – при атентата в „Света Неделя“ през 1925 г. губи единствения си син.\n\r\nПрез 1936 г. цар Борис ІІІ връчва на генерала най-големия български орден \"Св. Св. Кирил и Методий\", а през следващата година го моли да стане кръстник на новородения престолонаследник. Това не е случайно – за поколения българи Данаил Николаев е символ на истински патриотизъм и висок професионализъм. В негово лице царят вижда приемствеността в националните идеали\n\r\nПрез 1942 г. спира на тупти неспокойното сърце на \"патриарха на българското войнство\", който си отива с илюзията, че е видял осъществена мечтата за национално обединение.", "date": "2019.03.25", "title": "Данаил Николаев - патриархът на българското войнство"}
{"url": "https://www.dnes.bg/notifikacii/2019/03/25/63-godishen-namushka-mladej-maika-mu-se-obadi-v-policiiata.405575", "text": "63-годишен мъж е намушкал с нож 22-годишен младеж при битов скандал. Сигнал за инцидента е подаден от майката на пострадалото момче вчера, съобщава полицията.\n\r\nСпоред нея караницата е прераснала в сбиване, при което по-възрастният мъж нападнал по-младия с кухненски нож.\r\nПострадалият е транспортиран от Центъра за Спешна помощ-Вълчедръм до МБАЛ-Монтана, където е опериран и настанен на лечение, без опасност за живота, допълва dariknews.bg.\r\n63-годишният е задържан за срок от 24 часа.", "date": "2019.03.25", "title": "63-годишен намушка младеж, майка му се обади в полицията "}
{"url": "https://www.dnes.bg/sofia-film-fest/2019/03/25/muzikalno-prejiviavane-prez-liatoto-na-obichainite-zapodozreni.405572", "text": "На турне с \"Обичайните заподозрени\" ще ни заведе документален филм на Камелия Петрова, чиято премиера е част от 23-ото издание на София Филм Фест. Прожекцията е на 28 март в Дом на киното от 20.30 часа.\r\n\"Лятото на Обичайните заподозрени\", както подсказва заглавието, включва Стефан Вълдобрев, Иван Лечев, Мирослав Иванов, Веселин Веселинов – Еко, Стоян Янкулов – Стунджи. Сред главните герои са още Никола Стоянов и The Gentlemen.\r\nФилмът пресъздава историята на едно пътуване, запечатало различни моменти (зад сцената, в буса, на брега на морето) от най-незабравимите концерти на голямото лятно турне на \"Обичайните заподозрени\" през 2018 година.\r\n                    \n                    \n                Именно сега е времето да се върнем няколко месеца назад, в огненото сърце на отминалото лято, за да полетим отново с музиката, да се гмурнем в безбрежното синьо на спомените и да си пожелаем бъдещето да ние подготвило още подобни изненади!\n\r\nОператори на лятното музикално пътешествие на „Обичайните заподозрени“ са Кирил Проданов, Стефан Врачев и Георги Маринов.", "date": "2019.03.25", "title": "Музикално преживяване през \"Лятото на Обичайните заподозрени\""}
{"url": "https://www.dnes.bg/eu/2019/03/25/vremeto-izteche-tereza-ostavka-za-da-ima-brexit.405527", "text": "Таблоидът \"Сън\" на Рупърт Мърдок пише в редакционна статия на първа страница днес, че министър-председателката Тереза Мей трябва днес да обяви, че ще подаде оставка, щом сделката й за Brexit бъде одобрена и Великобритания напусне Европейския съюз, предаде Ройтерс.\n\r\n\"Времето изтече, Тереза\", пише \"Сън\" и добавя, че единственият шанс на Мей да издейства одобрение на сделката й от парламента е да обяви дата за оттеглянето си.\nБританската премиерка свика на спешна среща в правителствената резиденция Чекърс край Лондон ключови министри от своя кабинет, депутати консерватори, подкрепящи Brexit, и други видни дейци на управляващата партия.\n                    \n                    \n                \r\nТе пространно дискутираха стратегията на премиерката и въпроса дали има достатъчна подкрепа, за да бъде отново поставен на гласуване идната седмица нейният договорен с Брюксел проект на споразумение за напускане на ЕС.\n\r\nГоворителят отказа да направи коментар за резултата от снощните разговори. По-късно обаче електронният сайт \"Бъзфийд\" съобщи, че депутатите привърженици на Brexit, начело с Джейкъб Рийс-Мог и Иън Дънкан-Смит, са казали на Мей, че ако иска нейното споразумение да бъде одобрено, тя трябва да представи график за оттеглянето си от премиерския пост, за да се гарантира, че следващият етап от преговорите - вече за условията на бъдещите отношения с ЕС - ще премине под друго ръководство.\r\n(БТА)", "date": "2019.03.25", "title": "Времето изтече, Тереза! Оставка, за да има Brexit"}
{"url": "https://www.dnes.bg/balkani/2019/03/25/syrbiia-i-nato-misiiata-nevyzmojna.405528", "text": "НАТО извърши престъпление, когато бомбардира Сърбия и тя никога няма да се присъедини към алианса, заяви сръбският президент Александър Вучич вчера, на 20-ата годишнина от интервенцията на НАТО срещу Югославия, за да спре кръвопролитието в Косово, предаде БТА.\n\n\n\n\r\n\"Смъртта на 2500 цивилни, на 79 деца, опустошаването на страната, щетите за десетки милиарди долари винаги ще бъдат престъпление за нас\", каза Вучич на церемония в град Ниш, на която присъстваха около 20 000 души.\n\r\n\"Ние бяхме сами срещу най-голямата военна сила в света. Целта беше ясна: да ни победят и унижат, а след това да дадат част от нашата територия на другиго\", продължи Вучич, цитиран от Франс прес.\n                    \n                    \n                \r\nОт 24 март 1999 г. НАТО започна да бомбардира Сърбия и Черна гора, по онова време републики в бившата Югославия, заради репресиите, с които Белград отвърна на бунта на албанците в Косово. Във войната в Косово (1998-99 г.) загинаха над 13 000 души, повечето албанци. \n\r\nСлед операцията на НАТО, продължила една година, бившата сръбска провинция Косово, населена с албанско мнозинство, бе поставена под администрацията на ООН, а през 2008 г. обяви независимост, която Сърбия не признава.\n\r\nСпоред неотдавнашна социологическа анкета на Института по европейски въпроси - местна неправителствена организация, 79 на сто от сърбите са против присъединяване към НАТО, а едва 10 процента са за членство на Сърбия в алианса, добавя АФП.", "date": "2019.03.25", "title": "Сърбия и НАТО – мисията невъзможна!"}
{"url": "https://www.dnes.bg/obrazovanie/2019/03/25/kandidatstvaneto-sled-7-klas-izliza-po-soleno-ot-tova-za-universitet.405526", "text": "Курсовете за подготовка за изпитите след седми клас, с които се кандидатства в гимназия, излизат по-скъпо, отколкото преговорът на материала за матурите в 12-и клас, които пък служат за вход в университет, сочи проверка на \"Монитор\".\n\r\nЗа целогодишно обучение от общо 120 учебни часа по български език и литература или математика родителите на кандидат-гимназистите трябва да броят 3 вноски от по 260 лв. или общо 780 лв. За преговор от 104 учебни часа на граматика и литературни произведения от 11-и и 12-и клас пък зрелостниците ще платят 640 лв., или със 140 лв. по-малко.\n\r\nАко ученикът се подготвя и по двата предмета - български език и математика, има намаление в курса. Така обучението му може да излезе само 1194 лв., а родителите ще си спестят 370 лв. Доста по-солено ще им излезе, ако плащат отделно за всяко занимание, тъй като за 4 учебни часа трябва да броят по 32 лв. Така, ако детето посещава всички 120 учебни часа от курса, родителите ще трябва да броят общо 960 лв., или със 180 лв. повече от сумата на вноски. За зрелостниците пък 4 учебни часа излизат 36 лв. По този начин за 104 учебни часа ще трябва да подготвят 936 лв., или с 296 лв. повече, отколкото ако платят всичко наведнъж.\n                    \n                    \n                \r\nВ сайтове за частни уроци тарифите по математика варират от 6 до 30 лева, като най-честите оферти са за 10 и 15 лева на час. По български език и литература средната цена на урок е около 7-8 лв. Най-евтините предложения отново са 6 лв., но пък най-скъпите не надхвърлят 20 лв. \n\r\nСтранни частни уроци дават учители в Благоевград. Те преподават математика във Facebook. Предложенията се описват в многото групи в социалната мрежа, като разговорите с изявилите желание преминават на лични съобщения.\r\n\"Решавам задачи по: 1. Линейна алгебра; 2. Аналитична геометрия; 3. Математически анализ 1, 2 и 3; 4. Диференциална геометрия; 5. Числени методи; 6. Висша алгебра; 7. Висша математика 1, 2 и 3; 8. Математическо оптимиране; 9. Вероятности и статистика; 10. Училищен курс по алгебра и геометрия. За повече информация на ЛС.“, гласят част от офертите. Колко точно са даскалите, преподаващи частни уроци във Фейсбук, не е ясно, защото преди да се мине на лични съобщения, уроците се предлагат като безвъзмездна помощ.\n\r\nОнлайн подготовка за матурата по български език и литература или математика през мобилно устройство предлагат в различни сайтове за курсове. Така зрелостниците могат да се подготвят, пътувайки в градския транспорт или в парка. Предимството на този вид уроци е, че обучението не е обвързано с конкретно време. Учениците имат и възможност за многократно преглеждане на уроците, ако усетят, че са забравили нещо, или просто искат да са сигурни за нещо, когато се колебаят. Онлайн курсът включва опреснителна част по езикова култура, преговор на учебния материал от 11-и клас по литература и надграждане на актуалните знания от текущата подготовка в 12-и клас от училище, както и няколко часа подготовка за писане на есе, резюме и интерпретативно съчинение.", "date": "2019.03.25", "title": "Кандидатстването след 7 клас излиза по-солено от това за университет"}
{"url": "https://www.dnes.bg/usa/2019/03/25/trymp-shtastliv-amerika-e-nai-velikoto-miasto-na-zemiata.405529", "text": "\"Америка е най-великото място на Земята\", заяви президентът Доналд Тръмп на връщане в Белия дом снощи от Флорида. Това бе единственият коментар на Тръмп часове след като министерството на правосъдието обяви, че разследването на специалния прокурор Робърт Мълър не е открило доказателства предизборният екип на Тръмп да е заговорничил или съгласувал действията си с Русия, за да повлияе на президентските избори през 2016 г.\n\r\nМълър разследваше също дали Тръмп се е опитвал да възпрепятства разследването, но не е дал ясен отговор на този въпрос, припомня БТА.\nГоворител на Белия дом каза, че президентът няма намерение да поиска главният прокурор да започне разследване срещу политическите му опоненти. \n                    \n                    \n                \r\nМеждувременно лидерите на демократите в Конгреса искат да бъде публикуван пълният текст на доклада на специалния прокурор Робърт Мълър. \n\r\n\"Фактът, че докладът на специалния прокурор Робърт Мълър не оневинява президента по толкова сериозно обвинение като възпрепятстване на правосъдието, показва колко е наложително да бъдат публикувани без никакво отлагане пълният доклад и съпътстващите го документи\", заявиха в обща декларация Пелоси и Шумър след като главният прокурор Уилям Бар оповести резюме на заключенията в доклада. \"Писмото на Бар поставя толкова въпроси, колкото дава отговори\", се казва в декларацията. Според Пелоси и Шумър Уилям Бар не е \"неутрален наблюдател\" и \"не е в позиция да прави обективни оценки\".\n\r\nЛидерът на републиканското мнозинство в Сената Мич Макконъл заяви, че президентът Доналд Тръмп е бил прав за руското разследване. Резюмето на Бар за разследването на Мълър потвърждава позицията на Тръмп, че предизборният му екип не се е опитвал да заговорничи и да съгласува действията си с Русия, за да повлияе на изборите през 2016 г., каза Макконъл, цитиран от Асошиейтед прес. Той предупреди, че усилията на Русия да въздейства на институциите в САЩ \"са опасни и смущаващи\".", "date": "2019.03.25", "title": "Тръмп щастлив: Америка е най-великото място на Земята"}
{"url": "https://www.dnes.bg/snimka-na-denia/2019/03/25/april-shte-byde-topyl-i-suh-okolo-velikden-dyjd.405525", "text": "Април ще бъде топъл месец, температурите ще бъдат над нормата. В същото време валежите ще бъдат под обичайните количества, сочи предварителната прогноза за месеца, съобщи синоптикът на Bulgaria ON AIR Симеон Матев.\n\r\nКато изключим днешния ден, в който температурите ще надскочат 20 градуса, до края на тази седмица ни очаква застудяване. Април обаче ще започне с повишаване на температурите. На 3 и 4 април се очакват да бъдат над нормата, след което се очакват захлаждане и на места превалявания в периода между 5 и 7 април.\n\r\nСредните температури през април ще са с 3° до 4° по-високи от мартенските. Очаква се средните максимални температури да са между 15 и 20 градуса, а средните минимални - между 4 и 9.\n                \n                \r\nВалежните периоди през месеца ще са между 4 и 13 април, както и около великден. Според предварителната прогноза може да вали в периода между 18 и 29 април.\n\r\nИначе началото на новата седмица ни носи топло време, но още утре от запад облачността бързо ще се увеличи и на места ще превали дъжд. Вятърът ще се ориентира от северозапад, ще бъде слаб до умерен и ще започне понижение на температурите, което ще продължи и през следващите дни.\n\r\nВ сряда ще остане предимно облачно, на места - със слаби превалявания. Температурите ще се понижават, в четвъртък те ще бъдат с 10 градуса по-ниски от днешните - максималните ще бъдат около 14 градуса.\r\n ", "date": "2019.03.25", "title": "Април ще бъде топъл и сух, около Великден - дъжд"}
{"url": "https://www.dnes.bg/obshtestvo/2019/03/25/praznuvame-edin-ot-nai-golemite-cyrkovni-praznici-blagoveshtenie.405530", "text": "Всички християни - православни, католици и протестанти, празнуват днес един от най-големите църковни празници - Благовещение, на който се почита едно от най-големите тайнства в християнството.\n\r\nСпоред Библията на този ден Архангел Гавриил съобщава на Дева Мария благата вест, че тя ще роди Спасителя на човечеството - сина Божий Исус Христос.\n\r\nЗа случилото се разказва в Евангелието на Лука. Затова празникът се почита от майките, защото Света Богородица е тяхна закрилница.\n\r\nБлаговещение се празнува от всички основни християнски деноминации - православие, католицизъм и протестантство.\n\r\nПразникът е утвърден от православната църква през седми век и е част от Великденския празничен цикъл. Благовещение винаги се празнува на 25 март. Празникът Благовещение се нарича още Благовец и се свързва с пролетното равноденствие, когато земята започва да се затопля.\n                    \n                    \n                \r\nВ България Благовещение се свързва и с идването на пролетта, затова на този ден задължително трябва да се яде \"нещо зелено\" - коприва, спанак, лапад.\n\r\nТрадиция е също на трапезата да има риба, като обикновено се приготвя рибник - риба с ориз. Задължително се пече пита, която намазана с мед, се раздава на съседи и близки.\n\r\nСпоред народните вярвания на този \"благ ден\" по-леко и бързо зарастват всички рани и затова най-често тогава се продупчват ушите на малките момиченца. През деня всяка отрова губи силата си. Вярва се, че ако на Благовещение се засаждат дръвчета, те ще родят много сладки плодове.\n\r\nНа този ден се става рано, за да е богата годината.\n\r\nИмен ден празнуват всички с имена Блага, Благо, Благовест, Благовеста, Благой, Благойна и други.", "date": "2019.03.25", "title": "Празнуваме един от най-големите църковни празници - Благовещение"}
{"url": "https://www.dnes.bg/sofia/2019/03/25/novi-2500-mesta-v-centralnite-sofiiski-grobishta.405531", "text": "Централният гробищен парк в София ще бъде разширен с 2524 гробни места. Столичната община пусна обществена поръчка, с която търси изпълнител да пригоди мястото срещу прогнозната цена от 994 808 лв. без ДДС. \n\r\nЖелаещите могат да кандидатстват до 18 април, пише \"Труд\". Възложител на поръчката е заместник-кметът на София доц. Тодор Чобанов. Тя е разделена на две обособени позиции, като участ­ниците могат да кандидатстват само за една от тях, или и за двете.\n\r\nПървата позиция включва строително монтажи работи като вертикална планировка, ВИК и електро инсталации. Тук се включва асфалтиране между алеите, бетонови пътеки между гробовете, отводняване чрез шахти и осветление. Прогнозната стойност на всички тези дейности е 889 237 лв. без ДДС, като се очаква продължителността им да е 90 дни.\n                    \n                    \n                \r\nВтората част е изграждане на видеонаблюдение на територията на разширението. Сред изискванията е и да бъдат обозначени гробните места – да се направят геодезическо заснемане и кадастрален регистър. Прогнозно тези дейности ще струват 105 571 лв. без ДДС, а продължителността им също трябва да е 90 дни.", "date": "2019.03.25", "title": "Нови 2500 места в Централните софийски гробища"}
{"url": "https://www.dnes.bg/football/2019/03/25/5-gola-kysna-drama-germanskiiat-botush-stypka-laletata.405532", "text": "Германия победи Холандия като гост с 3:2 в двубой с две лица от квалификационна група \"С\" за класиране на Евро 2020.\r\nБундестимът изигра много силно първо полувреме, в края на което заслужено се оттегли с два гола преднина, дело на Лирой Сане и Серж Гнабри. При ударите към двете врати момчетата на Йоги Льов имаха предимство от 7:6 за първите 45 минути.\n\r\nСлед почивката обаче гостите не действаха със същата острота, като навярно заслуга за това имаше ранното попадение с глава на Матайс де Лихт. В средата на второто полувреме Мемфис Депай изправи зрителите на крака с изравнително попадение след колективна грешка в отбраната на противника.\n\r\nХоландциите натиснаха за пълен обрат, но в 90-ата минута Германия все пак изненадващо и доста нелогично стигна до победния гол чрез Нико Шулц, който получи хубаво подаване от Марко Ройс.\n                    \n                    \n                \r\nИ двата отбора имат по три точки на сметката си, но германците са с мач по-малко. Лидер с 6 пункта е Северна Ирландия.\r\n", "date": "2019.03.25", "title": "5 гола, късна драма... Германският ботуш стъпка \"Лалетата\""}
{"url": "https://www.dnes.bg/rusia/2019/03/25/ruski-samoleti-s-voenni-i-tehnika-kacnaha-vyv-venecuela.405533", "text": "Два руски самолета, превозващи 99 военни и 35 тона техника кацнаха в Каракас, \"в рамките на техническото и военно сътрудничество с Венецуела\", предаде Франс прес, като цитира руската държавна агенция Спутник.\n\r\n\"В тези полети няма нищо тайнствено\", посочва Спутник и уточнява че единият самолет е \"Антонов Ан-124\", другият - пътнически \"Ил-62\". Те са кацнали пред президентския терминал на международното летище \"Симон Боливар\".\n\r\nВенецуелските власти и посолството на Русия в Каракас отказаха да коментират тази информация, посочва АФП.\n\r\nДвата самолета са излетели в петък за Каракас от руското военно летище \"Чкаловски\" и са направили кратък престой в Сирия. Транспортният самолет \"Ан-124\" е излетял от Каракас в неделя следобед. Ройтерс също цитира агенция Спутник, че руските военни са пристигнали във Венецуела за \"консултации\". \n                    \n                    \n                \r\n\"Русия има различни договори тук, които са в процес на изпълнение, договори от технически военен характер\", заявил пред Спутник източник от руското посолство в Каракас.\n\r\nРуските министерства на отбраната и на външните работи и говорителят на Кремъл не са отговорили на писмените въпроси на Ройтерс във връзка с пристигналите във Венецуела самолети. \n\r\n(БТА)", "date": "2019.03.25", "title": "Руски самолети с военни и техника кацнаха във Венецуела"}
{"url": "https://www.dnes.bg/stranata/2019/03/25/sedmica-po-kysno-bez-sleda-ot-2-godishniia-iuliian-ot-s-ravnec.405536", "text": "Една седмица след изчезването на 2-годишния Юлиян от бургаското село Равнец от него няма и следа. Полицията продължава да го издирва и работи по всички версии, съобщи пред \"Труд\" кметът на селото Христо Колев.\n\n\nЮлиян изчезна миналата неделя, около 18 часа. Семейството на детето, което наброява още 13 деца, било в лозов масив край селото. Когато се прибрали, Юлиян играел до каруцата, но после изчезнал.\r\nМайката отишла на врачка, която казала, че детето е живо и се намира в някаква къща, гледала го една жена.\r\nНай-спряганата версия в селото е, че детето било продадено или отвлечено, за да бъде обучено в просия, тъй като е с недъгаво краче.", "date": "2019.03.25", "title": "Седмица по-късно: Без следа от 2-годишния Юлиян от с. Равнец "}
{"url": "https://www.dnes.bg/politika/2019/03/25/cacheva-si-trygva-koi-shte-ia-zamesti.405534", "text": "Временно изпълняващият длъжността правосъден министър ще стане ясен днес. Очаква се да бъде обявено кой от заместниците във ведомството ще заеме поста до избора на нов министър предаде .\n\n\n\r\nВ събота Цецка Цачева подаде оставка заради скандала с евтините жилища, купени от представители на властта от строителна фирма \"Артекс\". Още в петък Цачева поиска от прокуратурата и Комисията за противодействие на корупцията да проверят сделката, а ден по-късно подаде оставка.\r\nОсвен нея, с поста си се раздели и зам.-министърът на спорта Ваня Колева, която също се оказа замесена в имотния скандал. Цачева обяви, че излиза в отпуск, докато оттеглянето ѝ бъде гласувано в Народното събрание.\r\n ", "date": "2019.03.25", "title": "Цачева си тръгва, кой ще я замести?"}
{"url": "https://www.dnes.bg/index/2019/03/25/receptata-dnes-supa-s-karfiol-sheri-i-maslo.405338", "text": ":\r\n1 глава карфиол, накъсан на розички\r\n2 супени лъжици зехтин\r\n¼ чаена лъжичка индийско орехче\r\n2 чаени лъжици чеснови гранули\r\n1 и ½ чаена лъжица сол\r\n½ чаена лъжица черен пипер\r\n1 супена лъжица масло\r\n1 глава лук, нарязан на ситно\r\n3 супени лъжици брашно\r\n500 мл пилешки бульон\r\n1 чаша прясно мляко\r\n1 супена лъжица сухо шери\r\n \r\n:\r\n \r\nЗагрейте фурната на 230 градуса. Поставете карфиола в тава за печене. Овкусете със зехтин, индийско орехче, чеснови гранули, сол, пипер. Покрийте с фолио и печете за 30-40 минути, като на всеки 10 минути разбърквате. 10 минути преди да извадите от печката махнете фолиото. Извадете изпечения карфиол и оставете настрана.\r\n \r\nВ дълбок тиган разтопете маслото на средна температура. Запържете в него нарязания лук до златисто или около 10 минути. Поръсете брашното върху лука и разбъркайте, докато полепне добре. Бавно налейте бульона и млякото в тигана (или тенджерата). Разбърквайте, докато брашното се разтвори напълно и се сгъсти. Намалете котлона.\r\n \r\nДобавете шерито към печения карфиол. Разбъркайте. Сервирайте, като поднесете бистрата супа в купички, а в центъра ѝ добавите колкото розички карфиол желаете.\r\n\r\n", "date": "2019.03.25", "title": "Рецептата Dnes: Супа с карфиол, шери и масло"}
{"url": "https://www.dnes.bg/stranata/2019/03/25/trafikyt-po-am-trakiia-zatrudnen-remontirat-tri-viadukta.405535", "text": "След края на зимния сезон, отново започват пътните ремонти. От АПИ предупреждават, че от днес трафикът по магистрала \"Тракия\" в посока Пловдив ще бъде затруднен. Започва обновяването на три виадукта, предаде .\r\nЕдно от съоръженията, които ще бъдат обновени, е и моста на 13 километър на АМ \"Тракия\". Ремонти ще има и на виадуктите на 15-ти и на 20-ти км. в посока Пловдив. От АПИ съобщават, че ще се наложи движението да се извършва двупосочно в платното в посока Пловдив. Съоръженията не са били обновявани основно от преди повече от 30 години.\r\n ", "date": "2019.03.25", "title": "Трафикът по АМ\" Тракия\" затруднен, ремонтират три виадукта"}
{"url": "https://www.dnes.bg/notifikacii/2019/03/25/tervel-pulev-v-gips-sled-macha-prez-uikenda.405537", "text": "Тервел Пулев се оказа със счупена ръка след двубоя през уикенда срещу американеца Мич Уилямс. Тервел го победи по точки в мач в 6 рунда, но не се размина с контузия.\n\n\n\r\nЗа нея разкри самият Тервел в социалните мрежи, който въпреки инцидента изглежда в прекрасно настроение.\r\n\"Здравейте, приятели. След вчерашната емоция се събудих и все още лявата ми ръка беше с оток и болки. Затова се прегледах и се потвърди предположението ми, че е счупена в следствие на снощния мач. Като изключим ръката, се чувствам в отлично здраве и настроение!\", написа Тервел.", "date": "2019.03.25", "title": "Тервел Пулев в гипс след мача през уикенда"}
{"url": "https://www.dnes.bg/obshtestvo/2019/03/25/psalm-na-bloka-na-cvetanov-nikakva-energiina-zashtita-prosto-marketing.405542", "text": "Маркетингов прийом, а не някаква енергийна защита е вграждането на 91-я псалм в луксозната сграда на улица \"Латинка\" на фирма \"Артекс“, в която новодомец е шефът на депутатите от ГЕРБ Цветан Цветанов, смята западно и средноевропейският митрополит Антоний. \n\n\n\n Покрай скандала с апартамента на Цветанов архитект Весела Мирянова, съсобственик на строителната компания \"Артекс\", коментира, че той е \"клиент, който е оценил вложеното от младия архитект Пламен Мирянов в тази сграда - тази мощна енергийна защита на сградата, с вградения 91-ви псалм\".\n\r\nМитрополит Антоний обясни пред Нова телевизия, че Българската православна църква не толерира изписването на свещени текстове по фасадите на сградите. \n                    \n                    \n                \r\nПо думите му това в никакъв случай не е свидетелство за чиста християнска вяра, а напротив – афишира се точно обратното.\n\r\n\"Енергийната защита е нашата молитва. Всичко останало са спекулации. Църквата не толерира този начин на спекулиране със свещените текстове\", допълни митрополит Антоний.\n\r\nСпоред него и вярващите не са достатъчно просветени, след като се хващат на маркетингови трикове. \n\r\nВладиката коментира и опрощаването на дълговете на вероизповеданията.\n\r\n\"Българската православна църква нито е инициирала, нито е вносител на искания за  опрощаване на каквито и да е дългове. Българската православна църква няма дългове, ако има – те са незначителни\", заяви митрополит Антоний.\n\r\n\"Гарантирането на Националната сигурност няма как да стане чрез опрощаването на дългове или чрез ограничаване на финансирането на даренията отвън\", коментира още митрополит Антоний.\n\r\nПо думите му и в момента има закон, с който може да бъде проследена всяка една по-голяма сума, която идва като дарение от чужбина.", "date": "2019.03.25", "title": "Псалм на блока на Цветанов? Никаква енергийна защита, просто маркетинг"}
{"url": "https://www.dnes.bg/zvezdi/2019/03/25/shampansko-i-sylzi-sofka-se-vreche-na-gringo-i-pred-priiateli.405540", "text": "\nРомската звезда Софи Маринова и нейният съпруг Тодор Давидов си казаха \"Да\" и пред приятели. Двамата сключиха брак преди месец, а снощи вдигнаха щур купон в столично заведение под напътствията на кумовете Преслава и Павел Лазаров. Цяла плеяда колеги и близки на двойката поднесоха своите пожелания. \n\r\nНаздравици за булката и младоженеца вдигнаха Глория и дъщеря й Симона, Джена, Андреа, Константин, Илиян, Борис Дали, Устата, Димитър Рачков, Камелия, Гери-Никол, дизайнерката София Борисова, \"Мисис Баба\" Дони Чачова, кметът на Владая Таня Иванова и др.\n\r\nБулката бе избрала сватбена рокля на София Борисова в класическо бяло, с дантела, воал и шлейф. \n                    \n                    \n                \r\nВижте снимки и видео, дело на Устата, на част от тържеството и гостите.\r\n \r\n", "date": "2019.03.25", "title": "Шампанско и сълзи: Софка се врече на Гринго и пред приятели"}
{"url": "https://www.dnes.bg/obshtestvo/2019/03/25/umoreni-otegcheni-zdravnite-rabotnici-na-protest.405541", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Медицински сестри излизат на протест, този път с искане за оставка на председателя на съсловната организация Милка Василева. \n\r\nПреди седмица медсестри от цялата страна излязоха на безсрочен протест пред сградата на здравното министерство с искане за увеличение на заплатите, за да не се налага да работят на повече от едно място.\n\n\r\nСпоред тях асоциацията на медицинските сестри не защитава по никакъв начин членовете си. \n\r\n\"Над нас стои асоциацията на медицинските сестри, с председател Милка Василева. От 10 години тази асоциация прави договорки с властта, но те не касаят нас. Би трябвало тази асоциация да обучава и да защитава работата ни. Тази асоциация е оказвала натиск върху работодателите ни. Вероятно това продължава. Асоциацията заплашва, че ако протестираме може да си изгубим работата\", коментира Веселина Ганчева, представител на медицинските сестри. \n                    \n                    \n                \r\nСпоред Александър Александров, представител на фелдшерите, трябва да се знае, че протестът им е чисто професионален, а не е политически. \n\r\n\"Всяка регулирана от държавата професия трябва да бъде представена със съсловна организация. Ние искаме промяна в този закон. Правителството е поело грижата да имаме качествено здравеопазване. Уморени и отегчени хора не могат да произведат качествено здравеопазване. Всяка структура трябва да има своя съсловна организация. Трябва да има равнопоставеност\", категоричен бе той пред камерата на .\n\r\nСпоред Ценка Пантева, представител на физиотерапевтите, Българската асоциация на професионалистите по здравни грижи (БАПЗГ) е казионна и обслужва частни интереси.", "date": "2019.03.25", "title": "Уморени, отегчени... Здравните работници – на протест!"}
{"url": "https://www.dnes.bg/akoshtete-vqrvaite/2019/03/25/sedmichen-liuboven-horoskop-za-25-31-mart.405411", "text": "Последната седмица на март ще ни донесе промени и вълнения в любовта. Ще усетим влиянието на Марс, Венера и Меркурий. Какво ви очаква, вижте в любовния хороскоп на Az-jenata.bg\r\n\r\nЛюбовта може да ви донесе невероятно блаженство, но е възможно да ви донесе и разочарование. И все пак, вашата философия, уважаеми Овни, тази седмица определено ще бъде че е по-добре да сте обичали и загубили, отколкото никога да не сте обичали. Венера също ще се намеси в любовния ви живот. Може би изпитвате емоции към определен човек и колкото повече искате да се приближите до него, той толкова по-нестабилно ще се държи към вас.\r\n\r\nПрез тази седмица представителите на зодия Телец ще осъзнаят някои неща свързани с любовта. Може би изпитвате емоции към някого, който не цени това, което изпитвате към него. Ще се запитате защо давате толкова много? Дали това няма да ви отдели от потенциален партньор, който би показал грижа към вас?\r\n                    \n                    \n                \r\nМарс ще повлияе на любовния ви живот. До 15 май ще се радвате на положителни вибрации. Не само че периодът е подходящ да започнете нови начинания, в които искате да успеете, но това се отнася и за любовта. Вашият сексуален магнетизъм ще бъде засилен и ще откриете, че край вас има човек, с когото може да се случи нещо повече.\r\n", "date": "2019.03.25", "title": "Седмичен любовен хороскоп за 25 – 31 март"}
{"url": "https://www.dnes.bg/sofia/2019/03/25/vijte-koi-stolichni-kvartali-ostavat-na-suho-vyv-vtornik.405547", "text": "На 26 март 2019 г. (вторник), във връзка с ремонт на стратегически водопровод на ул.\"Патриарх Герман\" с. Герман, се налага спиране на водоподаването от 09:00 до 21:00 часа на клиентите на \"Софийска вода”, живеещи в района на: кв. \"Димитър Миленков\", кв. \"Врана Лозен\", Жандармерия, резиденция \"Врана\", стопанство \"Врана\", кв. \"Кремиковци\", кв. \"Сеславци\", с. Яна .\n\r\nС понижено налягане на водата ще бъдат: кв. \"Ботунец\" и с. Горни Богров.\n\r\nПри продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноска на адрес: с. Яна – пред кметството; кв. \"Сеславци\" – пред кметството; кв. \"Кремиковци\" – на центъра.\n                    \n                    \n                \r\nНа 26 март 2019 г. (вторник), във връзка с подмяна на спирателен кран на ул.\"Велчо Атанасов\" жк. \"Подуене\", се налага спиране на водоподаването от 10:00 до 19:00 часа на клиентите на \"Софийска вода”, живеещи в района на:\r\nул.  \"Кадин връх\", ул. \"Георги Пеячевич\" от  ул. \"Юндола\"  до  ул. \"Гълъбец\",  ул. \"Велчо Атанасов\"  от  ул. \"Кадин връх\" до ул. \"Бричебор\", ул. \"Добромирка\",  ул. \"Гълъбец\"  от  бул. \"Ситняково\" до  ул. \"Георги Пеячевич\".\n\r\nПри продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноска на адрес: ул. \"Велчо Атанасов \" ъгъла с ул. \"Кадин връх\".\n\r\nНа 26 март 2019 г. (вторник), във връзка с изграждане на сградно водопроводно отклонение на ул. \"Дончо Ватах\" жк. \"Хаджи Димитър\", се налага спиране на водоподаването от 09:00 до 19:00 часа на клиентите на \"Софийска вода”, живеещи в района на: ул. \"Дончо Ватах \" от ул. \"Макгахан\" до ул. \"Клисура\", ул. \"Клисура\" от ул. \"Ангел войвода\" до ул. \"Уошбърн\". \n\r\nПри продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноска на адрес: ул. \"Дончо Ватах \" ъгъла с ул. \"Макгахан \".\n\r\nНа 26 март 2019 г. (вторник), във връзка с подмяна на сградно водопроводно отклонение на ул. \"Старата върба\" гр. Нови Искър кв. \"Кумарица\", се налага спиране на водоподаването от 09:30 до 14:30 часа на клиентите на \"Софийска вода”, живеещи в района на: ул. \"Летец\", ул. \"Иван Вазов\", ул. \"Искърско дефиле\", ул. \"Хаджи Димитър\" и района между ул. \"Банска\" ул. \"Зенит\" и    ул. \"Стое Джуров\".\n\r\nПри продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноска на адрес: ул. \"Хаджи Димитър\" ъгъла с ул. \"Банска\".\n\r\nРемонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.\n\r\nЗасегнатите от прекъсването на водата, могат да получат повече информация от Телефонния център на \"Софийска вода” АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx ", "date": "2019.03.25", "title": "Вижте кои столични квартали остават на сухо във вторник"}
{"url": "https://www.dnes.bg/stranata/2019/03/25/lekar-shte-gladuva-no-i-raboti-signal-za-zdraveopazvaneto-ni.405538", "text": "Д-р Захари Стойчев от Казанлък започва гладна стачка, заради неефективното финансиране в здравеопазването. Стойчев е акушер-гинеколог и обясни пред bTV, че страната ни е на последно място в ЕС по процент на разходите за здравеопазване от брутния вътрешен продукт.\n\n\n\n\r\n\"Все още не можем да стигнем мечтата ни от 2000 г. поне 5% от БВП да се заделя за здравеопазване. В най-бедните държави от ЕС този процент е 6-7%, в развитите държави е 10-12%, а в САЩ е 16-17%”, посочи лекарят.\r\nМедикът е решил, че въпреки гладната стачка ще продължи да работи в следващите няколко дни и обясни, че действията му са сигнал и ще гладува три дни. \" Целта ѝ е да запознае обществото с проблемите в здравеопазването\", уточни д-р Стойчев.\r\n                    \n                    \n                По думите му, от създаването на Здравноосигурителната каса досега има съвсем малко мърдане на цената на клиничните пътеки, по които работят лекарите, а вече около 10 г. няма никакво. Специалистът уточни, че ако някоя клинична пътека тръгне нагоре, то тя е само за сметка на друга, която се сваля надолу.  Резултатът от подобни решения, болницата, в която работи ще получи със 100 000 лв по-малко, въпреки че обемът на работа е същия.\r\nД-р Стойчев е категоричен, че всъщност цялата болница се крепи единствено на работещи пенсионери, които дори не могат да си позволят да ползват отпуск. Причината за този проблем е недофинансирането  на здравната система.\r\nЛекарят бе категоричен, че с подобно отношение към здравеопазването, след 10 г. в България няма да има такова. \"Всички малки болници ще фалират, което означава липса на качествено медицинско обслужване. Хората ще умират по пътищата към големите болници, защото няма да получат навреме медицинска помощ\", подчерта д-р Стойчев.", "date": "2019.03.25", "title": "Лекар ще гладува, но и работи. Сигнал за здравеопазването ни"}
{"url": "https://www.dnes.bg/world/2019/03/25/guaido-kym-venecuelcite-gotvete-se-za-operaciia-svoboda.405543", "text": "Хуан Гуайдо, лидерът на опозицията във Венецуела, призова в Instagram гражданите на страната да се подготвят за операция \"Свобода\", която да доведе до вземането на властта в страната, съобщи ТАСС.\n\r\n\"Дойде времето да се подготвим за провеждането на операция \"Свобода\" и да упражним максимален натиск (върху правителството), за да се стигне до окончателно прекратяване на узурпацията. Всички, абсолютно всички и всеки има роля на този етап от борбата\", написа Гуайдо.\n\n\r\nОпозиционният лидер добави, че за провеждането на операцията в цялата страна се създават \"Комитети в помощ на свободата, които ще имат за задача да пропагандират действия с цел прекратяване на узурпацията във всички райони, сектори, профсъюзи, образователни учреждения и държавни органи\".\n                    \n                    \n                \r\nНа 23 януари Хуан Гуайдо се провъзгласи за временен президент на Венецуела. Той бе признат за легитимен лидер на страната от САЩ, членовете на Групата от Лима (с изключение на Мексико) и още много други държави. \n\r\nМеждувременно Николас Мадуро, дългогодишният президент, се ползва с подкрепата на Русия и Китай. И двете страни са осигурили заеми на богатата на петрол южноамериканска страна, осигурявайки стабилност на правителството на Мадуро. \r\n ", "date": "2019.03.25", "title": "Гуайдо към венецуелците: Гответе се за операция \"Свобода\""}
{"url": "https://www.dnes.bg/politika/2019/03/25/moskov-za-cvetanov-shteta-za-gerb-napravi-tvyrde-mnogo-beli.405544", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Проблемът с апартаментите на ключови фигури в ГЕРБ е морален. На това мнение е журналистът Юлий Москов, по чиито думи пред Bulgaria ON AIR Цветан Цветанов вече се е превърнал в щета за ГЕРБ, тъй като е направил твърде много бели.\n\r\nПрипомняме, че правосъдният министър Цецка Цачева депозира молба да бъде освободена от поста. Причината са публикациите, че се е сдобила с апартамент на цена, много по-ниска от пазарната. Скандалът детронира и зам.-министъра на спорта Ваня Колева.\n\n\n\n\n\r\nПърви в списъка на политиците с имоти е лидерът на парламентарната група на ГЕРБ Цветан Цветанов. Замесено в скандала е името и на Вежди Рашидов.\n                    \n                    \n                \r\n\"От законова гледна точка няма никакво нарушение. Не можеш да продаваш под данъчната оценка, всяко друго нещо е законно. Проблемът е морален. Но най-напред излиза питането кой говори за морал. Елена Йончева с 2 млн. лева с неясен произход?\", коментира Москов.\n\r\n\"Пришиването на Вежди Рашидов към тази история е тъпотия. И след 100 години всички ще знаят кой е Вежди Рашидов\", подчерта журналистът.\n\r\nМосков е категоричен, че няма да има щети за ГЕРБ, ако Цветанов се оттегли от своя пост.\n\r\nПолитологът Цветанка Андреева е на мнение, че има потенциал в този скандал. А причината е самозабравянето. По думите ѝ мандатността трябва да е тази, която отнема властта на политиците.\n\r\n\"Ако някой трябва да се произнесе, то това е съдът. Обществото забелязва, че се практикува двоен стандарт, това е голямата драма в българския политически модел. Че се съмняваме, че съдът и прокуратурата ще направят тези проверки срещу хората от властта\", коментира Андреева в \"България сутрин\".\n\r\nСпоред нея вътрешнопартийният сблъсък между Цветанов и Борисов е опасен.\n\r\n ", "date": "2019.03.25", "title": "Москов за Цветанов: Щета за ГЕРБ, направи твърде много бели!"}
{"url": "https://www.dnes.bg/health/2019/03/25/7-polzi-za-zdraveto-ot-rozmarina.405413", "text": "Освен че е прекрасен на вкус, розмаринът е и невероятно полезен. Той действа като тоник, има противовъзпалителни свойства, антимикробни качества и има успокояващо за нервната система въздействие.\r\nТези и още много полезни свойства розмаринът дължи на антиоксидантите, флавоноидите, фенолните киселини и терпените в състава си. Благодарение на тях той оказва благотворно влияние върху целия организъм.\r\nРозмаринът е познат още от древността. Неговите полезни свойства са били използвани от много народи. Предимно е употребяван като средство за подобряване на паметта. Той предотвратява различни заболявания, свързани с дегенерация на нервната тъкан, причиняващи загуба на памет и други важни мозъчни функции. Полезен е срещу депресия, за повишаване на енергийните нива, намалява умората и потиска стреса. Освен това е чудесно средство за подобряване на съня.\r\n                    \n                    \n                \r\nБлагодарение на антиоксидантите в състава си, розмаринът оказва положително влияние върху цялата сърдечносъдова система. Той предотвратява потенциалните увреждания, които свободните радикали биха нанесли на сърцето и съдовете.\r\n\r\nОсновната активна съставка на розмарина (розмаринова киселина или карнозол) има впечатляващи антиканцерогенни свойства. Тя потиска разрастването на вече съществуващ рак на яйчниците и подсилва ефекта на някои химиотерапевтици, констатира изследване публикувано в US National Library of Medicine към National Institutes of Health (Американска национална медицинска библиотека към Национален здравен институт на САЩ).\r\n", "date": "2019.03.25", "title": "7 ползи за здравето от розмарина "}
{"url": "https://www.dnes.bg/business/2019/03/25/agrion-izchisliava-rentite-za-zemia-s-tyrgove.405546", "text": "Надпреварата между арендаторите за наемане на плодородна и качествена земя за настоящата стопанска година започна с пълна сила. Големи и малки земеделски производители търсят атрактивни имоти, които да наемат. За да отговори на засиленото търсене и да гарантира честни и прозрачни условия за всички арендатори, лидерът в управлението на земеделски активи \"Агрион\" организира за поредна година търгове с тайно наддаване за отдаване на земите от портфолиото си.\r\nКомпанията е първата на пазара, която разчупи наложилата се практика големите собственици на земя сами да определят рентните нива чрез пряко договаряне със наемателите от конкретно землище.\r\nОт \"Агрион\" са категорични, че по време на търговете никой няма да се ползва с преимущество, а за наемател на земите ще бъде избран този, който е предложил най-атрактивни условия. Този конкурентен принцип дава възможност на земеделците да планират разходите си, като сами определят цената, която са готови да плащат за наем или аренда. Заявките за участие в търговете се приемат във офисите на компанията в цялата страна. Пълна информация за условията може да се намери на адрес:  Компанията е предвидила и опция документите за участие в търговете да се изпращат по куриер.\r\n                    \n                    \"Искаме да дадем шанс и на по-дребните и средни производители да останат на пазара\", казаха от \"Агрион\". Според експертите в бранша търговете позволяват развитието на малките ферми, които имат шанс да преодолеят капсулирането между арендаторите в някои региони. Очакванията са, че чрез аукционите начинаещи фермери и по-малки арендатори да успеят да разместят позициите на големите играчи в част от най-привлекателните землища.\r\n\"Провеждането на аукционите позволява на всеки, който иска да се занимава със земеделие, да се включи, дори и да не притежава опит в земеделието\", казаха от \"Агрион\". Според тях търговете са изключителна възможност за млади фермери и за хора извън агросектора, които нямат финансова възможност или желание да купуват собствена земя да успеят да наемат плодородни и качествени парцели.\r\n\"С всяка изминала година участниците в търговете стават все повече и повече, тъй като сами се убеждават, че определянето на рентните нива чрез аукциони е най-честно и прозрачно\", казаха от \"Агрион\". Арендаторите са доволни, че успяват да наемат плодородна земя на добри ценови нива, без скрити клаузи и задкулисни договорки.  \"Интересът към търговете е огромен и сме доволни, че все повече земеделски производители избират \"Агрион\" за партньор и наемат нашите земи\", казаха от компанията.\r\nСпоред анализатори на пазара последните години агросекторът привлича все повече хора, които до този момент не са се занимавали със земеделие. Причината за това са сериозните субсидии, които се дават на земеделските стопани. Фермерите могат да се възползват от директните плащания за площ, от т. нар. зелени плащания за агроекология, както и от сериозно финансиране по линия на европейските фондове.", "date": "2019.03.25", "title": "\"Агрион\" изчислява рентите за земя с търгове"}
{"url": "https://www.dnes.bg/notifikacii/2019/03/25/ubiha-s-noj-mlada-jena-v-stara-zagora-ima-zadyrjan.405552", "text": "Тялото на 22-годишна жена, убита с нож, е открито в Стара Загора, съобщава bTV.\r\nТялото е било захвърлено в ромската махала \"Лозенец\", като на него се е натъкнало дете от квартала в неделя сутрин.\r\nДошлият на място полицейски екип бързо е установил самоличността на жертвата – 22-годишна жена от града. \r\nВ рамките на няколко часа е задържан заподозрян за престъплението – 28-годишен мъж. Мъжът е задържан във Второ районно управление на полицията. Работата по изясняване на случая продължава.", "date": "2019.03.25", "title": "Убиха с нож млада жена в Стара Загора, има задържан"}
{"url": "https://www.dnes.bg/balkani/2019/03/25/kokteil-molotov-po-doma-na-skandalen-zam-ministyr-v-gyrciia.405549", "text": "Коктейл Молотов е бил хвърлен днес призори по дома на гръцкия заместник-министър на здравеопазването Павлос Полакис в Атина, съобщава \"Елефтерос типос\".\n\r\nИзвършителят се е приближил до дома на Полакис и е хвърлил коктейла Молотов от страната на гаражната врата. При нападението няма пострадали хора и са нанесени малки материални щети, предаде БТА.\r\nНапоследък името на Полакис се свърза с няколко скандала. Първо той си размени остри реплики с еврокомисаря Витянис Андрюкайтис, който го разкритикува за това, че в печата излязоха негови снимки как пуши на публично място.\r\nПосле в медиите се появиха твърдения, че Полакис е получил банков кредит при твърде благоприятни условия. В отговор заместник-министърът разпространи съдържанието на разговор между него и управителя на гръцката централна банка Янис Стурнарас, след което срещу него започна проверка дали не е записал разговора незаконно.", "date": "2019.03.25", "title": "Коктейл Молотов по дома на скандален зам.-министър в Гърция "}
{"url": "https://www.dnes.bg/rock/2019/03/25/dylgoto-sboguvane-s-deep-purple-otnovo-v-sofiia.405557", "text": "Deep Purple ще гостуват в София и ще зарадват за пореден път своите фенове. Те ще забият на 7 декември в зала \"Арена Армеец\".\n\r\nПреди две години рок групата стартира турнето The Long Goodbye, с което приключват окончателно своята концертна дейност. Поради огромния интерес на милионите фенове по света, Deep Purple ще посетят отново, в рамките на турнето, някои държави, за щастие в това число и България. Рок идолите са силно впечатлени от многобройните си български почитатели.\n\r\nDeep Purple са една от най-емблематичните групи в музикалната история. Те стартират зашеметяващата си кариера през далечната 1968 година и постигат мултимилионни продажби на албуми като \"In Rock\" (1970), \"Machine Head\" (1972), \"Made In Japan\" (1973), \"Perfect Strangers\" (1984). Бандата е и член на Rock and Roll Hall of Fame от 2016 година.\n                    \n                    \n                \r\nЗвездният състав, в който Deep Purple ще направят своята визита в България през декември, включва Иън Гилън, Роджър Глоувър, Иън Пейс, Стийв Морз и Дон Еъри.\n\r\nБилетите за концерта ще бъдат на цени 60 до 120 лева и могат да бъдат закупени в мрежата на Ивентим. Продажбата на билетите стартира на 29 март, петък.", "date": "2019.03.25", "title": "Дългото сбогуване с Deep Purple отново в София"}
{"url": "https://www.dnes.bg/obshtestvo/2019/03/25/rodni-prevozvachi-s-novi-protesti-zaradi-paket-mobilnost.405545", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nБългарските превозвачи отново тръгват на протест в сърцето на Европа. Днес трябва да се реши окончателно дали пакетът \"Мобилност\" ще бъде гласуван тази седмица. В средата на януари Комисията по транспорт към европарламента не одобри предложенията, които усложняват работата на шофьорите от периферията на Европа, защото ги принуждават да се прибират по домовете си през определен период от време, а това се отразява зле на техните възнаграждения. \n\n\nВ \"България сутрин\" Николай Рашков от Асоциация на международните превозвачи сподели, че родни тираджии, както и техни колеги от Румъния, Литва, Латвия, Полша и други държави, които ще бъдат ощетени от приемането на пакета, подготвят сериозни протести в Страсбург. Той също така разкри, че подобни действия може да има и в други градове, сред които и София.\n                    \n                    \n                \r\n\"В крайна сметка Комисията по транспорт в европарламента блокира този пакет. Сега обаче сме свидетели на прецедент - той отново бе вкаран за гласуване без никакво законово основание. Днес ще бъде потвърдено дали ще бъде оставен в дневния ред за сряда. Нашите депутати са вкарали искане предложението да бъде отхвърлено. Вече за всички е ясно, че срещу България се води икономическа война с политически средства. След януари има внесени над 1200 промени за този пакет\", каза Рашков.\n\r\nТой е категоричен, че е немислимо въпросният пакет \"Мобилност\" да бъде гласуван на предпоследната сесия на Европейския парламент. Причината е, че сегашните депутати, чиито мандати изтичат, ще решават съдбите на близо 11 милиона превозвачи от цяла Европа.\n\r\n\"Налага се изкуствена сегментация на пазара. Тя ще остави бизнеса достъпен само за централноевропейците. В събота се проведе среща на Съюза на международните превозвачи. На нея бе взето решение в сряда да има протест в Страсбург, ако се стигне до гласуване на пакета. Ние сме 110 човека, Румъния пък ще изпрати още 250. Там ще пристигнат и от Полша, Латвия, Литва. Камионите също са в готовност. Готови сме за ясни действия\", \r\n ", "date": "2019.03.25", "title": "Родни превозвачи с нови протести заради пакет \"Мобилност\""}
{"url": "https://www.dnes.bg/akoshtete-vqrvaite/2019/03/25/vladimir-karolev-se-pohvali-stanah-diado.405561", "text": "Владимир Каролев стана дядо за първи път, като лично той се похвали с благата вест. Финансистът съобщи новината във Facebook, като щастливото събитие е било на 21 март..\r\n\"На 21 март в 22.59 GMT се роди Изабела Каролева. Моята внучка! Мега супер щастлив съм. Благодаря ви, Валентина Каролева и Александър Каролев\", написа той. \r\nАлександър, синът на Владимир Каролев, е женен за дъщерята на Весела Тотева. Известната журналистка почина внезапно в началото на месец март по време на сутрешния си крос и така и не успя да види първото си внуче.\r\n ", "date": "2019.03.25", "title": "Владимир Каролев се похвали: Станах дядо!"}
{"url": "https://www.dnes.bg/akoshtete-vqrvaite/2019/03/25/djesi-djei-pokaza-celulit-bez-svian.405587", "text": "Джеси Джей се противопостави на знаменитостите, които постват прекалено обработени разголени снимки и така създават нереалистични очаквания у хората. Певицата доказа, че рядко обработва своите снимки в Instagram.\r\nТя публикува снимка по бански от морски бряг, на която е в гръб и ясно се вижда целулита около бедрата ѝ. Изпълнителката на \"Nobody's Perfect\" написа: \"За тези, които ще ми кажат, че имам целулит - знам. Притежавам огледало\".\r\n \r\n\"Много ми харесва това, че не си използвала Photoshop, за да прикриеш целулита, който всички знаменитости имат, независимо от това кой размер носят\", \"Целулитът е прекрасен, не позволявай на някой да ти каже обратното, защото ти си красива\", \"Ти си красива. И истинска. Колко обнадеждаващо е да видиш звезда, която се радва на тялото си, без да обработва снимката\", пишат фенове на Джеси.\r\n\r\n\r\n ", "date": "2019.03.25", "title": "Джеси Джей показа целулит без свян"}
{"url": "https://www.dnes.bg/notifikacii/2019/03/25/arestuvanata-policaika-vnesla-nelegalno-mobilka-za-bokluka.405585", "text": "\nЗадържаната полицайка в Благоевград- Розалина Кьосева, е изнасяла нерегламентирано информация за разследвано лице, каза министърът на вътрешните работи Младен Маринов по време на брифинг, съобщава Агенция \"Фокус\". \n\n\r\n\"Акцията е на прокуратурата в Благоевград и дирекция \"Вътрешна сигурност\". Касае разследващ полицай от ОДМВР-Благоевград, за която смятаме, че нерегламентирано е изнасяла информация, свързана с разследване на конкретно лице\", уточни той. \n\r\n\"В момента се извършват процесуално-следствени действия. Прокуратурата и дирекция \"Вътрешна сигурност\" ще излязат с конкретни факти\", обясни Маринов, като уточни, че разследването се води от 3–4 месеца.\r\n                \n                Междувременно служители на \"Вътрешна сигурност\" изведоха замeстник-шефа на ОД на МВР - Благоевград Георги Кьосев от апартамента му в жк \"Еленово\". Кьосев е отведен в сградата на полицията за разпит, съобщава Bulfoto.\r\nГеорги Кьосев е шеф на „Охранителна полиция“ към ОД на МВР - Благоевград и е баща на Розалина Кьосева – дознателка към 1 РУ в Благоевград.\r\nПричината за акцията в полицията е именно Розалина, за която неофициално се твърди, че внесла телефон в ареста на Владимир Г., познат с прозвището Боклука, задържан показно през ноември 2016 г. при акция в кафе \"Наоми\" в Благоевград. Доказателство за престъпното деяние на младата дознателка е телефонен запис, където се чува разговорът ѝ с арестанта.\r\nРозалина Кьосева не живее в същия блок в жк \"Еленово\", където бе правен обиск днес.", "date": "2019.03.25", "title": "Арестуваната полицайка внесла нелегално мобилка за Боклука"}
{"url": "https://www.dnes.bg/notifikacii/2019/03/25/boeing-svikva-piloti-i-eksperti-shte-vyrnat-li-737-vyv-vyzduha.405578", "text": "Oт Boeing съобщиха, че ще поканят над 200 пилоти, технически експерти и регулатори от целия свят в сряда, когато ще обсъдят възстановяването на полетите на самолети 737 MAX, съобщи Reuters. \n\r\nСрещата е заявка, че Boeing е близо до приключването на корекциите в софтуера, които са нужни, за да се възстановят полетите на приземените самолети. Компанията обаче има нужда от одобрението на регулаторите.\n\n\n\n\r\nМеждувременно Ethiopiran Airlines заявиха, че имат доверие в самолетостроителите, въпреки скорошната катастрофа. \n\r\nПрез уикенда ръководители от Еthiopian Airlines попитаха дали Boeing е предоставил достатъчна информация на пилотите за \"агресивния\" софтуер, който избута надолу носа на самолета. \n                \n                \r\nТова е в центъра на разследването на смъртоносната катастрофа в Етиопия този месец, която доведе до спирането на самолетите 737 MAX в целия свят.\n\r\nПланираната за сряда информационна среща ще се проведе в Рентън, Вашингтон и е част от плана на Boeing да се свърже с всички сегашни и много бъдещи компании, които оперират със 737 MAX, както и с местните регулатори, за да обсъдят софтуерните и обучителни актуализации на самолета, се посочва в комюникето.\n\r\nГоворител на Boeing съобщи, че срещата е част от поредица информационни сесии лице в лице. \n\r\n\"Планирахме и ще продължим да организираме допълнителни срещи, за да комуникираме с всички текущи и бъдещи клиенти и оператори на 737 MAX\", заяви представител на компанията. \r\n ", "date": "2019.03.25", "title": "Boeing свиква пилоти и експерти: Ще върнат ли 737 във въздуха?"}
{"url": "https://www.dnes.bg/politika/2019/03/25/ivan-kostov-zove-slojete-krai-na-ruskite-proekti-v-bylgariia.405583", "text": "Българските власти са пасивни пред руската хибридна агресия срещу нашето общество и държава и се опитват да не заемат позиция в конфликта, който Кремъл е започнал с НАТО, смята бившият премиер Иван Костов. \n\n \"Кремъл води дифузна война с психологически, политически и кибератаки, създаване на несигурност и други\", каза Иван Костов по  време на конференция \"Членството в НАТО - ключ към ЕС\", организирана от Атлантическия съвет в България (АСБ), с която се отбелязва 70 години от основаването на НАТО и 15 години от присъединяването на България. \n\r\nСпоред него хибридната заплаха налага зависимост на партийни и държавни институции като българската прокуратура, разследващи органи или органи за борба срещу корупцията.\n                    \n                    \n                \r\nОсвен това той обвини, че е разрушен екипът в ДАНС за противодействие на руските служби и защитата против руската хибридна заплаха сега е непрофесионална.\n\r\nКостов смята, че са нанесени тежки поражения на българската енергетика.\r\n\"Трябва да се прекъсне незаконното финансиране, но и руските проекти на наша територия\",  настоя той.\n\r\nСпоред него българската несигурност сега е по-голяма отпреди 15 години. \n\r\nПричините са и българската политика, но и в политиката на НАТО, коментира той. \n\r\nКогато България ставаше член на алианса, предупредих, че това членство не може да ни помогне да наложим върховенство на закона, да се справим с корупцията и организираната престъпност, тези вътрешни дефицити на сигурност продължават да ни държат далеч от западните демократични стандарти, коментира той, цитиран от БТА.\n\r\nВъншната несигурност сега е много по-голяма, причините са анексията на Крим, последвалата руска хибридна война срещу Украйна и наложените в отговор санкции, посочи Костов. Кремъл започна и ескалира конфликт с всяка от страните членки на НАТО, каза той.\n\r\nСпоред него Кремъл води дифузна война с психологически, икономически, политически и кибернетични атаки, преследва объркване, създаване на несигурност сред хората, крайната цел е противопоставяне и разцепление в ЕС и НАТО.\n\r\nПървоначално нямаш единна реакция на алианса, едва след почти три години страните членки определиха действията срещу себе си като хибридна заплаха, каза Костов.", "date": "2019.03.25", "title": "Иван Костов зове : Сложете край на руските проекти в България!"}
{"url": "https://www.dnes.bg/eu/2019/03/25/v-ek-gotovi-za-brexit-bez-sdelka-no-se-nadiavat-da-go-izbegnat.405586", "text": "Европейската комисия е готова за сценарий, при който Великобритания ще излезе от ЕС без сделка, съобщи Франс прес. В изявление на ЕК, което се посочва, че възможността за напускане на Великобритания без споразумение на 12 април става все по-вероятна.\n\r\nКомисията направи това си изявление в началото на една решаваща седмица за британския премиер Тереза Мей, която успя миналата седмица да се договори с ЕС за краткосрочно отлагане на Брекзит за 12 април, отбелязва агенцията. \n\r\nДнес еврокомисарят по икономиката Пиер Московиси заяви днес, че Великобритания все още може да избегне Brexit без сделка, предаде Ройтерс.\n\n\n\r\nНа срещата си в Брюксел в петък лидерите на Европейския съюз дадоха на британския премиер Тереза Мей последен шанс да избегне хаотичния Brexit, но в Консервативната партия и британския парламент все още има дълбоки разделения по отношение на договореното от Мей с ЕС споразумение.\n                    \n                    \n                \r\n\"Убеден съм, че можем да избегнем Brexit без сделка и съм на мнение, че така и ще стане\", каза Московиси пред радио RTL. \n\r\nМеждувременно стана ясно, че Тереза Мей е заявила вчера, че ще подаде оставка, ако привържениците на твърдия Brexit подкрепят сделката й с Европейския съюз.\n\r\n\"Получих информация от надежден източник, че Тереза Мей е заявила пред Борис Джонсън, Иън Дънкан Смит, Стив Бейкър, Джейкъб Рийс-Мог и Дейвид Дейвис в премиерската резиденция в Чекърс, че ще подаде оставка, ако те подкрепят сделката й с ЕС, включително и предпазния механизъм, който те ненавиждат. Мей обаче не е дала никакви детайли и по тази причина няма голямо доверие към думите й, че ще се оттегли\", посочва политическият редактор на ITV Робърт Пестън.\n\r\nБританският министър на международната търговия Лиъм Фокс заяви днес, че има вероятност Великобритания да не напусне Европейския съюз, ако сделката на премиера Тереза Мей не бъде одобрена от парламента.\n\r\n\"Или ще напуснем Европейския съюз със сделка, или ще го напуснем без сделка, или въобще няма да го напуснем, което ще провокира демократична и конституционна криза\", изтъкна Фокс пред BBC.\r\n ", "date": "2019.03.25", "title": "В ЕК готови за Brexit без сделка, но се надяват да го избегнат"}
{"url": "https://www.dnes.bg/politika/2019/03/25/na-24-april-shte-stane-iasno-kak-se-iaviavat-op-na-evroizborite.405553", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Рокадите във властта оставиха без думи партньорите в управлението. ВМРО и \"Атака\" обясниха, че ги подкрепят, но не се ангажираха с коментар дали Цветан Цветанов също трябва да освободи поста си. Самите Патриоти плуват в мътни води, защото все още не знаят дали ще се явят обединени на предстоящите европейски избори. Социолозите са категорични, че ако отидат на изборите поотделно, ще бъде много трудно да вкарат дори един техен представител в европарламента.\n\n\n\r\nКак ще работят в парламента Патриотите, ако се наложи председателят на парламентарната група на ГЕРБ да се оттегли?\n                    \n                    \n                \r\n\"Просто ще работим с друг човек. ГЕРБ знаят как бързо да решават проблемите си. ОП сами взимат решенията си. Всяко нещо ще рефлектира върху изборите. Всеки скандал ерозира доверието към политиците. На конгреса на ВМРО Сидеров каза, че ще подкрепи Джамбазки и че единението е пътят. ВМРО върви напред. Ние сме готови. Най-добрият вариант е ОП да се явят заедно на евроизборите. Все по-трудно е тримата лидери да сядат заедно да коментират проблемите. Не знам какво пречи на ОП да се яви заедно на изборите. Ние бяхме коректни към партньорите си\", коментира депутатът от \"Обединени патриоти\" Александър Сиди.\n\r\nПо негови подозрения скандалите в малката коалиция във властта са с цел \"сериозен PR\".\n\r\n\"Правим глупости. Срамота е трима зрели мъже да не могат да седнат на една маса и да говорят. Месеците до изборите ще протекат по същия начин. Има вариант да се явим заедно. ВМРО не разсъждава само за един мандат\", подчерта гостът в \"България сутрин\".\n\r\n\"По пътя ни има предизвикателства. Явяването ни отделно на евроизборите не подкопава стабилността на коалицията ни във властта. Трябваше да се организираме много по-рано. На 24 април ще стане ясно как ще се явим на евроизборите и кой ще бъде лидер на листата\", обясни Александър Сиди пред Bulgaria ON AIR.\r\n ", "date": "2019.03.25", "title": "На 24 април ще стане ясно как се явяват ОП на евроизборите "}
{"url": "https://www.dnes.bg/obshtestvo/2019/03/25/prostreliaha-rozov-pelikan-na-magistrala-hemus.405595", "text": "Регионалната инспекция по околната среда и водите в Шумен изпрати за лечение простреляна птица от защитения вид розов пеликан, съобщиха от пресцентъра на екоинспекцията.\n\n\r\nПтицата е била намерена от граждани в близост до автомагистрала \"Хемус\" край Каспичан и транспортирана до ветеринарна клиника в Нови Пазар, от където е получен сигнал в екоинспекцията.\n\r\nПри прегледа на пеликана от ветеринарните лекари, не са забелязани видими външни наранявания, но едното му крило било увиснало и не можел да лети. На същия ден птицата е транспортирана за лечение в Спасителния център за диви животни \"Зелени Балкани\" в Стара Загора, където е установено, че по нея е стреляно с пушка, след като в крилото й са намерени две сачми.\n                    \n                    \n                \r\nОт 1962 година розовият пеликан е защитен вид, включен в Червената книга (1985 г.). Среща се в езерата край Бургас и резервата \"Сребърна\", където има малка колония. Пеликаните пристигат на река Дунав в края на март или началото на април и си тръгват от септември до края на ноември. Обитават сладководни езера и блата с обширни тръстикови масиви, язовири и микроязовири, рибарници и рибовъдни стопанства.", "date": "2019.03.25", "title": "Простреляха розов пеликан на магистрала \"Хемус\" "}
{"url": "https://www.dnes.bg/obshtestvo/2019/03/25/feldsheri-opynaha-palatkite-do-medsestrite-v-sofiia.405592", "text": "\nСлед медицинските сестри днес фелдшери и лекарски асистенти излязоха на протест пред Министерството на здравеопазването. \n\n На протеста присъстваха медици от различни градове в страната. Символично се чуваха сирени от линейки, а медиците бяха с работните си униформи. \r\nОт Сдружението на фелдшерите обясниха, че решението за протеста е следствие на игнорирането от страна на здравния министър Кирил Ананиев на техните предложения за срещи и диалог, както и лицемерното и неуважително отношение към тяхното съсловие.\r\n                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        ", "date": "2019.03.25", "title": "Фелдшери опънаха палатките до медсестрите в София"}
{"url": "https://www.dnes.bg/eu/2019/03/25/zdrave-zastrahovki-pasporti-vnos-kakvo-shte-vi-struva-brexit-bez-sdelka.405597", "text": "Макар да отложи излизането на Великобритания от ЕС, по искане на британския премиер Тереза Мей, Европейската комисия публикува днес указания и съвети за промените, които ще настъпят, ако Обединеното кралство излезе без споразумение. \n\n Пакетът документи идва дни, след като влиятелни европейски неправителствени организации, сред които “Бизнес Европа” разкритикуваха Комисията, че не е извършила достатъчна подготовка за икономическите последици от Brexit, както и че трябват допълнителни мерки, за да се гарантира непрекъсваемостта на някои дейности като търговията и на финансовите услуги в периода веднага след раздялата.\n\r\nКомисията заявява, че “ако Споразумението за оттегляне не бъде ратифицирано до 29 март (петък), сценарият на излизане без споразумение може да се реализира на 12 април”. При това положение в полунощ Централно европейско време (1 ч. българско) цялото европейско законодателство ще престане да действа на територията на Обединеното кралство, като то ще стане трета държава, без преходен период.\n                    \n                    \n                \r\n\"Това очевидно ще доведе до съществени проблеми за гражданите и предприятията\", заявява Еврокомисията. \n\r\nТърговските отношения ще се уреждат по правилата на международното право и от същия час ЕС ще започне да прилага митнически тарифи към британските стоки по всичките си граници. Това включва проверки и контрол за митническите, санитарните и фитосанитарните стандарти, както и проверка на съответствието с нормите на ЕС.\r\nЕврокомисията предупреждава, че \"този контрол може да доведе до значително забавяне на границата\". \n\r\nОт часа на раздялата британски фирми и граждани нямат право да получават безвъзмездни средства от ЕС, както и да участват в процедури за обществени на ЕС. Брюксел е поел временни и едностранни ангажименти, за да гарантира продължаването на въздушния, морски и наземен транспорт, някои програми като студентската “Еразъм”, както и плащането по вече започнали проекти с евросредства, но тъй като ответни не са взети от Великобритания, се очакват сериозни затруднения при пътувания, участия в европроекти и по отношение на социалните плащания и социалните права.\n\r\nПромените ще са значителни и за гражданите и най-вече за правата им на свободно придвижване. Британските граждани ще подлежат на паспортни и митнически проверки при влизане в ЕС. Те няма да имат право да използват отделните ленти, предоставени за извършването на проверките на ГКПП на граждани на ЕС, и при влизане ще подлежат на обстойна проверка на всички условия за влизане на граждани на трети държави. Това означава, че документите за самоличност трябва да имат валидност поне 3 месеца от датата на пътуването и няма да могат да остават в ЕС повече от 90 дни без виза. Багажът и другите стоки, пренасяни от или с пътниците, влизащи в ЕС от Обединеното кралство, ще подлежат на митнически контрол.\n\r\nПътниците, пренасящи повече от 200 цигари, над 1 литър твърд алкохол, над 4 л вино или над 16 л бира трябва да ги декларират с митническа декларация и да минат през червената зона на митниците. Същото се отнася и за парфюми, електроника, кафе и чай, надвишаващи 300 евро.\n\r\nПритежателите на британски паспорт ще имат право на възстановяване на ДДС на закупени в ЕС стоки.\n\r\nПаспортите на домашните любимци ще престанат да са валидни в ЕС от датата на напускане на Великобритания и собствениците им трябва да извадят такива за неевропейски държави, ако искат да пътуват с тях в Съюза, както и да им направят допълнителни ваксинации според страната на пътуване. За всяко влизане в ЕС те трябва да вадят и ветеринарно-санитарен сертификат, издаден от ветеринарен лекар.\n\r\nЩе бъде забранено пътниците да носят в багажа си и лозаро-винарски или цитрусови растения за засаждане, както и картофи за семе, застрашени растителни и животински видове.\n\r\nПарите в брой или ценни книжа не бива да надхвърлят 10 000 евро, предупреждава Еврокомисията, или да бъдат декларирани.\n\r\nЛицензия за собственост ще се изисква за носенето на стари книги и карти, мебели и други антики.\n\r\nСлед Brexit автомобилите с британски номера повече няма да се нуждаят от застраховка “Гражданска отговорност”, а само от \"Зелена карта\".\n\r\nСлед напускането на ЕС от Великобритания повече няма да е възможно издаване на разрешителни за планирано лечение на Острова, а европейските граждани трябва да се обърнат към застрахователя си, за да проверят дали той ще им покрие евентуални разходи при спешен случай. Британските граждани в Европа повече няма да бъдат лекувани безплатно при спешни случаи.\n\r\nПрекратява се и възможността европейски граждани да се обръщат към британски консулски мисии при нужда, ако в съответната страна няма дипломатическо представителство на тяхната държава. Отменят се и правата на пътниците за компенсации при забавяне или отмяна на полети и резервации за други видове транспорт с британски превозвачи.\n\r\nОтпадат и евтиният роуминг, ограниченията за таксите при ползване на банкови карти на територията на ЕС, както и на притежателите на карти и телефони на британски оператори в Европа.", "date": "2019.03.25", "title": "Здраве, застраховки, паспорти, внос – какво ще ви струва Brexit без сделка? "}
{"url": "https://www.dnes.bg/notifikacii/2019/03/25/resheno-gruziia-vliza-v-nato-nezavisimo-ot-rusiia.405596", "text": "Грузия ще стане част от НАТО, въпреки противопоставянето на Москва срещу включването на страната в Северноатлантическия съюз. Генералният секретар на НАТО Йенс Столтенберг увери днес, че Грузия ще се включи в пакта, предаде Франс прес. \n\r\n\"29-те съюзници ясно посочиха, че Грузия ще стане член на НАТО. Ще продължим да работим заедно, за да подготвим присъединяването на Грузия към НАТО\", заяви Столтенберг на обща пресконференция в Тбилиси с грузинския министър-председател Мамука Бахтадзе.\n\r\n\"Не приемаме Русия или която и да е друга сила да може да решава кой да е член\" на НАТО, подчерта Столтенберг.\n\r\nВъзможността за членство на Тбилиси в НАТО, сред чийто 29 членове има редица бивши държави от комунистическия блок, се смята от Москва за западна намеса в нейната сфера на влияние, отбелязва Франс прес.\n                \n                \r\nНа срещата на високо равнище през 2008 г. в Букурещ лидерите на алианса прецениха, че Грузия е призвана да влезе в НАТО, но все още не са дали начало на процеса по присъединяването й.\n\r\nПремиерът Бахтадзе каза днес, че Русия \"няма право да ограничава избора на суверенна държава по отношение на споразуменията й в сферата на сигурността\". \"Присъединяването към НАТО е избор на грузинския народ и това е записано в конституцията ни\", подчерта той.\n\r\nБахтадзе каза още, че Грузия и НАТО смятат да си сътрудничат активно в процеса по гарантиране на сигурността на Черно море. \"Планираме да осъществим мероприятия в това направление\", каза грузинският премиер, цитиран от ТАСС.\n\r\nСтолтенберг пристигна в Тбилиси, за да присъства на военните учения, организирани от Грузия и НАТО в Кърцаниси в околностите на грузинската столица.\n\r\nЗапочналите на 18 март учения ще продължат 12 дни с участието на 350 военни от САЩ, Великобритания, Франция, Германия и 17 други членове на пакта. Участват също военни от държави, които не са членки на НАТО, като Азербайджан, Финландия и Швеция.\n\r\nПрез август 2008 г. Русия и Грузия водиха петдневна война, след като Тбилиси започна военна операция срещу сепаратисткия район Южна Осетия.\n\r\nМирно споразумение сложи край на конфликта и на 26 август 2008 г. Москва призна независимостта на Южна Осетия и Абхазия. Оттогава тя поддържа там силно военно присъствие, осъдено от Грузия като \"окупация\".\n\r\nМиналата година руският премиер Дмитрий Медведев заяви, че евентуално влизане на Грузия в НАТО \"може да предизвика ужасен конфликт\".\n\r\n\"Грузия активно извършва реформи по пътя към интеграцията си в НАТО, ще продължим подкрепата на вашата страна в процеса по присъединяване към алианса\", каза Столбенберг на среща с грузинския президент Саломе Зурабишвили, излъчвана от телевизия \"Рустави 2\", предаде БТА.\n\r\n\"Грузия прави всичко, за да вървим твърдо по пътя към НАТО\", каза Зурабишвили. \"Грузия продължава курса на интеграция в НАТО, няма алтернатива на този път, той е неизменен, продължаваме реформите в това направление\".\n\r\nСлед срещата си с държавния глава Столтенберг заедно с премиера Бахтадзе и военния министър Леван Изория посети Кърцаниси, за да наблюдава ученията.\n\r\nТова са вторите многонационални учения в Грузия в рамките на реализацията на пакета за сътрудничество на страните от НАТО, приет на срещата на върха през 2014 г. в Уелс.\n\r\nПървите подобни учения в Грузия бяха през 2016 г. с участието на въоръжени сили от 14 държави, посочва ТАСС.\r\n ", "date": "2019.03.25", "title": "Решено: Грузия влиза в НАТО, независимо от Русия! "}
{"url": "https://www.dnes.bg/football/2019/03/25/smenia-li-hubchev-v-nacionalniia-otbor-balykov-progovori.405607", "text": "Треньорът на Етър Велико Търново Красимир Балъков коментира информациите, че ще смени Петър Хубчев като селекционер на националния отбор на България.\r\nПо-рано беше обявено, че е възможно бившият защитник да поеме Левски и легендата на Щутгарт ще изземе функциите му начело на \"лъвовете\", които тази вечер гостуват на Косово в европейска квалификация.\r\n \r\nБалъков използва социалните мрежи, за да коментира темата и постът му е озаглавен: \"БЪЛГАРСКИЯТ МАНТАЛИТЕТ ЗАБИ НОЖ В ГЪРБА НА БЪЛГАРСКИЯ ФУТБОЛ\".\r\n \r\n\r\n \r\n\r\n\r\n\r\n\r\n\r\n\r\n\r\n\r\n\r\n\r\n.\r\n \r\n", "date": "2019.03.25", "title": "Сменя ли Хубчев в националния отбор? Балъков проговори"}
{"url": "https://www.dnes.bg/politika/2019/03/25/radev-partiite-triabva-da-se-chistiat-ot-korumpirani.405598", "text": "\"Египет има ключова роля в региона в борбата срещу тероризма, организираната престъпност, радикалния ислям и нелегалната миграция. Затова сътрудничеството с Египет е важно за нашата национална и европейска сигурност\". Това заяви пред журналисти в Кайро президентът Румен Радев, който пристигна на официално посещение в Арабска република Египет, съобщават от Президентството. \n\n\r\n \r\n\"Египет е и най-големият наш търговско-икономически партньор за региона на Близкия изток и цяла Африка. Стокообменът вече надхвърли един милиард долара, но има още по-голям потенциал за развитие, затова с мен водя внушителна бизнес делегация във важни области от взаимен интерес\", посочи Румен Радев и допълни, че диалогът и взаимното доверие на високо политическо ниво са много важно условие този потенциал да се развива.\r\n \r\nПрезидентът добави, че се очакват редица споразумения между представителите на бизнеса от двете държави. \"Тези дни са много важни, програмата е наситена, има и бизнес форум. Очаквам наистина добри сделки\", подчерта държавният глава.\r\n \r\nВ отговор на журналистически въпрос за подадените две оставки на представители на изпълнителната власт президентът Радев заяви, че не е дошъл в Египет, за да коментира апартаментите на Цветан Цветанов. \r\n                    \n                    \n                \"Моята позиция винаги е била принципна. Преди два месеца по време на моя годишен отчет много ясно заявих, че партиите, които искат да видят себе си на бъдещия политически хоризонт, трябва сами да се чистят от корумпирани и некомпетентни кадри с управленски амбиции, а не да чакат да гърмят скандали и да ги гасят с оставки\", категоричен беше президентът Радев и добави, че това се отнася за всички партии.", "date": "2019.03.25", "title": "Радев: Партиите трябва да се чистят от корумпирани"}
