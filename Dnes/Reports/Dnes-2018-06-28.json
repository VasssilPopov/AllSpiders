{"url": "https://www.dnes.bg/notifikacii/2018/06/28/shefyt-na-nato-privetstva-sreshtata-trymp-putin.380753", "text": "Генералният секретар на НАТО Йенс Столтенберг приветства предстоящата на 16 юли среща в Хелзинки между американския президент Доналд Тръмп и руския му колега Владимир Путин, предаде АП. \nСтолтенберг заяви пред журналисти в Брюксел, че подходът на НАТО спрямо Русия е подход на отбрана и на диалог, затова е важно да се разговаря с най-голямата държава в европейското съседство.\r\n\"Ние сме длъжни да разговаряме с Русия, защото това е най-големият ни съсед и тя ще остане наш съсед\", каза Столтенберг, цитиран от Франс прес.\r\n\"Ние не искаме нова Студена война. Не искаме изолация на Русия. Искаме да се стремим към по-добри отношения. За мен диалогът не е признак на слабост, диалогът е признак на сила\", каза още той. \r\n ", "date": "2018.06.28", "title": "Шефът на НАТО приветства срещата Тръмп – Путин"}
{"url": "https://www.dnes.bg/obshtestvo/2018/06/28/angelkova-za-evroshefstvoto-ni-dokazahme-che-sme-silen-otbor.380718", "text": "България постигна близо 8,9 млн. посещения на чуждестранни туристи миналата година и Германия е сред трите водещи пазара за входящ туризъм у нас. Това заяви министърът на туризма Николина Ангелкова във Варна пред участниците в конференцията \"Eвропейски стандарти за туризма в България\", организирана от Министерството на туризма и фондация \"Конрад Аденауер\".\r\nПрез последните две години ръстът на германските туристи у нас е 47  процента, като се очаква заедно с тази година той да е над 50 на сто, допълни тя.\r\nМинистърът подчерта, че българският туристически продукт е разнообразен. Страната разполага с голям потенциал по отношение не само  на морския и зимния туризъм, но също на балнео- и СПА услугите и  културно-историческите маршрути, съобщиха от пресцентъра на Министерството на туризма. Разработени са различни тематични  дестинации, които стимулират дейността на туроператорите и разширяват  активните сезони.\r\r\n                    \r\n                    Ръководителят на фондация \"Конрад Аденауер\" за България Tорстен  Гайслер добави, че миналата година гостите от Германия у нас са били  близо 900 000, но потенциалът далеч не е изчерпан.\r\nАнгелкова коментира още, че съвместно с бранша и с подкрепата на правителството  министерството е предприело редица законодателни инициативи за  облекчаване на административната тежест, за развитие на  инфраструктурата, за по-добра подготовка на кадрите в бранша и др.\r\nСекторът е  издигнат в национален приоритет и само за миналата година заетите в него  и свързаните икономически дейности са били близо 336 хил. \r\nМинистерството подготвя и създаването на Център за квалификация и  преквалификация към ведомството, за да насърчи качеството на  туристическия продукт, каза още Ангелкова.\r\nМинистърът благодари на гостите за изключително високата оценка, която страната ни получи за председателството си на Съвета на ЕС. Доказахме, че начело с премиера Борисов сме силен отбор, на който може да се разчита и който е добър медиатор при решаването на проблемите. Успешно можем да се справим с предизивкателставата и да бъдем лоялен партньор, каза още тя.", "date": "2018.06.28", "title": "Ангелкова за еврошефството ни: Доказахме, че сме силен отбор!"}
{"url": "https://www.dnes.bg/stranata/2018/06/28/za-pyrvi-pyt-globiavat-djipita-za-zabaveni-bolnichni.380747", "text": "30 лекарски практики в област Велико Търново ще бъдат глобени заради неизпращане или забавяне на болнични листи до Националния осигурителен институт (НОИ) за месец май. Рестриктивната мярка се налага за първи път, предаде БНР.\r\nПоликлиники и лични лекари във Великотърновско масово забавят изпращането на болничните листи до НОИ, като закъсненията са до 30 дни.\r\nВсеки месец над 100 документа се губят по вина на медиците, посочи Петя Йорданова, директор на териториалното поделение на НОИ.\r\n\"Велико Търново е може би областта с най-много неекспортирани навреме болнични“, каза тя.\r\n\"Затова започваме да налагаме санкции. Те са 100 лева за всяко първо нарушение, а оттам нататък по преценка до 1000 лв. При повтарящи се нарушения не може да остане 100 лева\", обясни Йорданова.", "date": "2018.06.28", "title": "За първи път: Глобяват джипита за забавени болнични "}
{"url": "https://www.dnes.bg/cars/2018/06/28/samoleten-dvigatel-shofioryt-v-sredata-nai-shturoto-ot-mercedes.380680", "text": "\n\r\nСвикнали сме да възприемаме Mercedes-Benz като един от най-консервативните производители в света.\r\nДо голяма степен това е вярно – тази марка не обича да рискува, но все пак от време на време прави доста необичайни автомобили.\r\n събра 7-те най-нестандартни Mercedes-а в историята - вижте ги! \r\n ", "date": "2018.06.28", "title": "Самолетен двигател, шофьорът в средата... Най-щурото от Mercedes"}
{"url": "https://www.dnes.bg/obshtestvo/2018/06/28/iunesko-promeni-reshenieto-si-za-pirin.380755", "text": " Комитетът за световното природно наследство към ЮНЕСКО промени решението си за Национален парк \"Пирин\" по време на 42-то си заседание в Бахрейн. \n\r\nНа заседанието българската делегация, начело с вицепремиера Валери Симеонов, представи държавната позиция по темата, съобщи пресцентърът на Министерския съвет.\n\r\nПървоначалният проект на ЮНЕСКО призоваваше да не се изпълнява решението на Министерския съвет (от декември 2017 г. за втори лифт в Банско – бел. ред.) и изискваше от България стратегическа екoлогична оценка на новия план за управление.  Според позицията на българската делегация това не се изисква от европейското и българското законодателство и би блокирало развитието на региона за десетилетия напред.\r\n                    \r\n                    \r\nВ съобщението се казва, че предложените от българска страна текстове са гласувани с пълен консенсус и така е потвърдено \"устойчивото управление на обекта и перспективата за балансирано развитие на туризма в националния парк\".\n\r\nВ рамките на три дни българската делегация е провела срещи с Международния съюз за защита на природата и делегациите на всички останали държави членки на Комитета, които са гласували единодушно редакцията.\n\r\nСпоред приетото редактирано решение Комитетът отбелязва, че разширяването на ски инфраструктурата в Национален парк \"Пирин\" вече е позволено и изисква българската държава да се придържа стриктно към законовите процедури по приемането на инвестиционни предложения, така че да не се увреди стойността на обекта.\n\r\nВицепремиерът Валери Симеонов пък е декларирал, че ще има баланс между опазването на околната среда и развитието на туризма. Той е поканил представителите на Комитета да посетят Банско и Национален парк \"Пирин\".\n\r\nВ последните дни коалицията от неправителствени организации \"За да остане природа в България\" неколкократно информира, че в проекторешението на ЮНЕСКО се призовава българското правителство да не прилага промените от декември 2017 г. в сегашния план за управление на Национален парк Пирин, докато той не се подложи на екологична оценка. Природозащитниците за пореден път заявиха, че тези промени отварят за застрояване до 48% от територията на парка.\r\n", "date": "2018.06.28", "title": "ЮНЕСКО промени решението си за Пирин "}
{"url": "https://www.dnes.bg/zvezdi/2018/06/28/seksapil-na-mondiala-ambrozio-i-izabel-gular-na-tribunite.380725", "text": "Бразилия победи Сърбия в решителен мач за излизане от групите на Световното първенство по футбол, което се провежда в Русия, с голове на Паулиньо и Тиаго Силва.\r\nМачът снощи определено беше със заряд на дерби, още повече, че Бразилия не блестеше досега. Футболистите на треньора Тите изпълниха своята задача и завършиха на първо място не без помощта и на горещата публика по трибуните.\r\nСред жълтото море се откроиха и топ красавиците Алесандра Амброзио и Изабел Гулар, които бяха сред Ангелите на Victoria's Secret. И двете приковаха погледите на фотографите, пременени с екип на националния отбор. По тениската на Алесандра личат и афтографи на бразилските звезди, водени от Неймар. \r\nВижте вълненията на топмоделите на стадиона в ", "date": "2018.06.28", "title": "Сексапил на Мондиала: Амброзио и Изабел Гулар на трибуните"}
{"url": "https://www.dnes.bg/eu/2018/06/28/egoizym-v-germaniia-25-godishni-iskat-da-sprat-da-rabotiat-na-40.380705", "text": "Да се пенсионира на около 40 години и да живее както му харесва: бившият метеоролог Ларс Хатвиг на практика е осъществил мечтата на \"спестовниците\", макар и понякога с цената на аскетски режим. Хората като него печелят последователи в застаряваща Германия, пише Франс прес.\n\r\n\"Това стана преди четири години: тогава установих, че вече нямам нужда от заплата. Вече не бях принуден да работя и напуснах\", разказва пред Франс прес този 47-годишен берлинчанин.\n\r\nВсичко това не е минало безпроблемно. \"В продължение на една-две години наистина бях изключително голям скъперник\", доверява той. \"Избягвах да включвам лампите вкъщи, проверявах редовно електромера, купувах най-евтината храна\", спомня си този ерген. \"Тази фаза обаче отмина\", усмихва се той.\r\n                    \r\n                    \r\nХатвиг взел това решение още през 2004 година, но му били необходими десетина години, за да постигне своята цел благодарение на драстични икономии и една стратегия на разумни финансови инвестиции, по-специално след кризата от 2008 г., когато борсите се сринаха и акциите временно се обезцениха.\n\r\nЛарс Хатвиг не е единствен: в интернет се роят германските блогове и форуми, администрирани от настоящи или бъдещи \"спестовници\".\n\r\nСъщо като активния Оливер Ньолтинг, на 29 години, който разказва за всеки етап от своя поход към финансовата свобода. \"Моята цел всъщност е да бъда щастлив\", обявява този млад програмист от Хановер.\n\r\nДа се пенсионира на 67 години? Нещо немислимо за него. Но \"аз все пак мога да си представя, че когато навърша 40, ще си кажа: правих това 10 или 12 години, сега мога да върша друго нещо\". Какво точно, той още не знае.\n\r\n\n\r\nТехните мотиви са политически, екологични или лични. Често произхождащи от средната класа, \"спестовниците\" водят здравословен и умерен живот, в който цигарите нямат място. Те не гледат с добро око на колите, големите апартаменти и марковите дрехи.\n\r\n\"Наистина ли имам нужда от всички тези неща, които консуматорското общество иска да ме убеди на всяка цена, че са ми необходими?\", обобщава Гизела Ендерс, автор на книга по темата.\n\r\nТова поставяне под въпрос е предварително условие да се отиде, в края на краищата, по-далеч. \"Един спестовник живее дълъг период от време под възможностите си с цел да придобие финансова независимост, за да постигне, в крайна сметка мечта или конкретно желание\", обяснява Ларс Хатвиг.\n\r\nПо същество става въпрос човек да се освободи от \"своя екзистенциален страх, свързан с парите\", загубата на работно място или стреса, който разболява хората или ги кара да \"прегарят\", допълва Гизела Ендерс.\n\r\nПри наличието на голям брой книги и източници на информация по темата няма нужда човек да е финансов гений, твърди Хатвиг, който вече обучава, когато има желание и срещу заплащане, \"кандидат-спестовници\" каква стратегия да следват при своите финансови инвестиции и вложения в недвижими имоти. Дейност, която той определя като хоби.\n\r\nТова течение води началото си от Съединените щати, където е разпространявано под акронима FIRE (съкращение на английски на \"Финансова независимост предсрочно пенсиониране\", което само означава \"огън\") от известни блогъри, сред които звездата в бранша \"Mister Money Moustache\".\n\r\nВ Европа също се развиват инициативи като \"Седмици за финансова независимост\" (съкращението на английски е FIWE) - редовни срещи на членовете на спестовната общност, организирани от една двойка, родители на две деца, които преди са живеели в Германия, а сега са се установили в Румъния.\n\r\nДо момента не е било провеждано каквото и да било преброяване на последователите на тази житейска философия в Германия. Според Ендерс те предпочитат дискретността: \"Това е германски феномен: не се говори за пари\".\n\r\nВ момент, когато най-голямата икономика в Европа търси отчаяно решения за финансиране на пенсионната система след 2025 г., когато представителите на бейби бум поколението, родени след Втората световна война, започнат да се пенсионират, и когато повишаването на пенсионната възраст до 69 или 70 години изглежда неизбежно, \"спестовниците\" изглежда решават по свой начин демографската главоблъсканица: като отказват да се включат в тази игра.\n\r\nИзбор, който им навлича критики: как солидарното общество може да продължи да функционира, ако все повече хора - които са извлекли полза от системата, например като са ходили на училище или са научили някакъв занаят - плащат по-малко или изобщо спрат да внасят социални осигуровки? Ларс Хатвиг, който казва, че често получава на своя блог негативни съобщения в тази насока, вижда в тях известна доза завист.\n\r\n\"Да, аз ще съм внесъл по-малко пари за социално осигуряване, но аз не искам пенсия от държавата\", защитава се Оливер Ньолтинг.\n\r\nКогато напускат традиционния професионален път, повечето от \"спестовниците\" откриват нова мотивация, често в доброволчеството, подчертава Гизела Ендерс, според която истинският дебат е другаде: \"Ние би трябвало по-скоро да помислим за качеството на професионалния живот, което предлага днес нашето общество, за да стигнат младежи на 25 години дотам да кажат: искам да спра да работя на 40 години.\"\r\n \r\n/БТА/\r\n ", "date": "2018.06.28", "title": "Егоизъм в Германия: 25-годишни искат да спрат да работят на 40!?"}
{"url": "https://www.dnes.bg/notifikacii/2018/06/28/nosi-li-vredi-za-zdraveto-lazernata-epilaciia.380738", "text": "Лазерната епилация е все по-популярна сред хората, които търсят решение за по-дълготрайно премахване на окосмяването. Основният ѝ принцип се състои в термичното разрушаване на космения фоликул.  \r\nАко желаем да започнем терапията обаче, трябва да сме наясно с някои странични ефекти около процеса.\r\n \r\nДо каква степен е безопасна процедурата?\r\n \r\nПо-голямата част от хората, които го използват, установяват, че лазерното премахване на космите е безопасно. Не са открити и дългосрочни рискове за здравето.\r\n \r\nВъпреки това, някои хора могат да получат леки странични ефекти след процедурата. Затова специалистите съветват да се започне с третиране на по-малък участък от кожата. По този начин ще видим как тя реагира на лечението, преди да го направим на по-голяма площ.\r\n \r\nМного важно е, когато се подлагаме на такава процедура, да се доверим на квалифициран специалист.\r\n \r\n", "date": "2018.06.28", "title": "Носи ли вреди за здравето лазерната епилация?"}
{"url": "https://www.dnes.bg/obrazovanie/2018/06/28/uchenicite-ni-malko-no-studentite-ni-mnogo.380721", "text": "Учениците, които са завършили средното си образование през 2017 г. са били 45 225. \n\r\n34 602 от тях са приети да учат висше образование редовно обучение в държавните университети през учебната 2017/2018 г. Това сочи справка на просветния министър Красимир Вълчев в писмен отговор на депутатски въпрос. \n\r\nТенденцията масово дипломиралите се среднокурсници да бъдат приемани  в държавите висши училищa е от миналата година. \n\n\n\n Справката на министъра сочи, че през 2016 г. са се дипломирали 43 867 ученици, а от тях 35 721 от тях са записали редовна форма на обучение в университет на държавна издръжка за учебната 2016/ 2017 г.\r\n                    \r\n                    \r\n41 036 са били първокурсниците през 2015/2016 учебна година, а завършилите средно образование през 2015 г. са били 49 331. \n\r\nСпоред Закона за висшите училища базовият норматив за издръжка на обучението за един студент във ВУЗ-овете се определя ежегодно с постановлението за изпълнение на държавния бюджет за съответната година .\n\r\n693 лв. е струвала държавната издръжка на един студент през 2017 г.\n\r\nНеусвоените средства от издръжката могат да се използват за ремонт на студентските общежития и столове. А иначе издръжката на един студент не е променяна от 2010 г., когато от 963 лв. беше намалена на 693 лв. \n\r\nНай-голяма сума през 2017 г. получи Софийският университет \"Св. Климент Охридски\"  - 51,6 млн. лв., следван от Медицинския университет с 36,8 млн. лв. и Техническия университет с 36 млн. лв. Над 20 млн. лв. ще получи Университетът за национално и световно стопанство, а Университетът по архитектура, строителство и геодезия - 9,8 млн. лв. Пловдивският университет \"Паисий Хилендарски\"  ще вземе 21 млн. лв. от държавата, а Югозападният университет \"Неофит Рилски\" - Благоевград – 15,6 млн. лв. Над 13 млн. лв. отиват за Националната спортна академия \"Васил Левски\". Техническият университет в Габрово ще получи 5 млн. лв., а Стопанската академия \"Д. А. Ценов\" в Свищов – 5,6 млн. лв.", "date": "2018.06.28", "title": "Учениците ни малко, но студентите ни много"}
{"url": "https://www.dnes.bg/obshtestvo/2018/06/28/neno-dimov-dovolen-ot-reshenieto-za-pirin.380757", "text": "\"Всички държави членки на Комитета за световното наследство на ЮНЕСКО подкрепиха България, а преди две години на срещата в Истанбул също подкрепиха българската позиция единодушно, обяви министърът на околната среда и водите Нено Димов в студиото на Bulgaria ON AIR. \nПриродозащитниците - това са група хора, които имат ясна политическа визия, техните идеологически предшественици използваха националсоциализма за прокламиране на своите тези - това са хора, за които икономическото развитие е вредно. Те саботират забогатяването на българите, но те не са допуснати дори до парламента. Ще търсят друг тип параван, зад който да скрият идеите си, който не се приема широко, посочи министърът във връзка с взетите решения по \"казуса Пирин\".\r\n                    \r\n                    \r\nТой допълни, че Европейската комисия не вижда нарушения на този етап и ако някога има инвестиционно намерение, тогава ще се направи оценка на въздействие върху околната среда.\n\r\nВъв връзка с обявеното бедствено положение в Смолян и Чепеларе, както и с усложнената ситуация в Пловдив, министър Димов заяви, че стриктно се следят нивата на язовирите, както и че се поддържа сложен баланс между покриването на нуждите от питейна вода и гражданската защита и безопасност.\n\r\n\"Не мисля, че хората могат да са спокойни в тази ситуация, но координацията в държавата е добра и се действа професионално\", успокои Нено Димов.\r\n ", "date": "2018.06.28", "title": "Нено Димов доволен от решението за Пирин"}
{"url": "https://www.dnes.bg/eu/2018/06/28/elizabet-ii-zle-propuska-slujba-v-seint-pol.380722", "text": "Кралица Елизабет Втора пропусна днешната служба в катедралата \"Сейнт Пол\" в Лондон по повод 200-годишнината от основаването на ордена на Св. Михаил и Св.Георги, предадоха световните агенции, цитирайки съобщение на Бъкингамския дворец.\r\n\"Кралицата се почувства зле заради времето и реши да не посети сутрешната служба в катедралата \"Сейнт Пол\", се казва в съобщението.\r\nПрез последните дни в британската столица времето е необичайно топло, като температурата на въздуха достигна 25-27 градуса по Целзий, което превишава климатичната норма, пише БТА.\r\nПо-рано през месец май британският монарх бе подложен на успешна операция за премахване на катаракта в частната лондонска болница \"Едуард Седми\".\r\nПрез месец септември 2015 година Елизабет Втора подобри рекорда на кралица Виктория /1819-1901/ г.по продължителност на пребиваване на престола. На 21 април тази година Нейно Величество отбеляза своя 92-ри рожден ден, припомнят агенциите.", "date": "2018.06.28", "title": "Елизабет II – зле, пропуска служба в \"Сейнт Пол\""}
{"url": "https://www.dnes.bg/stranata/2018/06/28/hvanaha-9-pyti-osyjdan-ukrival-se-vliza-v-belene.380744", "text": "Обявен за общодържавно издирване, е открит от служители на Районното управление в Разград, съобщиха от Областната дирекция на МВР. 29-годишният мъж за пореден - девети път бил осъден. \r\nТози път наказанието му за шофиране без свидетелство за управление било ефективно - година и половина зад решетките.\r\nНеправоспособният водач е криминално проявен за кражби, грабеж и деяния, свързани с наркотични вещества. Настоящата му присъда е влязла в сила на 8-ми май, уточняват от полицията. \r\nРазградчанинът се е укривал, заради което е издирван от правоохранителните органи. Той е задържан при специализирана полицейска операция тази нощ пред дома си.\r\nПредаден е на съдебните власти и му предстои да изтърпи наложеното му наказание, определено да бъде в затвора, в Белене.\r\n ", "date": "2018.06.28", "title": "Хванаха 9 пъти осъждан – укривал се, влиза в Белене!"}
{"url": "https://www.dnes.bg/obshtestvo/2018/06/28/v-kapana-na-loshoto-vreme-kakvi-merki-vzima-dyrjavata.380758", "text": "Лошото време у нас принуди кметът на Смолян Николай Мелемов да обяви бедствено положение. Река Черна преля на няколко места. Сградата на пожарната в града бе наводнена, десетки обществени сгради, складове и частни имоти също са засегнати. \n\n\"През последните години сме свидетели на обилни валежи, които предизвикват критични ситуации с повишаване нивото на реките, разливи по поречията. Взимат се всички необходими мерки на национално ниво за координиране на усилията на всички институции, които имат отношение към превенцията и защитата на хората в подобна бедствена ситуация\", коментира в студиото на \"Денят ON AIR\" председателят на парламентарната комисия по околната среда и водите Ивелина Василева.\r\n                    \r\n                    \r\nТя посочи, че в подобни ситуации е добре да се следват указанията на местните власти, хората да внимават и да се съобразяват с неблагоприятните метеорологични условия.\n\r\nОт Министерството на отбраната днес обявиха, че 41 военнослужещи от Сухопътните войски ще окажат помощ на жителите на Смолян. Със специализирана техника те ще изграждат диги на река Черна в кв. Устово в града.\n\r\nМалко по-късно през деня кметът на Чепеларе Славка Чакърова също обяви бедствено положение. Тя обясни, че обстановката в града е изключително усложнена. Река Чая в града е повишила значително нивото си и заради това спасителни екипи насипват земна маса и чакъл, за да се предотврати излизането ѝ от коритото.\n\r\n\"Важно е да отбележим, че през последните години се взеха много мерки, включително и на законодателно ниво. Те са насочени към превенция и адаптиране към подобни сложни ситуации. Съвсем наскоро беше приет и закон в НС, с който единодушно, с подкрепата на всички политически сили, гласувахме държавата да поеме ангажимент за язовирите в България, за които общините нямат възможност да се грижат\", подчерта Ивелина Василева пред Ганиела Ангелова.\n\r\n", "date": "2018.06.28", "title": "В капана на лошото време. Какви мерки взима държавата?"}
{"url": "https://www.dnes.bg/cars/2018/06/28/gola-che-i-zad-volana-sauditka-skandalizira-obshtestvoto.380686", "text": "Властите в Саудитска Арабия разследват репортер за неприлично облекло. Жените в страната вече могат да шофират, а с това са една идея по-близо до свободата си в консервативната страна.\r\nНа видео се вижда как телевизионният журналист Ширин ал-Рифайе от дуабайската телевизия се появява пред камерата с леко разкопчан шлифер.\r\nОтдолу се вижда останалата част от облеклото на жената – блуза и панталон.  Това обаче предизвиква скандал – поведението и е сметнато за непристойно.\r\n\r\nРепортажът на Ширин ал-Рифайе по повод отпадането на забраната жените в страната да шофират стана интернет сензация и това възмути консервативните граждани в страната. Стотици саудитци споделят видеото с хаштаг на арабски \"гола жена шофира в Рияд\", пише \"Дарик\".\r\r\n                    \r\n                    Жената, обаче, никак не е гола (според критериите на съвременното западно общество), а ал-Рифайе отхвърли всякакви обвинения за неприлично поведение.\n\n\n\r\nВ неделя саудитския крал Саламан издаде указ, с който позволи на жените в страната да шофират. Това е историческо постижение за мюсюлманките и сложи край на консервативното ислямско кралство, което е известно с многобройните си ограничение спрямо жените в Саудитска Арабия.\r\nКралството беше единствената страна в света, където жените нямаха право да карат кола. Така се появи и първата жена, която ще тества болид на Формула 1 по време на състезанието Гран при на Франция на 24 юни.  По този начин бе ознаменувана историческата отмяна на забраната.\r\nВсе още, обаче, жените в Саудитска Арабия ще трябва да извървят дълъг път, за да затвърдят правата си заради консервативния начин на мислене на голяма част от населението в страната.", "date": "2018.06.28", "title": "\"Гола\", че и зад волана – саудитка скандализира обществото!?"}
{"url": "https://www.dnes.bg/snimka-na-denia/2018/06/28/oblaci-dyjd-i-hlad-utre-za-uikenda-promenlivo-vreme.380691", "text": "И утре времето остава дъждовно и облачно. Валежите ще са на много места, но вече с по-малки количества.\r\nНа места в Източна и Централна Северна България след обяд ще има и гръмотевична дейност. Ще духа слаб до умерен запад-северозападен вятър. Остава сравнително хладно с максимални температури между 20 и 25 градуса, според  на НИМХ-БАН.\r\nНад Черноморието облачността ще е по-често значителна и на места главно в следобедните часове ще превали и прегърми. Ще духа до умерен югозападен вятър, който вечерта ще се ориентира от запад-северозапад.\r\nМаксималните температури на въздуха ще между 22 и 24 градуса, близки до температурата на морската вода. Вълнението на морето ще е 2 бала.\rНад планините ще се задържи предимно облачно с валежи от дъжд. Ще духа умерен до силен северозападен вятър. Максималната температура на височина 1200 метра ще е около 14 градуса, на 2000 метра - около 8 градуса.\r\nАтмосферното налягане остава значително по-ниско от средното за месеца.\r\nПрез почивните дни - 30 юни и 1 юли, въздушната маса ще се задържи неустойчива. Вече ще има и разкъсвания на облачността, но ще има и превалявания, временно интензивни, а и на места с гръмотевици.\r\nВероятността за значителни валежи в по-голямата част от страната вече намалява, но в събота в отделни райони в Северна България тя остава повишена. Вятърът от запад-северозапад ще се усили - ще бъде предимно умерен, в северозападните райони и временно до силен. Температурите слабо ще се повишат.", "date": "2018.06.28", "title": "Облаци, дъжд и хлад утре. За уикенда – променливо време"}
{"url": "https://www.dnes.bg/eu/2018/06/28/osnovnite-pisti-za-reforma-v-evrozonata-koi-sa-te.380681", "text": "Ръководителите на ЕС трябва да разгледат утре различните варианти за реформа в еврозоната, за да може тя да устоява по-добре на кризите, но вероятно няма да стигнат до важни решения, както се очакваше първоначално, предаде Франс прес.\n\r\nВ петък сутринта в Брюксел ще се срещнат лидерите на 27 страни - Великобритания е изключена заради Brexit. Те ще обсъждат финансовата политика на съюза. Днес през първия ден от срещата на върха основният акцент ще е върху миграционните предизвикателства.\n\r\nУтре 27-те ще работят върху предложенията, направени от двете големи сили в икономиката на еврозоната - Франция и Германия - на 19 юни в Месеберг (близо до Берлин).\n\r\n\r\n                    \r\n                    \r\nОсновната идея на президента на Франция Еманюел Макрон за единен бюджет на еврозоната, която предизвика различни мнения, се споменава само косвено в проекта за заключителна декларация на срещата на върха, според Франс прес.\n\r\nВ Месеберг германският канцлер Ангела Меркел изрази подкрепата си за предложението на френския си колега, но в по-малко амбициозен вариант от първоначалната концепция.\n\r\nБерлин е отворен към един по-скромен проект за бюджета на ЕС, като никаква конкретна сума не е цитирана и той трябва да бъде одобрен от 27-те страни членки на ЕС, а не само от 19-те страни в еврозоната.\n\r\nХоландия даде ясно да се разбере, че не вижда ползата от подобна инициатива, а други страни, без открито да се противопоставят на идеята за единен бюджет, изразиха съмненията си по предложеното от Париж и Берлин финансиране. Люксембург и Ирландия например не са благоприятно настроени към въвеждането на нови данъци върху храната.\n\r\n\n\r\nСтраните могат по-лесно да достигнат до консенсус по предложението на Франция и Германия за засилване на ролята на Европейския механизъм за стабилност, основния инструмент за \"гасене на пожари“ при дългови кризи.\n\r\nРъководителите са склонни да му дадат нова функция - на кредитор от последна инстанция - със сума от около 60 милиарда евро. Тя ще се отпуска, когато всички страни в еврозоната определят като системна слабостта на голяма банка.\n\r\nЕвропейският механизъм за стабилност, който действа като защитна мрежа, трябва да си върне парите впоследствие от европейския валутен фонд, захранван чрез вноските на банките от еврозоната.\n\r\nБанковият съюз, който бе създаден след финансовата криза, която разтърси ЕС през 2008 година, все още не е изцяло завършен.\n\r\nОт години Германия настоява за създаването на система за гарантиране на вноските, защото се страхува, че германските вложители ще трябва да плащат за банките на южните страни като Италия, които са обвинявани, че управляват по-лошо финансите си.\n\r\nЦелта на системата е да избегне паника сред вложителите, които да се втурнат към гишетата на банките си, ако те имат трудности. \r\n \r\n/БТА/\r\n ", "date": "2018.06.28", "title": "Основните писти за реформа в еврозоната – кои са те?"}
{"url": "https://www.dnes.bg/notifikacii/2018/06/28/i-15-godishen-izbiaga-ot-aresta-tozi-pyt-vyv-vraca.380746", "text": "Арестуван непълнолетен успя да избяга от ареста във Враца, съобщават от Областната дирекция на МВР във Враца.\r\nТази сутрин около 8.00 часа, в сграда на РУ Враца, полицейски патрул довел 15-годишен, заподозрян за извършена кражба на малка сума пари.\r\nПо първоначални данни, докато служителите оформяли документите за наложената му 24-часова мярка за задържане, младежът е успял да избяга от управлението.\r\nПредприети са издирвателни действия за установяването и задържането на 15-годишния. Със заповед на директора на ОДМВР-Враца е назначена вътрешна проверка, в рамките на която ще се изясняват всички факти и обстоятелства, свързани с полицейските действия.", "date": "2018.06.28", "title": "И 15-годишен избяга от ареста. Този път във Враца"}
{"url": "https://www.dnes.bg/cars/2018/06/28/geely-razkri-noviia-si-sedan-za-evropa.380733", "text": "В Китай се проведе представянето на новата купеобразна четиривратка на Geely. Очаква се, че в моделната гама на производителя, който е собственик на шведската Volvo, тя да заеме нишата между седаните GL и Borui.\r\nОфициални снимки на модела Geely публикува още през май. А тези дни се състоя дебютът му, като първите \"живи\" фотоси на седана разпространи местното издание Autohome. На китайския пазар автомобилът ще се продава под името Binrui, а в останалия свят - като SL.\n\r\nЕкстериорът е направен в стила на флагмана Geely Borui. Дължината на Binrui/SL е 4680 мм, широчината е 1785 мм, височината 1460 мм, а междуосието - 2,670 мм. Моделът е изграден на платформа, разработена от Geely.\r\r\n                    \r\n                    За двигателите на новия седан в Geely още мълчат, но характеристиките на SL бяха разкрити по-рано от Министерството на промишлеността на Китай. Според предварителната информация за модела са предвидени два бензинови турбо двигателя: 3-цилиндров еднолитров с мощност 136 к.с. и 1,4-литров 4-цилиндров, развиващ 133 коня.\n\r\n", "date": "2018.06.28", "title": "Geely разкри новия си седан за Европа"}
{"url": "https://www.dnes.bg/kino/2018/06/28/sled-djoli-pit-svoboden-otdava-se-na-kinoto.380730", "text": "След като се раздели с Анджелина Джоли, Брад Пит е зорко следен от медиите, за да се види коя ще плени сърцето му.\n\r\nСред последните, за които се смяташе, че може да стане новата госпожа Пит бе Нери Оксман, професор от Масачузетския технологичен институт. Приятели на холивудския актьор обаче са твърдо убедени, че в плановете му на този етап не влизат сериозни отношения, съобщи Контактмюзик.\n\r\nСпоред източници от обкръжението на 54-годишния Брад Пит той и Нери Оксман официално не са двойка, пише БТА. Причината е, че актьорът не е готов да се впусне в сериозна връзка, тъй като е фокусиран върху кариерата и децата си. Също така красивата професорка освен това ясно показа, че вече има нова любов с милиардер. Тя бе засечена в Париж на тенис турнир в компанията на 52-годишния бизнесмен Бил Екман.\r\n                    \r\n                    \r\nИзточник, близък до звездата обясни пред \"Ентъртейнмънт тунайт\": \"Брад е излизал на срещи, но на този етап не планира сериозно обвързване. Фокусът му в момента е насочен към двете най-значими неща в живота му - децата и работата. За него да бъде баща е най-важното задължение. Брад е доволен от сегашното си положение и когато не е ангажиран с работа, се радва на времето, прекарано с децата\".\n\r\nПит наскоро се завърна в Лос Анджелис, след като прекарaл известно време с шестте си деца в Лондон, където майка им Анджелина Джоли снима новия си филм - продължението на \"Злодеида\". \n\r\nАктьорът също не си губи времето и започна работа по деветия филм на Куентин Тарантино \"Имало едно време в Холивуд\", където изпълнява една от главните роли, а в продукцията влизат още много звезди като Леонардо ди Каприо, Марго Роби, Дакота Фанинг, Люк Пери и др.\n\r\nПит и Джоли се разделиха през 2016 г. след продължил две години брак. След раздялата си холивудските звезди поведоха съдебни спорове за попечителството над трите им осиновени и трите им биологични деца, припомня изданието.\r\nВижте още за звезди в ", "date": "2018.06.28", "title": "След Джоли - Пит свободен. Отдава се на киното"}
{"url": "https://www.dnes.bg/politika/2018/06/28/iotova-otreche-ne-e-preustanoveno-davaneto-na-grajdanstvo.380748", "text": "Не отговарят на истината твърденията, че е преустановено даването на гражданство, се заявява в позиция на вицепрезидента Илияна Йотова, разпространена от прессекретариата на държавния глава. \nИзнесените по-рано днес от Движението за права и свободи факти по отношение на даването на българско гражданство, се отнасят за периоди преди настоящия президентски мандат, отбелязва Йотова. \n\r\nТя подчертава, че не отговарят на истината твърденията, че е преустановено даването на гражданство. Подписват се укази за българско гражданство на кандидатите, които отговорят на всички условия в българското законодателство и са представили необходимите документи, посочва вицепрезидентът. \r\n                    \r\n                    \r\nКакто Dnes.bg съобщи, по-рано днес ДПС поиска парламентът да създаде временна анкетна комисия, която да проучи \"всички данни, факти и обстоятелства по повод изнесените в европейски и български медии твърдения за скандална подкупна схема при придобиването на българско гражданство от чужди граждани\".\n\r\nЙордан Цонев от движението се позова на медийни информации, че 114 издирвани от Интерпол лица са получили българско гражданство. Той цитира и Йотова, която по думите му била казала, че спира указите за издаване на българско гражданство до изясняване на случая.\r\n ", "date": "2018.06.28", "title": "Йотова отрече: Не е преустановено даването на гражданство"}
{"url": "https://www.dnes.bg/obshtestvo/2018/06/28/konsulstvoto-ni-v-solun-pomaga-na-zakysali-bylgari.380745", "text": "През изминалото денонощие Генералното консулство на България в Солун е оказало съдействие по още два сигнала на наши сънародници, изпаднали в затруднение в района на Неа Врасна вследствие на циклона \"Нефели\", преминал над Северна Гърция. Това съобщиха от Министерството на външните работи.\n\r\nПървото обаждане е от наш сънародник, който съобщава, че няма нужда от незабавна помощ, но се тревожи за състоянието на автомобила си, който не е в движение.\n\n\n\r\nВторият сигнал е подаден от група български граждани в Неа Врасна, които потвърждават, че не се намират в опасност, но две от колите им са пострадали вследствие на обилните дъждове.\r\n                    \r\n                    \r\nГенералното ни консулство е подало своевременно и двата сигнала към гръцката Противопожарна служба. Нейни служители се намират на място в Неа Врасна и работят по всички подавани сигнали и по регистрирани от самите тях случаи. Дипломатите ни са предоставили и препоръки и съвети за прибиране в България на семействата и оставащите автомобили.\n\r\nПо последна информация тази нощ най-тежка е била ситуацията в Неа Врасна, Хрисуполи и Ставрос. Силни дъждове се очакват и днес в района на цяла Северна Гърция, като според прогнозите подобряване на времето може да се очаква най-рано от утре следобед.\n\r\nВсички български граждани, които имат нужда от съдействие или биха искали да подадат сигнал за техни бедстващи близки, могат да сигнализират дежурните телефони на ГК Солун - +30 2310 829 210 и +30 2310 869 510 и на посолството ни в Атина - +30 210 67 48 105, 106, 107. На сайта на МВнР са публикувани и препоръки за наши сънародници, пътуващи или намиращи се на територията на Гърция: http://www.mfa.bg/bg/events/63/2/7148/index.html\n\r\nДирекция \"Ситуационен център\" на МВнР наблюдава непрекъснато ситуацията в Гърция и е в постоянна готовност да окаже съдействие на изпаднали в беда български граждани. Дирекцията приема денонощно сигнали за съдействие на телефон: 02/948 24 04 и имейл: crisis@mfa.bg. МВнР препоръчва на всички граждани, пътуващи за чужбина, да се регистрират в услугата \"Пътувам за“ на следния адрес: ", "date": "2018.06.28", "title": "Консулството ни в Солун помага на закъсали българи"}
{"url": "https://www.dnes.bg/politika/2018/06/28/shefyt-na-kevr-bsp-pravi-krizisen-pr.380750", "text": "БСП прави кризисен пиар чрез обвинения към независимия регулатор. Ръководството на тази партия се стреми да отклони вниманието от тежките вътрешнопартийни проблеми, които проличаха и днес, обяви пред журналисти председателят на Комисията за енергийно и водно регулиране (КЕВР) Иван Иванов. \n\n\nПо повод днешното изявление на БСП, че ще поиска оставката на председателя на КЕВР искам да поясня, че в пленарната зала на Народното събрание не съм заявявал, че няма да изпълним закона, а просто поясних обстоятелствата, при които КЕВР може да се произнесе с прозрачно и правилно мотивирано решение, каза Иван Иванов, цитиран от БТА.\n\r\nОтносно подписката за спиране на сделката за ЧЕЗ, внесена в КЕВР, становището на нашите юристи е, че една подписка не може да бъде основание Комисията да се произнесе по определен начин, каза още Иванов. \r\n                    \r\n                    \r\nСпоред него подписка, която е инициирана и внесена в КЕВР от политическа сила, е очевиден опит за натиск върху действията и решенията на регулатора, защото в подписката се настоява за произнасяне по строго определен начин, формулиран от политическата сила.\n\r\nДнес в пленарната зала народни представители коментираха, че в момента има арбитражно дело на ЧЕЗ срещу България и всяко публично говорене по този повод, може да доведе до вреди от стотици милиони евро за страната ни. Аз съм пестелив в изказването си защото съм председател на колективен орган и не мога да говоря от негово име, завърши Иван Иванов.", "date": "2018.06.28", "title": "Шефът на КЕВР: БСП прави кризисен PR"}
{"url": "https://www.dnes.bg/football/2018/06/28/kolumbiia-udari-senegal-i-e-na-1-8-final.380754", "text": "Колумбия излъга с 1:0 Сенегал в последна среща от Група \"Н\" на Мондиал 2018 и успя да се класира на 1/8 финал. Единственото попадение в срещата заби Йери Мина в 74-ата минута на мача.\r\nАфриканците са аут от надпреварата, след като Полша победи с 1:0 Япония и отпаднаха заради повечето получени жълти картони спрямо азиатците.\r\nСрещата на стадион \"Самара Арена\" бе изключително скучна, като освен попадението на Мина ще се запомни и с отменената дузпа за Сенегал в началото на мача.\r\n \r\nТогава съдията Милорад Мажич категорично посочи бялата точка, но южноамериканците оспорваха бурно и се наложи Мажич да се допита до системата за видео наблюдение - VAR, след което смени решението си и отмени дузпата.\r\n \r\nТака от тази група напред продължават Колумбия и Япония, а Сенегал и Полша отпадат.\r\n \r\n", "date": "2018.06.28", "title": "Колумбия удари Сенегал и е на 1/8 финал "}
{"url": "https://www.dnes.bg/temida/2018/06/28/bitata-ot-akusherka-nikol-s-otkliuchena-epilepsiia-sled-travmite.380737", "text": "Малката Никол, която беше зверски пребита в нощта на 18 април 2015 г. от акушерката Емилия Ковачева, е отключила епилепсия заради травмите. Това разказаха родителите на Никол - Румен и Станислава Димитрови, които се молят детето им да се оправи.\n\n\n\n\n\n\r\nТе пристигнаха в Софийския градски съд на заседание, на което Ковачева поиска мярката й \"домашен арест\" да бъде заменена с по-лека, пише \"“.\n\r\nСъдебно-медицинската експертиза по делото срещу Емилия Ковачева сочи, че новородената Никол е била удряна с юмруци и най-вероятно – бутилка, като това е довело до уголемяване на главичката й от 34 на 37 см. Новороденото плачело болезнено и постепенно спряло да се храни, развило и анемия.\r\n                    \r\n                    \r\nКовачева се оправда за пореден път днес, че имала заболявания на щитовидната жлеза, развила и психическа депресия. Освен това, семейството й нямало доходи, тъй като родителите й били с ниски пенсии.\n\r\nСъдът обаче не се трогна и отказа да измени домашния й арест. \n\r\nМагистратите посочиха, че Ковачева е осъдена на първа инстанция на 18 години затвор за тежко умишлено престъпление, какъвто е опитът за убийство на Никол.\n\r\nАкушерката не е задържана в ареста, именно заради това да полага грижи за здравето си, каза съдия Владимир Астарджиев.\n\r\nМотивите към 18-годишната присъда на Ковачева ще бъдат готови до дни, което ще отпуши възможността делото да иде на втора инстанция.\n\r\nПо време заседанието стана ясно, че акушерката се е отървала от 2 имота на свое име, след като получила обвинение от прокуратурата. \n\r\nЕдиният бил апартамент в София. \n\r\nС този ход най-вероятно тя иска да се измъкне, за да не плати обезщетение на родителите. \n\r\nМагистратите на първа инстанция я осъдиха на 400 хил. лв. обезщетение.\n\r\n\"Няма значение дали Ковачева е под домашен арест или на море. За нас е важно делото да приключи с влязла в сила присъда и тя да отиде в сливенския затвор\", каза бащата на Никол.", "date": "2018.06.28", "title": "Битата от акушерка Никол – с отключена епилепсия след травмите"}
{"url": "https://www.dnes.bg/akoshtete-vqrvaite/2018/06/28/otgovorni-lebedi-tatkovci-zashtitavat-plastmasova-chashka.380692", "text": "\r\n\r\nДвойка гей лебеди в Австрия беше преместена от езерото, където живееше, след серия от нападения върху хора, за да брани гнездото с \"малкото\" си, съобщи Science alert.\r\nДвамата татковци защитаваха стръвно не яйце или лебедче, а... пластмасова чаша. Тази подробност никак не намаляваше чувството им за отговорност и те нападаха всеки, дръзнал да се доближи до гнездото им в езеро в резервата Грунделзее в провинция Щирия, пише БТА.\n\r\nПтиците бяха недружелюбни още от миналата година, но тази година нападенията им \"достигнаха ново измерение\", каза кметът на Грундълзее Франц Щайнегер.\r\n                    \r\n                    \r\nЛебедите се хвърляли върху плувците и се опитвали да ги потопят. Никой не се удавил, но мнозина къпещи се или разхождащи се пострадали, някои сериозно.\n\r\nВластите не искали да убиват лебедите и за щастие успели да им намерят друг дом в резерват в Тирол.\n\r\nПричината за връзката на двата лебеда не е известна. Агресията им обаче вероятно произтича от факта, че едната птица потиска много другата.\n\r\nНе е известно дали и пластмасовата чаша е придружила лебедите. Заради драмата, която е предизвикала и всеотдайността на птиците към нея, тя може би ще им помогне да намерят спокойствие в новия си дом. /Христина Терзиева/", "date": "2018.06.28", "title": "Отговорни лебеди татковци защитават... Пластмасова чашка"}
{"url": "https://www.dnes.bg/stranata/2018/06/28/situaciiata-v-smolian-postepenno-se-stabilizira.380751", "text": "\n\r\nОбстановката в Смолян и областта след поройните дъждове постепенно се стабилизира, но остава в сила обявеното бедствено положение в общините Смолян и Чепеларе, съобщиха от Областния кризисен щаб след проведено заседание следобед, обобщавайки данните от щетите от валежите. \n\n\nПораженията от пороите са главно върху техническата инфраструктура, няма бедстващи или пострадали хора, заяви областният управител Недялко Славов. Според него до критични ситуации около наводненията не се стигна, главно заради предприетите превантивни мерки в дните преди прогнозираните обилни валежи. \r\n                    \r\n                    \r\nНад 110 л/кв. метър са достигнали валежите в района на Рожен за последното денонощие.\n\r\nНай-засегнати от пороите са общините Смолян и Чепеларе, според обобщение на Областния щаб. Река Черна преля в няколко участък в пределите на Смолян. \n\r\nОсновният проблем с преливането е предизвикан от две дерета край града, които в нормални условия са сухи, а днес се превърнаха в реки, уточняват от Община Смолян. \n\r\nНад 20 камиона и багера са мобилизирани за почистване на засегнатата републиканска пътна мрежа. Военни от 101 Алпийски полк, служители на Южноцентралното държавно предприятие, ВиК и различни институции се включиха в разчистването и отстраняването на последиците от разрушителното пълноводие. Екипи изпомпват вода от езерото \"Рибката\", тъй като хидротехническото съоръжение и преливникът са амортизирани и създават риск. \n\r\nНасочена е техника и за отводняване на засегнати жилищни сгради. \n\r\nВ късния следобед няма населени места без електрозахранване или без питейна вода. През деня е имало краткотрайно прекъсване на електричеството на отделни места, но проблемите са отстранени. Затворен е пътят към с. Мугла. \n\r\nСпоред кмета на Смолян Николай Мелемов ситуацията е овладяна бързо благодарение на синхрона в работата на различните институции. От Областната администрация уточниха, че предстои през лятото да започне изпълнение на проект за почистване на речните корита в района, за което вече е осигурено финансиране. \n\r\nПрез следващото денонощие се очакват по-слаби валежи- около 30л/кв. м.", "date": "2018.06.28", "title": "Ситуацията в Смолян постепенно се стабилизира"}
{"url": "https://www.dnes.bg/politika/2018/06/28/borisov-shtastliv-prioritetyt-na-shefstvoto-ni-dade-rezultat.380749", "text": "ЕС показа, че приоритетът на Българското председателство за европейската перспектива на страните от Западните Балкани не се свежда само до политически декларации. Вече започнаха да се виждат резултатите от подновеното внимание на Брюксел към региона, отчете министър-председателят Бойко Борисов по време на Европейския съвет в Брюксел, където представи резултатите от ротационното председателство, което страната ни пое на 1 януари. \n\n\"Само преди два дни Съветът прие изключително важни заключения, които подкрепят препоръката на ЕК и отварят пътя за започване на предприсъединителни преговори през 2019 г. с Албания и Република Македония\", посочи премиерът, цитиран от правителствената информационна служба.\r\n                    \r\n                    \r\nБорисов за пореден път подчерта, че европейският път за страните от региона няма алтернатива и че само той ще е гарант за мира и просперитета в Европа. \n\r\nМинистър-председателят акцентира и върху важността на проектите за инфраструктурна, транспортна и дигитална свързаност за развитието на Балканите. Той приветства продължаването на темата от страна на Австрийското председателство и заявената готовност на Хърватия да постави региона отново във фокуса на ЕС по време на своето ротационно председателство.\n\r\nБългарският премиер подчерта още, че България положи сериозни усилия и по темата с миграцията. Като един от успехите в тази сфера той открои срещата на лидерите на ЕС и Турция във Варна, където беше договорено продължаване на споразумението с Анкара.  \n\r\nБорисов призова лидерите да се намери консенсус и единно решение по темата с мигрантите и изброи предложенията на страната ни за затваряне на външните граници на ЕС, изнесените центрове за даване на убежище извън Европа и съсредоточаване на усилията по изготвяне на споразуменията с трети страни, подобно на това с Турция. \"Нашите предложения са добра основа, за да продължим работата по реформата. Заложената в тях посока цели да изградим предвидима и ефективна Система на ЕС за убежище, която да е устойчива на бъдещи кризи\", каза премиерът.\n\r\nВ словото си Борисов отбеляза и значителния напредък,  постигнат по време на Българското председателство на Съвета на ЕС в данъчната политика, енергетиката и климата, социалните въпроси, сигурността, както и по Стратегията за единен цифров пазар.\n\r\nПремиерът благодари на лидерите за оказаната подкрепа за Българското председателство през изминалите шест месеца. \"Нямаше да имаме тези постижения без силния дух на сътрудничество, който ни свързваше\", каза министър-председателят и пожела на следващия ротационен председател – Австрия, успех с предстоящите предизвикателства.", "date": "2018.06.28", "title": "Борисов щастлив: Приоритетът на шефството ни даде резултат"}
{"url": "https://www.dnes.bg/zvezdi/2018/06/28/chernata-zlatka-zameni-miro-s-tatuiran-biznesmen.380732", "text": "Златка Димитрова набързо е намерила нов мъж, който да замени в постелята й Миро, от когото има дете. Слуховете, че са се разделили видимо ще се окажат верни, тъй като плеймейтката се радва на компанията на бургаския бизнесмен Галин Гочев.\n\r\n\"Близки сме със Злати, да! А колко, това не е ваша работа!\", сподели Гочев, цитиран от \"България днес\".\n\r\nДвамата се познавали отдавна, като първоначално били само приятели. Първо Галин сложи обща тяхна снимка на профила си в Instagram, а след това и Злати пусна видеа, на които го прегръща страстно. След 12 часа Димитрова изтри публикациите. На някои от тях Димитрова е в откровено интимни пози с младия бизнесмен и изглежда изключително щастлива.\r\n                    \r\n                    \r\nЗа раздяла с бившия й Мирослав се заговори още в началото на годината. Още тогава близките им споделиха, че отношенията между двамата не вървели. Бизнесменът постоянно пътувал - както у нас, така и извън България. През това време Димитрова е по цял ден сама с бебето. Това допълнително я изнервяло и когато не била с детето, Златка постоянно стояла във фитнеса. Самата Златка не дава лоша дума да се издума за Миро, но е факт, че е изтрила всички общи снимки с него. Гордее се само с Миро-младши, който разхожда сама с майка си или приятелка.\n\r\nНовият на Димитрова – Галин, се появил съвсем случайно на хоризонта. След като двамата със Златка задълбочили отношенията си, той също скъсал с приятелката си Глория. И неговата работа като на бившия на Златка е свързана с много пътувания, но към него плеймейтката засега е доста по-търпелива.\r\nВижте още за Черната Златка в", "date": "2018.06.28", "title": "Черната Златка замени Миро с татуиран бизнесмен"}
{"url": "https://www.dnes.bg/obshtestvo/2018/06/28/depresiiata-vse-po-chest-problem-sred-horata.380752", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nДепресивните състояния са все по-често срещани у хората в XXI век. Депресиите са навсякъде около нас и ние ги виждаме по един или друг начин, а хората развиват все повече сюицидно поведение.\r\nОколо 30% от хората с депресия злоупотребяват алкохол, а статистиката не подминава и България. Пиенето вкъщи, обаче, не скрива проблемите, още по-малко пък ги премахва. Какви са причините за депресивните състояния - в предаването \"Директно\" по Bulgaria On Air коментират психологът Мартин Генев и преподавателят в Софийски университет Николай Николов.\n\r\nОт началото на годината Великобритания стана първата страна с назначен министър на самотата. До това се стигна, след като Британския червен кръст алармира с притеснителни данни, според които хиляди британци страдат от самота. Не по-различно е и положението в САЩ. Мащабно проучване доведе до стряскащи изводи, според които близо 50% от американците имат депресия.\r\n                    \r\n                    \r\nМладото поколение в момента е най-самотно в човешката история, а най-лесно е да обвиним новите технологии, които задълбочават проблема. Това обаче се оказва заблуда. Голяма част от младите хора се чувстват  самотни, незавсимо от това дали имат профили в социалните мрежи, или не. Как изгрежда проблемът и знаем ли неговите мащаби? Имаме ли сериозен проблем с начина, по който комуникираме и превърнаха ли ни в затворници новите технологии?\n\r\n\"В последните години наистина се забелязва този феномен на известната отчужденост. Когато не комуникираме по между си, нормално е да попаднем на други зависимости, които имат подобен характер\", коментира в предаването Николай Николов. \n\r\n\"Причините могат да бъдат различни. Това може да е наследствено. Обичайните симптоми са преумора, понижени автентични отношения. Много често хората прекаляват с преработването - така нареченият burn out. Страдащите от такива състояния са с понижено настроение, изнервени са.\", сподели още Николай Николов.\n\r\nХората могат да потърсят група за взаимопомощ, да поговорят със специалист, да потърсят литература със самопомощ. Как се преодолява паник атаката? ", "date": "2018.06.28", "title": "Депресията - все по-чест проблем сред хората"}
{"url": "https://www.dnes.bg/eu/2018/06/28/radev-brexit-da-ne-vliiae-na-pravata-na-bylgarite.380719", "text": "Излизането на Великобритания от Европейския съюз не трябва да се отразява негативно на правата на българите, които живеят в Обединеното кралство. И ЕС, и Великобритания, имат интерес от постигането на съгласие по отношение на достъпа до работа и образование на 3.8 млн. европейски граждани, които живеят във Великобритания, както и на около 900 000 британци в ЕС. \n\r\nТова заяви президентът Румен Радев, който прие председателя на Групата на европейските консерватори и реформисти в Европейския парламент Сайед Камал, съобщи прессекретариатът на държавния глава.\r\n \r\nДвамата бяха единодушни, че вотът на британските граждани трябва да бъде уважаван, но в интерес на държавите от ЕС и Великобритания е да запазят доверието, конструктивния диалог и сътрудничеството в чувствителни сфери като сигурността и отбраната. \r\n                    \r\n                    \r\nПрезидентът Радев открои и доброто двустранно сътрудничество на България и Великобритания в сферата на сигурността и борбата с тероризма и изрази увереност, че това партньорство ще продължи да се развива.", "date": "2018.06.28", "title": "Радев: Brexit да не влияе на правата на българите!"}
{"url": "https://www.dnes.bg/politika/2018/06/28/bsp-iska-glavata-na-shefa-na-kevr-dava-go-i-na-prokuror.380729", "text": "Червените взеха на мушка шефа на КЕВР Иван Иванов. \n\r\nСлед като се скара с него по-рано днес в парламента, соцлидерката Корнелия Нинова обяви, че левицата внася сигнал срещу Иванов до главния прокурор Сотир Цацаров, както и проекторешение за освобождаването му от комисията.\n\n\n\r\n\"Основанието за този сигнал е изказването му в парламента, с което той отказа да изпълни задълженията на комисията, внедрени в Закона за енергетиката след промените, които направихме за ЧЕЗ“, обясни тя.\n\r\nСпоред последните поправки в закона, по инициатива на БСП, регулаторът разрешава действия по разпореждане с дялове и акции, представляващи повече от 20% от капитала на търговски дружества, които са лицензирани за пренос на електроенергия, топлинна енергия и газ.\r\n                    \r\n                    \r\nЧервената шефка припомни, че тази промяна в закона е била направена, за да осъществява контрол държавата върху сделки, които засягат националния интерес.\n\r\n\"Въпреки специалното изменения г-н Иванов каза пред целия парламент, че няма да го изпълни, защото е лош. Един друг закон – Наказателният кодекс предвижда 5 години лишаване от свобода“, каза Нинова. \n\r\nЛидерът на БСП поясни, че с това не се изчерпват действията на БСП и утре опозицията ще внесе проекторешение за освобождаване на Иван Иванов като председател на КЕВР. \n\r\n\"Няма да оставим тъмната сделка с ЧЕЗ да се случи на гърба на народа и на българския национален интерес“, настоя тя. \n\r\nНинова разкритикува Иванов и заради думите му, че подписите, събрани от БСП срещу сделката с ЧЕЗ нямат значение, защото те били важни само за провеждането на референдуми. \n\r\nВъпреки че искат Иван Иванов да не бъде шеф на КЕВР, социалистите нямат кандидат за негов заместник. \n\r\nИдеята на БСП била той да си понесе отговорността за това, което прави начело на регулатора.\r\nСамият Иван Иванов определи действията на социалистите като очевиден опит за кризисен пиар. По думите му, когато чрез обвинения към независимия регулатор и атака срещу председателя на КЕВР, ръководството на социалистите се стремят да отклонят вниманието от тежките вътрешнопартийни проблеми, които и в днешния ден проличаха с различни изявления и изказвани и съответни действия. \r\n\"Що се касае до заявлението, че БСП ще внесе сигнал до прокуратурата, искам изрично да подчертая, че съдебната власт е независима и тук не мога да правя никакви изявления\", каза още той.\r\n\"Днес в пленарната зала народни представители коментираха и наблегнаха на обстоятелството, че в монета има арбитражно дело на ЧЕЗ срещу Република България. Всяко публично говорене по този повод може да доведе до вреди за страната ни, които да се измерват в стотици милиони евро\", отбеляза Иванов.", "date": "2018.06.28", "title": "БСП иска главата на шефа на КЕВР, дава го и на прокурор"}
{"url": "https://www.dnes.bg/obshtestvo/2018/06/28/pak-na-dneven-red-koncesiiata-na-letishte-sofiia.380709", "text": "Депутати от БСП се обявиха против вчерашното решение на правителството за концесия на Летище София. Това е втори опит на управляващите да намерят концесионер, след като служебното правителство на Огнян Герджиков прекрати първата процедура. И при първия опит социалистите бяха против концесията. \n\r\n\"Нито един български гражданин, освен служителите в Министерството на транспорта и тези, които са подготвили процедурата, не знаят нейните параметри“, заяви пред медии в парламента зам.-председателят на групата на социалистите Георги Свиленски, цитиран от пресцентъра на БСП.\n\r\n\"Всички ще бъдем изненадани, когато тази процедура бъде обявена\", обясни той. По думите му летището е обект и на национална сигурност и не може да бъде отдадено на концесия \"по този тъмен и непрозрачен начин\".\r\n                    \r\n                    \r\nОт БСП за пореден път заявиха, че при първото стартиране на процедурата е имало съмнения за отдаването на Летище \"София\" на турска фирма.\n\r\nСвиленски припомни, че концесията е обвързана със състоянието на БДЖ. \"Вчера изтече срокът, в който трябваше БДЖ да се разплати с облигационерите. От днес сградата на ул. \"Иван Вазов\" може да бъде продадена и изпълнителният директор да работи на тротоара. 1200 вагона също са запорирани и могат да бъдат продадени\", заяви той.\n\r\nВ отговор министърът на транспорта Ивайло Московски припомни, че процедурата за летището стартира след консултации със Световната банка и ЕБВР. Московски допълни, че цялата информация ще бъде публикувана в Официалния вестник на ЕС.\n\r\nМосковски коментира, че концесията в никакъв случай не означава смяна на собствеността, тя си остава публично държавна, както и при летищата във Варна и Бургас, концесионирани при управление на БСП. Той отбеляза, че концесията е нормален икономически инструмент, който може да привлече допълнително инвестиции и да гарантира професионално управление на летищната инфраструктура. Това е единственото, което целим и искаме да направим с развитието на Летище София, добави Московски, цитиран от БТА.\n\r\nТой отрече на Летище София да има масови уволнения, както твърдят от БСП, и отбеляза, че в последните няколко месеца са назначени около сто човека допълнително.\n\r\nЗа БДЖ транспортният министър каза, че водят преговори с кредиторите от повече от седмица с цел намаляване на наказателните лихви. Той добави, че има и уговорка с министъра на финансите за безлихвен заем от държавния бюджет, така че нямало да има нито продажба на активи, нито на вагони, нито на сградата на БДЖ.\r\n", "date": "2018.06.28", "title": "Пак на дневен ред: Концесията на Летище София"}
{"url": "https://www.dnes.bg/akoshtete-vqrvaite/2018/06/28/trogatelno-da-si-na-mondiala-v-pamet-na-zaginaloto-si-semeistvo.380660", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nЧасове след края на мача между Мексико и Швеция на Световното първенство ви срещаме с един истински фен на \"ацтеките\".\r\nНеговата история развълнува социалните мрежи и му спечели уважението на привърженици от редица страни, съобщава .\r\nХилберто Мартинез е присъствал на пет Световни първенства по футбол. Шестото планира да посети със съпругата си Вероника и двете им деца – 6-годишната Миа и 8-годишният Диего. Всичко е готово още от септември миналата година.\r\nПо-малко от 2 месеца преди Мондиала обаче светът на Хилберто се преобръща. Цялото му семейство загива в автомобилна катастрофа в Маями, причинена от млад и безразсъден шофьор. Психологът на почернения баща обаче го убеждава да отиде в Русия в памет на любимите си хора.\r\r\n                    \r\n                    През последните седмици десетки фенове забелязват по стадионите мъжа с четирите билета – Хилберто носи на врата си пропуските на съпругата и децата си. И иска да отправи послание.\n\r\n\r\n ", "date": "2018.06.28", "title": "Трогателно! Да си на  Мондиала, в памет на загиналото си семейство"}
{"url": "https://www.dnes.bg/eu/2018/06/28/merkel-sydbata-na-evropa-e-na-karta-zaradi-migrantite.380695", "text": "Канцлерът Ангела Меркел заяви пред германския парламент, че съдбата на Европа е заложена на карта заради миграционния въпрос.\r\n\"Европа е изправена пред много предизвикателства, но предизвикателството, свързано с мигрантския въпрос, може да е решаващо за бъдещето на Европейския съюз\", каза тя, преди да замине за днешната среща на върха в Брюксел.\n\r\nВ речта си пред парламента тя призова за мултилатерализъм вместо за едностранни действия от страна на отделните страни членки на ЕС, защото в противен случай \"никой повече няма да вярва в системата от ценности, която ни направи силни\".\n\n\n\r\nМеркел призова за сключване на споразумения за прием на мигранти с африкански страни по модела на сделката с Турция и добави, че с намаляването на броя на мигрантите трябва да бъде върнат по-стриктният имиграционен контрол отпреди 2015 г.\r\n                    \r\n                    \r\nКанцлерът каза, че НАТО остава от ключово значение за отбраната на Германия въпреки напреженията в алианса и че Европа трябва да продължи диалога със САЩ за избягване на търговска война.\n\r\nТя говори и за необходимите реформи в еврозоната. Гръцката програма подобно на други бе голямо предизвикателство, но можем да кажем, че еврото е стабилно. Тези програми вече приключиха, страните от еврозоната са конкурентоспособни. Бе свършена добра работа и бе даден добър пример за европейска солидарност, каза Меркел.\n\r\n\"Но все още има нужда от реформа. Затова се споразумяхме с Франция да работим заедно\" за разработване на европейски стабилизационен фонд и вид европейски валутен фонд за избягване на потенциални кризи, каза Меркел.", "date": "2018.06.28", "title": "Меркел: Съдбата на Европа е на карта заради мигрантите!"}
{"url": "https://www.dnes.bg/stranata/2018/06/28/butat-nezakonni-barove-po-plaja-na-shkorpilovci.380687", "text": "\n\r\nШест незаконни заведения трябва да бъдат премахнати от неохраняемите плажове в Шкорпиловци, съобщи днес при проверка на място министърът на туризма Николина Ангелкова.\r\nЧетири от тях са на плажа \"Шкорпиловци юг\", а две - на \"Шкорпиловци север\". Тя уточни, че щом плажът е неохраняем и съответно няма одобрена схема – обектите трябва да се премахнат като незаконни.\r\nМинистърът обясни, че незабавно ще бъде сезиран кметът на община Долни чифлик, за да стартира процедура по премахване.\r\nАнгелкова уточни, че за двата неохраняеми плажа предстоят търгове и ще се види дали ще се явят желаещи да ги стопанисват.\r\nОсвен стопанисваните плажове министерството ще продължи проверките и на неохраняемите. Тя обясни, че са предложени промени в закона и да има специално административно наказание и глоби по отношение на неохраняемите плажове.\r\n ", "date": "2018.06.28", "title": "Бутат незаконни барове по плажа на Шкорпиловци"}
{"url": "https://www.dnes.bg/stranata/2018/06/28/bedstveno-polojenie-v-smolian-reka-cherna-prelia.380693", "text": "\r\nКметът на Смолян Николай Мелемов обяви бедствено положение от 11:30 часа днес.\r\nРека Черна е преляла на няколко места – при КАТ, при ПБЗН, в Устово и се е наложило да се обяви извънредното положение.\n\n\r\nКризисният щаб на Общината и в момента заседава, в него участват и директорите на ОДМВР и РЗПБЗН – Смолян.\r\r\n                    \r\n                    Екипи изграждат диги по реката - Черна е наводнила сградата на ПБЗН, обществени сгради, складове, частни имоти.\r\n\"Магистралата е непроходима и затворена за движение. Има и много наноси по улиците в града от дерета. В района на кино \"Дружба\" дерето и изнесло пръст и чакъл на пътя и движението е затруднено\", каза Мелемов.\r\n", "date": "2018.06.28", "title": "Бедствено положение в Смолян, река Черна – преля"}
{"url": "https://www.dnes.bg/zvezdi/2018/06/28/ni-lo-sys-svatben-klip-i-bulchinska-roklia.380698", "text": "Николета Лозанова качи видео в Instagram, на което е с булчинска рокля и хвърля букет, който други стилно облечени дами се опитват да хванат. Видеото е заснето в Пунта Кана. \r\nОт известно време плеймейтката е там, тъй като снима реклами на впечатляваща вила в курорта - Villa Coral Bavaro. Вероятно клипчето със сватбената церемония е част от рекламната кампания, но някои от феновете коментират, че може и да е намек, че тя и половинката й, Ники Михайлов, планират сватба или вече са се оженили тайно. \r\nНа видеото е сложен надписа: \"Очаквайте скоро\".\r\nСлуховете за годеж тръгнаха преди около месец, заради снимка, която Николета качи в Instagram - селфи, на което на ръката й се забелязва голям диамантен пръстен.\r\n", "date": "2018.06.28", "title": "Ни Ло със сватбен клип и... булчинска рокля"}
{"url": "https://www.dnes.bg/science/2018/06/28/planetata-mars-se-e-obrazuvala-byrzo.380697", "text": "Твърдата кора на Марс се е формирала много бързо след раждането на Слънчевата система, сочат резултатите от изследване, цитирани от Франс прес. Те навеждат на мисълта, че нужните за поява на живот условия са възникнали много рано на Марс.\n\r\nЗа да има вода в течно състояние на планета, е нужна твърда повърхност. \"Получените резултати разкриват, че на Марс може да е имало океани и форми на живот преди появата им на Земята\", заяви един от авторите на изследването Мартин Бицаро от Датския природонаучен музей в Копенхаген.\n\r\nМарсианският метеорит NWA 7034, открит в Сахара и кръстен Блек бюти, позволил на учените да изследват ранното детство на Марс. От малка проба от метеорита били извлечени седем зърна от циркон и анализирани от учените. Те датирали кристализацията на минерала.\r\n                    \r\n                    \r\n\"Заключихме, че кристализацията на повърхността на Марс е била много бърза - 20 милиона години след формирането на Слънчевата система преди 4,56 милиарда години Червената планета имала твърда кора, която позволява потенциалната поява на океани и форми на живот - отбеляза ученият. - Резултатите от изследването ни оборват сегашните модели, според които втвърдяването на марсианската повърхност отнело до 100 милиона години. Новите данни разширяват периода от време, през който може да е имало живот на Марс.\"\n\r\nТова са най-древните известни марсиански циркони. Те са с около 100 милиона години по-древни от най-старите циркони на Земята, датиращи отпреди 4,37 милиарда години.\n\r\nРезултатите от изследването са публикувани в сп. \"Нейчър\".  \r\n/БТА/", "date": "2018.06.28", "title": "Планетата Марс се е образувала бързо"}
{"url": "https://www.dnes.bg/sofia/2018/06/28/tramvai-blysna-myj-na-spirka-dobre-e.380703", "text": "Трамвай блъсна човек на спирка в столицата. Възрастният мъж не е съобразил разстоянието между мотрисата и перона и е бил закачен и съборен от потеглящия трамвай, съобщава .\r\nМъжът не е пострадал сериозно. Инцидентът е станал към 11 часа. \r\nНа място са изпратени служители на полицията и Центъра за градска мобилност.\r\nЗаради инцидента движението на мотрисите от линии 4 и 5 в района на болница \"Пирогов\" беше спряно в посока Руски паметник, което изнерви част от пътниците.\r\n ", "date": "2018.06.28", "title": "Трамвай блъсна мъж на спирка. Добре е!"}
{"url": "https://www.dnes.bg/football/2018/06/28/di-manshaft-si-otiva-a-germanskata-presa-nikak-ne-gi-jali.380699", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nГерманската преса реагира емоционално на шокиращата загуба на националния отбор от Южна Корея и отпадането от Световното първенство още в груповата фаза. Настроението на отбора, който преди четири години доминира световната футболна сцена, бе мрачно на път за хотела след мача. \r\n \r\n\"Германия е аут!\", написа водещото издание \"Шпигел\" след поражението на Бундестима и допълни - \"Германия допусна загуба в мач срещу най-слабия в групата\", съобщава .\r\n\"Йоаким Льов отказа да коментира въпроса за бъдещето си като старши треньор на националния отбор на Германия\", написа ежедневникът \"Ди Велт\". \"Това бе най-големият удар в историята на германските участия в световните първенства по футбол. 0:2 е болезненият край за Германия на шампионата в Русия\", коментира \"Билд\". \r\r\n                    \r\n                    \"Германия се провали в груповата фаза - за първи път в историята. И то заради загуба от Южна Корея. Исторически провал\", написа националният ежедневник \"Ди Цайт\". \"Оставка на Льов? Въпросът остава отворен\", пише \"Алгемайне Франфуртер Цайтунг\", като припомня, че договорът на Йоаким Льов е до 2022 г.\r\nА за финал ви оставяме с красноречивия туит на Fox sports Brasil, на които едва ли им е било толкова забавно преди 4 години. \r\n \r\n ", "date": "2018.06.28", "title": "\"Ди Маншафт\" си отива... А германската преса никак не ги жали"}
{"url": "https://www.dnes.bg/eu/2018/06/28/ogromen-vzriv-ostavi-samo-vynshnite-steni-na-kyshta-v-bremen.380708", "text": "Трима души загинаха при мощна експлозия рано сутринта, която почти разруши жилищна сграда в германския град Бремен, съобщиха службите за спешна помощ, цитирани от ДПА.\r\nВ развалините са открити телата на 41-годишна жена и 7-годишния й син. Взривът е избухнал в 4.30 ч. местно време, съобщи полицията.\r\nЗагинала е и 70-годишна жена от съседната сграда, която била обхваната от пламъци след взрива. Той е бил толкова силен, че е разрушил вътрешните стени и са останали само външните носещи, каза говорителят на противопожарната служба Михаел Рихарц.\r\nКоли около сградата са пострадали от летящи отломки. Силата на взривната вълна е била огромна. \"Помислих, че е паднал самолет\", каза съсед на загиналите жени.\r\nЗасега причината за взрива не е ясна, макар че властите подозират, че става дума за изтичане на газ.\r\nЖителите на всички къщи в радиус от 100 метра от избухналата сграда са евакуирани. Задействани са около 70 пожарникари.\r\n ", "date": "2018.06.28", "title": "Огромен взрив остави само външните стени на къща в Бремен "}
{"url": "https://www.dnes.bg/sofia/2018/06/28/24-7-jivot-v-bydeshtite-sofiiski-nebostyrgachi-skoro.380679", "text": "Бъдещите зони за небостъргачи в София ще функционират 24 часа, ще има офиси, жилища и места за забавления.\r\n\"Нямаме желание да създадем поредното мъртво сити в Европа. Ако трупаме офис сгради на едно място, не означава, че те ще бъдат изпълнени с функции“, коментира пред \"Труд\" главният архитект на София Здравко Здравков.\n\n\r\nКъде ще са сититата на София, предстои да бъде посочено в Общия устройствен план на града.\r\nЩе бъде урегулирано и разпределянето на строителството в тях, така че да са многофункционални. Това би могло да стане със законови промени.\r\nЦелта е тези райони да не се превърнат в пълни с офиси мъртви зони, които не функционират след 19 ч., а да има и други видове здания.\r\n                    \r\n                    \r\n\"Моделът за изграждане на ситита от европейските градове през 70-те години, през 21 век се оказва неработещ, защото създаването на монофункционални ситита ги обрича на обезлюдяване. Най-важната ни задача е да намерим място перфектно обезпечено с транспортни връзки и инженерно обслужване. Другото важно нещо е да направим правилния микс от функции, така че то да живее 24 часа. Защото когато се създаде един комплекс от високи сгради, който се освобождава в 19 ч. нощно време, той става изключително опасен\", каза Здравков.\n\r\nГоляма част от съществуващите и планирани бизнес сгради в София са около \"Цариградско шосе\" заради лесния достъп до тях. Строят се много офиси и близо до метроспирките.\r\n\"До края на 2018 в София се очаква да се завършат 17 мащабни офис обекта, между които и най-високите сгради в страната (Sky Fort и Millenium Tower)\", твърдят експертите от \"Визия за София“.\r\nМеждувременно заради забавяне на административни процедури, правителството удължи срока за изпълнение на комплекса \"Гранд Каньон-София\" с две години.", "date": "2018.06.28", "title": "24/7 живот в бъдещите софийски небостъргачи... Скоро "}
{"url": "https://www.dnes.bg/eu/2018/06/28/makron-razbi-monopola-na-jp-prevozvacha-vyv-franciia.380701", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nФренският президент Еманюел Макрон подписа знакова реформа, с която сложи край на монополната позиция на националната железопътна компания \"Ес Ен Се Еф\".\n\n\r\nПромените целят да решат финансовите проблеми на затъналия в дългове ЖП превозвач, предава. \r\nЖелезничарите, които стачкуват и днес, недоволстват срещу реформите в сектора, тъй като им се отнемат редица привилегии, които им осигуряват гарантирано работно място, ранно пенсиониране и безплатно пътуване за членовете на семействата им. \r\nМакрон обаче не се поддаде на натиска на синдикатите, които свикаха мащабни стачки в началото на април. Протестите се провеждат на всеки пет дни, като засягат близо 4 и половина милиона французи, използващи железопътните услуги.", "date": "2018.06.28", "title": "Макрон разби монопола на жп превозвача във Франция"}
{"url": "https://www.dnes.bg/eu/2018/06/28/gyrciia-pod-voda-ekipi-otvodniavat-i-pomagat.380704", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nТежки последствия от потопа в Гърция, след като циклонът \"Нефели\" удари южната ни съседка. Най-тежко пострадаха предградията на Атина – Мандра и Магула, където водата достигна половин метър, съобщава телевизия .\r\nВластите започнаха да разчистват тоновете кал, които покриват улиците и да отводняват засегнатите улици. С помощта на тежка техника спасителните служби изчистват камъни и дървета, повалени от бурята. Десетки екипи на пожарната отводняват домовете на пострадалите при наводненията.\n\n\r\r\n                    \r\n                    \"На 63 години съм и подобно нещо виждам за първи път. Пороите унищожиха всички насаждения в градината ми. Нищо не можах да направя\", споделя един от потърпевшите.\r\nСериозно остава положението на полуостров Халкидики, където пороите изровиха асфалтови пътища, потопиха жилища и коли и доведоха до евакуация на хора. Заради огромното количество вода се наложи магистралата Атина - Коринт да бъде затворена за няколко часа.\r\nЗаради големите наводнения бяха подадени и два сигнала на бедстващи български семейства, постъпили в генералното консулство на България в Солун. \r\nСънародниците ни бяха евакуирани и двете семейства са тръгнали обратно към страната. \n\r\n ", "date": "2018.06.28", "title": "Гърция под вода – екипи отводняват и помагат"}
{"url": "https://www.dnes.bg/stranata/2018/06/28/voenni-vdigat-digi-na-prelialata-cherna-v-smolian.380710", "text": "Военнослужещи се включват в операциите в Смолян, където по-рано днес кметът Николай Мелемов обяви бедствено положение заради прелялата река Черна.\n\n\r\nМодулното формирование на армията, изпратено там, от 41 военнослужещи, които със специализирана техника ще изграждат диги на река Черна в кв. \"Устово\" в града.\r\nДействията им се ръководят от командира на алпийците полковник Димитър Кацаров, допълват от Министерството на отбраната.\r\nВоеннослужещите се включват в спасителните действия след отправена молба от областния управител на област Смолян Недялко Славов.\r\nЗаради обилните валежи река Черна преляла на няколко места  в Смолян -  при КАТ, при ПБЗН, в \"Устово\" и се е наложило да се обяви извънредното положение. \r\r\n                    \r\n                    Екипи изграждат диги по реката - Черна е наводнила сградата на ПБЗН, обществени сгради, складове, частни имоти. \r\n\"Магистралата е непроходима и затворена за движение. Има и много наноси по улиците в града от дерета. В района на кино \"Дружба\" дерето и изнесло пръст и чакъл на пътя и движението е затруднено\", каза Мелемов.\n\r\n\r\n ", "date": "2018.06.28", "title": "Военни вдигат диги на прелялата Черна в Смолян "}
{"url": "https://www.dnes.bg/akoshtete-vqrvaite/2018/06/28/ovenyt-e-drakon-rakyt-vyrkolak-kakyv-e-vseki-znak.380702", "text": " \r\nПървият знак в зодиака носи силата и могъществото на това митично същество. Драконът е всемогъщ, плаши всички, бълва огън. Овенът прилича на него не само защото е огнен знак, но и е гневен като дракон, лютивите му обиди се помнят дълго. Преследва целите си докрай. Другите се страхуват от него, но и му се възхищават. \r\n \r\n\r\n \r\nДриадите са  нимфи, покровителки на дърветата в древногръцката митология. Приличат си с телците по това, че са много чувствени и нежни, възвишени. Дриадите са много лоялни и пазят това, което обичат - гората. Точно както телците са предани към семействата си и винаги помагат на близките си. \r\n \r\n\r\n \r\nПалави, закачливи, мистични. Те имат способността да свързват човека с магията, земното царство с вълшебните, приказни светове. Близнаците правят нещо подобно - придават блясък на всяка тривиална ситуация, правят по-красиво и забавно ежедневието на другите. Сякаш имат вълшебна пръчица, с която за миг превръщат скучното и тъжното в нещо очарователно. \r\n \r\n\r\n \r\nЛуната е източникът, който дава сила и енергия и на върколака, и на рака. Приличат си по това, че са чувствителни и бързо си сменят настроенията. Върколакът ще направи всичко за своята глутница, както ракът за семейството си. Стават страшни и агресивни, дори да не се харесват в този образ, когато някой засяга семейството им. Това е защото обичат изключително силно. \r\n \r\n\r\n \r\nЛогично е - сфинксът има човешко лице и тяло на лъв. Лъвът притежава кралско и величествено излъчване, като сфинкса. Тези, които го познават му се кланят, както египтяните са се кланяли на митичното същество. Лидери и водачи, винаги са с висок статус в обществото.\r\n \r\n", "date": "2018.06.28", "title": "Овенът е дракон, Ракът – върколак! Какъв е всеки знак?"}
{"url": "https://www.dnes.bg/notifikacii/2018/06/28/turski-tir-razmaza-porshe-na-trakiia-dvama-sa-raneni.380713", "text": "Турски ТИР удари \"Порше Кайен\" на км 75 на автомагистрала \"Тракия\" в посока София. \r\nПострадали са двамата пътници от джипа. Инцидентът е станал по обяд. \r\nНа мястото незабавно са изпратени екипи на полицията, пожарната и линейки. \r\nПожарникарите са успели да извадят двамата мъже, които са пътували в джипа, допълват от полицията. \r\nВъпреки че са пострадали, те са контактни и в съзнание. \r\nЕкипите на \"Спешна помощ\" ги транспортират до най-близката болница. \r\nЗа известно време катаджии ще регулират движението, което се осъществява в аварийната лента.", "date": "2018.06.28", "title": "Турски ТИР размаза \"Порше\" на Тракия, двама са ранени"}
{"url": "https://www.dnes.bg/stranata/2018/06/28/sled-poroite-u-nas-navodneni-mazeta-dvorove-ulici.380706", "text": "След обилните дъждове, от началото на деня, в пожарните служби в страната са получени над 70 сигнала, информира МВР. \n\n\r\nПостъпилите сигнали са предимно за територията на Столична община, Пловдив, Пазарджик, и Смолян.\r\nОсновната част от тях са за наводнени приземни етажи, мазета, дворове и части от пътна и улична инфраструктура, както и за отстраняване на опасни предмети и паднали дървета.\r\nВ района на Пловдив екипите са се отзовали 21 сигнала за наводнени къщи, дворове, подлези, улици, обществени сгради. Отработени са и няколко сигнала за паднали дървета.\r\nНа телефон 112 са подадени 15 сигнала за локални наводнения в Смолян.\r\nСъс заповед на кмета е обявено бедствено положение на територията на цялата община.\r\nОсновната част от сигналите са концентрирани около речното корито на река Черна.\r\nКъм момента няма данни за застрашени хора и населени места, допълват от МВР.", "date": "2018.06.28", "title": "След пороите у нас: Наводнени мазета, дворове, улици..."}
{"url": "https://www.dnes.bg/stranata/2018/06/28/otnovo-nedostig-na-insulin-v-aptekite-dokoga.380641", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nОт известно време пак няма достатъчно инсулин в аптеките, каза Елисавета Котова - председател на Националната асоциация на децата и младите хора с диабет.\r\nТя даде за пример няколко града, където в нито една аптека няма инсулин. Проблемът може да се реши, ако бъде ограничен реекспортът. В момента ако диабетик няма инсулин търси през социалните мрежи или по телефон от някой, който се е запасил. Другият вариант е да си го купи от аптеката, ако го има, но на свободна цена.\n\r\nОсвен това пред болните има и друга трудност - те получават определено количество инсулин, като не е ясно дали ще им стигне, съобщава .\r\n                    \r\n                    \r\nЛюба Костадинова, майка на двегодишно дете с диабет, разказа как много трудно в детските градини се съгласяват да приемат такива деца. Персоналът се страхува, допълни тя.\r\nКостадинова обясни, че не може да започне работа, защото няма къде да остави детето си. Освен това всеки месец трябва да ходи с него на лекар, за да получава рецепта за инсулин. Без този медикамент той може да преживее не повече от ден-два.\n\r\n ", "date": "2018.06.28", "title": "Отново недостиг на инсулин в аптеките. Докога?"}
{"url": "https://www.dnes.bg/akoshtete-vqrvaite/2018/06/28/estestveno-krasiva-tia-e-abiturientkata-elica.380658", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nНай-красивата абитуриентка се казва Елица Луканова, съобщава \r\nЗаписва се, но не по свое желание. Приема победата си на конкурса, организиран от dir.bg, като признание за естествената красота.\r\nДългосрочните планове на Елица са насочени към... финансите.\r\nОсвен мила и красива, Елица демонстрира и качества като отговорност и скромност.\r\n ", "date": "2018.06.28", "title": "Естествено красива! Тя е: Абитуриентката Елица"}
{"url": "https://www.dnes.bg/temida/2018/06/28/sinyt-mi-vikashe-vliazoh-noj-kryv-metushev-vilnee.380661", "text": "Окръжният съд в Благоевград остави в ареста ексфутболистът Марио Метушев, който бе обвинен в убийството на приятеля си Красимир Колджиев - Дзъмбо.\r\nПрокурорът по делото пледира за задържането му под стража, мотивирайки се с това, че по време на инцидента Марио е наранил и майката на убития Колджиев – Надежда.\r\n\"Слагах им в кухнята яденето за Байрама, когато чух сина ми да вика за помощ. Влязох в стаята му и видях как Марио ръга с нож Красимир\", тези думи каза в съдебната зала прокурорът от името на Надежда.\n\n\n\r\nТя опитала да защити сина си, като хвърлила два стола по Марио, но той налетял и на нея, като я порязал с ножа в ръката.\r\r\n                    \r\n                    После, според разказа на майката, той започнал да ръга себе си в корема, накрая забил ножа в шията си.\r\nВчера следобед Благоевградския окръжен съд гледа мярката за неотклонение на Марио Метушев. Той бе конвоиран от 5-ма полицаи с белезници на ръцете и вериги на краката, с повърхностна рана в лявата част на шията си, пише \"Монитор\".\r\nПрез цялото време бившият футболист мълчеше в съдебната зала. Единствените думи, които се отрониха от устата му бяха, че иска да бъде пуснат под домашен арест или парична гаранция.\r\nПреди два дни Метушев беше изписан от болницата в Гоце Делчев и веднага задържан и транспортиран в благоевградския арест на полицията.\n\r\nНа 15 юни Красимир Колджиев - Дзъмбо бе буквално заклан от бившия футболист и свой приятел от детинство Марио Метушев. \n\r\n39-годишният мъж, който има над 200 мача в елита, е бил състезател на \"Пирин\" (Гоце Делчев), \"Пирин 1922\" , \"Ботев\", \"Черно море\", \"Черноморец\" и др.\n\r\nПрез последните години е тренил отбора на \"Места\" (Хаджидимово).", "date": "2018.06.28", "title": "Синът ми викаше, влязох... нож, кръв, Метушев вилнее"}
{"url": "https://www.dnes.bg/business/2018/06/28/novootpusnatite-krediti-se-pogasiavat-po-byrzo-ot-otpusnatite.380606", "text": "Новоотпуснатите кредити изпреварват темпа на погасяване на вече отпуснати кредити. Това каза финансовият анализатор в портала „Моите пари“ Иван Стойков в ефира на \r\n„Новоотпуснатите ипотечни кредити през април са били 256 млн. лева. Сравнено със същия период на миналата година, тогава са били 238 млн. лв., което в случая представлява един ръст от близо 8%. Прави впечатление, че общата експозиция на жилищните ипотечни кредити за домакинствата в рамките на една година нараства с 12,6%, което е достатъчно показателно за това, че новоотпуснатите кредити изпреварват темпа на погасяване, и то с доста, на вече отпуснати кредити. Поради това само за този период април 2017-април 2018 г. има 13% нетен ръст на жилищните ипотечни кредити“.\r\r\n                    \r\n                    Анализаторът добави, че засиленият интерес към кредити отдава на това, че в момента лихвените нива на жилищните кредити са изключително изгодни. Освен това:\r\n„Както показват априлските данни на БНБ, при жилищните кредити в най-популярните валути – лева и евро, в рамките на една година кредитите са поевтинели с повече от половин пункт“.\r\nПри потребителските кредити ръстът е скромен – с около 4,5%, като общата експозицията по потребителски кредити е почти 9,2 млрд. лв. \r\nВижте повече на  ", "date": "2018.06.28", "title": "Новоотпуснатите кредити се погасяват по-бързо от отпуснатите "}
{"url": "https://www.dnes.bg/eu/2018/06/28/london-mylchi-no-princ-uiliam-nareche-strana-palestina.380659", "text": "Британският принц Уилям направи първата официална британска кралска визита в палестинските територии, като посети бежански лагер на окупирания от Израел Западен бряг и се срещна с палестинския президент Махмуд Абас, изразявайки надежда за мир, предаде Ройтерс.\n\r\nУилям, който е втори в подредбата за наследяване на британския трон, бе посрещнат с държавни почести в Муката - резиденцията на палестинското правителство в Рамала, включително с почетна рота и оркестър. \"Аз съм много щастлив, че нашите две страни работят в такова тясно сътрудничество заедно. Налице са успешни примери в сферата на образованието и хуманитарната дейност в миналото и нека така да бъде и занапред\", каза принцът на палестинския президент.\r\n                    \r\n                    \r\nЛондонският електронен вестник \"Индипендънт\" отбеляза снощи, че принцът, който като член на кралското семейство няма право да прави политически изявления, е нарекъл Палестина \"страна\" на срещата си с Абас. \n\r\nТези думи на Уилям, според вестника, може да предизвикат гняв у властите на Израел. Великобритания, се казва в публикацията, не е признала палестинските територии за държава.\n\r\nУилям отбеляза, че споделя надеждата на палестинския президент за установяване на траен мир в Близкия изток. Така той изпълни и пожеланието на израелския президент Реувен Ривлин, който ден по-рано се обърна към британския принц с молба да изрази пред палестинския лидер послание с призив за мир.\n\r\nСлед тази среща Уилям посети палестинския бежански лагер Джалазон, намиращ се недалече от Рамала, където спря в местната здравна клиника и училището, управлявани от хуманитарната агенция на ООН - ЮНРУА. Той разговаря с ученици. \n\r\nПалестински охранители с автомати стояха по покривите на околните сгради, защото районът често е арена на сблъсъци и кървави инциденти заради съседството на лагера с голямо израелско селище на окупираната палестинска земя.\n\r\nПринцът призна, че това посещение е породило у него много силни емоции. \"Моето послание тази вечер е, че вие не сте забравени. За мен е много силно преживяване да се срещна с вас и с други палестинци на Западния бряг и да чуя вашите разкази. Надявам се моето посещение тук, където виждам предизвикателствата, пред които сте изправени, да допринесе за укрепване на връзките на приятелство и взаимно уважение между палестинците и британския народ\", каза Уилям в слово на градинско парти в британското консулство в Ерусалим късно снощи.\n\r\nПринц Уилям е на 5-дневно посещение в Близкия изток, което започна с визита в Йордания. Днес той ще посети светите места в Източен Ерусалим.", "date": "2018.06.28", "title": "Лондон мълчи, но принц Уилям нарече страна Палестина"}
{"url": "https://www.dnes.bg/index/2018/06/28/receptata-dnes-skaridi-s-parmezan-i-cheri-domati.380552", "text": "\r\n300 г почистени скариди\r\n4 скилидки стрит чесън\r\nмасло, зехтин\r\nсол, черен пипер на вкус\r\n10-12 чери доматчета\r\n1 чаша бейби спанак\r\n50-100 г настърган пармезан\r\n200 мл течна сметана за готвене\r\n\r\n\r\n \r\nЗагрейте в тиган малко количество зехтин или разтопете масло. Сложете почистените скариди и ги овкусете със сол и черен пипер. След като скаридите са готови, отделете ги в чиния. Отново разтопете бучка масло и сложете в него стрития чесън, нарязаните наполовина чери доматки, спанака. Когато зеленчуците поомекнат, прибавете сметаната, пармезана и тогава сложете скаридите. След няколко минути може да сервирате.\r\n\r\n", "date": "2018.06.28", "title": "Рецептата Dnes: Скариди с пармезан и чери домати"}
{"url": "https://www.dnes.bg/stranata/2018/06/28/dyjd-sofiia-pod-nabliudenie-plovdiv-pod-voda.380663", "text": "\n\r\nСтоличният кмет Йорданка Фандъкова разпореди непрекъснато наблюдение на критични места в града, както и следене на нивата на язовири и реки на територията на столицата, заради обявения днес \"оранжев код\" за значителни валежи.\r\nПредупреждението важи за всички области с изключение на Видин, където кодът е жълт.\n\r\nОчакват се значителни валежи, като на места ще се развият и гръмотевични бури.\n\r\nКоличествата за денонощието ще достигат до 30-50 л/кв.м, а в отделни райони и повече.\n\r\nМобилизирани са всички екипи на дирекция \"Аварийна помощ и превенция\", както и на Столичния инспекторат. Мобилни и стационарни екипи извършват наблюдение по места, осъществяват обходи и реагират на сигнали. \r\n                    \r\n                    \r\nПродължава и контролираното изпускане от общинските язовири \"Мърчаево\", \"Мрамор\" и \"Суходол\". Реките са с повишени нива, но няма опасност от разливи.\n\r\nКметовете на райони имат задачата да контролират работата на своята територия.\n\r\n\n\r\nПорой се изсипа миналата нощ в Пловдив, а тази сутрин продължава да вали. Две дървета са паднали - на ул. \"Достоевски\" и на ул. \"Васил Левски\". В първия случай са били премазани три автомобила, а във втория - такси. \n\r\n\"В момента наши екипи са на място. Имаме информация, че шофьорът на таксито е затиснат и не може да си отвори вратата\", заяви пред  \"\" говорителят на пожарната Цвятко Дешев. \n\r\nПолучени са сигнали и за наводнени 4 магазина и два подлеза в града.\n\r\nПроливните дъждове са активизирали свлачища по пътищата Асеновград - Смолян и Кричим – Девин, съобщиха от Областното пътно управление. \n\r\nТрафикът по основните направления в областта е изключително натоварен, като движението на моторните превозни средства се извършва по-бавно заради продължаващите валежи.\n\r\nПроливен дъжд вали и в Пазарджик, а настилките в града са мокри. На места вече са се образували завирявания и трябва да се шофира с повишено внимание. \r\nТрафикът в централната градска част е интензивен, на някои кръстовища се образуват колони от автомобили. Натоварено е движението и по входно-изходните артерии.\n\r\nОсобено затруднено е преминаване по двете кръгови кръстовища при моста на река Марица и на изхода на града в посока Пловдив.", "date": "2018.06.28", "title": "Дъжд: София под наблюдение, Пловдив – под вода!"}
{"url": "https://www.dnes.bg/notifikacii/2018/06/28/soleno-sladko-6-neshta-koito-predizvikvat-glavobolie.380630", "text": "Мигрената е сред най-най-неприятните неща, които могат да ни се случат. Хората, които страдат от хронично главоболие най-добре знаят какво наказание е мигрената и как може сериозно да наруши ритъма ни на живот.\r\n\r\nПри някои жени отключването на мигрената започва с началото на менструацията, а дамите с хронична мигрена често имат неприятни главоболия още преди да започне цикълът, твърди д-р Бриндър Виж,  директор на Център по главоболие и лицева болка към Университета в Синсинати.\r\nПромените в естрогена най-вече изглежда са причина за появата на мигрена при жените. \"Спадът на естроген в тялото, който се случва преди менструалния цикъл на дамите може да е механизъм за отключване на процеса\", допълва Виж.\rИ поради тази причина приемът на противозачатъчни може да влоши състоянието при някои жени и да отключи мигрена.\r\n\r\nСолените храни могат да влияят на кръвното налягане. По-специално те увеличават количеството на натрий в кръвния поток и се намесват в способностите на бъбреците да отделят водата. Тялото реагира на повишеното кръвно налягане и това създава среда, която е предпоставка за поява на мигрена при хора с подобно предразположение, обяснява д-р Иън Данън, невролог в Център по спортна неврология към Института Сидърс Синай в Лос Анджелис. \r\n", "date": "2018.06.28", "title": "Солено, сладко... 6 неща, които предизвикват главоболие"}
{"url": "https://www.dnes.bg/eu/2018/06/28/han-uveren-referendumyt-v-makedoniia-shte-e-uspeshen.380664", "text": "Вярвам, че референдумът в Република Македония ще бъде успешен и че ще получите покана от НАТО на следващата среща на върха, заяви еврокомисарят по разширяването Йоханес Хан в интервю за телевизия Телма, съобщава скопският \"Слободен печат\". \n\r\nСпоред Хан с приетото във вторник решение е ясно, че преговорите ще стартират, но започвайки от днес, Р Македония за една година трябва да извърши някои реформи. Това е ясна задача, перспектива и голяма награда за постиженията от последните няколко седмици. Трябва да разберем, че в срок от една година трябва да има някакви реформи, заяви Хан, цитиран от \"Слободен печат\".\n\r\nВъв връзка със съпротивата на Франция Хан каза, че мнозинството членки на ЕС едва са чакали да започнат преговорите, признавайки напредъка на Република Македония. Няколко държави бяха скептични, но не и против. Важното е, че мнозинството бяха \"за\", посочи еврокомисарят.\r\n                    \r\n                    \r\nОценката на Хан е, че македонските граждани имат право да получат по-добро и достойно бъдеще. Сега наистина може да работим за това. След всичките тези години и проблеми държавата гледа към по-светло бъдеще, заявил Йоханес Хан, цитиран от \"Слободен печат\".\n\n\n\r\nВестник \"Нова Македония\" пък съобщава, че група граждани и снощи са протестирали мирно пред парламента на Република Македония против договора с Гърция за решаването на спора за името. Участниците в протеста призоваха за защита на конституционното име на страната и изтъкнаха, че договорът е против македонските държавни интереси, пише изданието, цитирано от БТА. \n\r\nДоговорът е вреден и противоречи на конституцията и затова трябва да бъде отхвърлен, а очакваният референдум трябва да се бойкотира, заявиха гражданите от импровизирана трибуна.\n\r\nПредседателят на ВМРО-ДПМНЕ Християн Мицкоски изтъкна в предаването \"Само истината\" на телевизия Канал 5, че освен разочарованието около получаването на дата за преговори с ЕС има и друго разочарование във връзка с онова, което каза генералният секретар на НАТО Йенс Столтенберг, че докато не се случат конституционните промени, няма да има покана за членство в НАТО, пише скопският вестник \"Вечер\". Според Мицкоски това е тъжен период за Република Македония. Той се надява, че това ще завърши бързо и ще бъде забравено от гражданите на Република Македония и всички онези, които обичат собствената си държава, независимо от тяхната етническа принадлежност, пише \"Вечер\". Мицкоски подчертал, че Република Македония е получила капитулантски договор, но не е получила дата за преговори с ЕС.", "date": "2018.06.28", "title": "Хан уверен: Референдумът в Македония ще е успешен!"}
{"url": "https://www.dnes.bg/politika/2018/06/28/jelio-boichev-sdava-zam-shefskoto-miasto-v-bsp-no-ostava-deputat.380668", "text": "Червеното острие Жельо Бойчев се отказа от зам.-шефското място в парламентарната група на БСП, но засега остава депутат и член на Софийската градска организация на червените, а на на по-късен етап ще се откаже и от Народното събрание, и от политиката и ще се развива на ново поприще – бизнеса.\n\r\nРешението му не било изненада за групата на левицата, той не бил обиден, нито засегнат и нямало никаква драма, увериха лично Бойчев и червената шефка Корнелия Нинова.\n\r\n\"Той остава член на БСП, на градската организация, с желание активно да работи и да ни помага, скоро време има намерение да напусне парламента и политиката изобщо по лични причини, решил е да си развива живота в друга посока\", обясни Нинова.\r\n                    \r\n                    \r\nТя призна, че социалистите са се опитали да го разубедят, защото според тях той е много ценен и качествен колега.\n\r\n\"Ще ни липсва, но остава до нас и ще ни помага с каквото може\", увери соцлидерката.\n\r\nА самият Бойчев обясни, че няма търкания нито с ръководството на ПГ на БСП, нито с колегите си депутати, а решението му да се откаже от поста на зам.-шеф на групата било лично решение.\n\r\n\"То е свързано с бъдещите ми занимания и разбирането ми, че човек, когато е ангажиран с нещо трябва да го прави наистина на 100% мотивирано и заради това поисках да ме освободят като зам.-председател на ПГ, после ще видим, засега съм депутат от БСП и смятам да си изпълнявам задълженията, докога не знам, срокове не могат да се поставят, никой не знае какво ще се случи утре\", коментира той.\r\nСпоред Нинова пък Бойчев бил скромен като не разкривал бъдещите си планове, които били свързани с развитието на бизнес.\r\n\"Той постъпва много почтено, за което го поздравявам, да не се изпада в конфликт на интереси и постъпката му е изключено коректна и заслужава голяма уважение\", похвали го тя.\r\nБойчев увери, че неговото решение няма нищо с това на Спас Панчев, лидер на Земеделския съюз, един от малките коалиционни партньори на левицата, който стана независим депутат, защото не бил доволен от отношението на червените.\r\nСега ПГ на БСП ще трябва да си избере нов заместник на мястото на Бойчев, а кой ще бъде той, все още не било обсъдено.\r\nКогато пък той напусне и НС, ще има и нов депутат – следващият, който е бил в избирателната листа в неговия район ще се закълне като народен представител.", "date": "2018.06.28", "title": "Жельо Бойчев сдава зам.-шефското място в БСП... Но остава депутат"}
{"url": "https://www.dnes.bg/notifikacii/2018/06/28/10-000-deca-ubiti-ili-osakateni-vyv-vyoryjeni-konflikti.380666", "text": "Над 10 000 деца са били убити или осакатени във въоръжени конфликти по целия свят миналата година, други са били изнасилени, принудени на станат въоръжени войници или са заловени при нападения срещу училища и болници, сочат данни на ООН, цитирани от Асошиейтед прес.\n\r\nПрез 2017 г. са били регистрирани общо над 21 000 нарушения на права на деца - рязък скок в сравнение с предходната година, се казва в годишния доклад \"Деца и въоръжени конфликти\".\n\r\nЗа близо половината от общо повече от 1300 случаи на загинали или ранени деца ООН обвинява подкрепяната от САЩ арабска коалиция, която се сражава в Йемен. Децата са станали жертва на въздушни или сухопътни атаки на войски на Саудитска Арабия и Обединените арабски емирства срещу бунтовниците хуси, които се противопоставят на международно признатото правителство.\r\nСред жертвите, включени в доклада, са 11-годишни деца войници, които са участвали в гражданската война в Йемен и други държави, подчертава ООН.\n\r\n\"Важното е, че тези деца не трябва да бъдат третирани като второразредни; те заслужават същите права които има всяко друго дете - да живее смислен живот и да получи възможност да се възстанови\", каза Вирджиния Гамба, специален представител на ООН по темата за децата и въоръжените конфликти.\n\r\nГамба каза, че данните в доклада са възмутили дълбоко генералния секретар на ООН Антониу Гутериш.\n\r\nОписаните 21 000 нарушения на детски права включват 10 000 случаи на убити или осакатени деца, главно в Ирак, Мианма, Централноафриканската република, Демократична република Конго, Южен Судан, Сирия и Йемен.\n\r\nТези случаи са се увеличили драматично спрямо предходната 2016 г., когато са били 15 500.\n\r\nУстановено е, че почти половината от 881 потвърдени деца жертви, загинали в Нигерия са загубили живота си при самоубийствени атаки, включително с използването на други деца за атентатори самоубийци. Над 1900 деца са били задържани заради техни лични или на родителите им връзки с бунтовническата организация \"Боко Харам\".\n\r\nПоне 1036 деца са затворени в Ирак по обвинения, че са заплаха за националната сигурност, най-вече заради предполагаеми техни връзки с терористичната организация \"Ислямска държава\".\n\r\n1221 деца са били използвани като войници в Южен Судан.\n\r\nТвърди се, че в Сомалия екстремистката групировка Аш Шабаб е отвлякла над 1600 деца, за да станат войници или да бъдат използвани като сексуални роби.\r\nДеца в Мианма, Южен Судан, Сирия и Йемен не са имали достъп до животоспасяваща медицинска помощ.\n\r\nПравителствени сили в различни държави носят отговорност за около 9000 нарушения на правата на деца през 2017 г., отбелязва ООН.", "date": "2018.06.28", "title": "10 000 деца убити или осакатени във въоръжени конфликти "}
{"url": "https://www.dnes.bg/akoshtete-vqrvaite/2018/06/28/uverenite-hora-ne-praviat-tochno-tezi-5-neshta.380632", "text": "Увереността е едно от ключовите качества, които водят към успех. Някои хора са изключително уверени в себе си, в способностите си, в уменията и позитивните си черти. Те знаят как да ги използват и как да ги демонстрират пред другите, за да превръщат увереността си в успех.\r\nКогато хората вярват в себе си и уменията си без капка колебание, има неща, които те просто никога не правят. Кои са?\r\n\r\nВярата, че могат да се справят и че рядко грешат кара самоуверените хора да не се извиняват без причина. Неуверените хора, които непрекъснато се съмняват в способностите си, в методите си, в знанията си са склонни да се извиняват и да говорят за себе си уклончиво. Самоуверените, за разлика от тях, опитват отново и отново, дори да грешат, не се извиняват и не се отказват.\r\r\n                    \r\n                    \r\nПовечето хора се отказват още след първия път, когато се провалят. Не и уверените в способностите си хора. Те са готови да падат и стават много пъти преди да се откажат, ако изобщо го направят. Това е и една от тайните на техния успех.\r\n", "date": "2018.06.28", "title": "Уверените хора не правят точно тези 5 неща"}
{"url": "https://www.dnes.bg/obrazovanie/2018/06/28/chetvyrto-pokolenie-negramotni-vinovni-li-sa-romite-za-tova.380662", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nЛекар от Ихтиман направи експеримент и даде елементарни задачи по математика и български език на ромски ученици в 7 клас. Оказа се обаче, че те не могат да четат и пишат дори прости изречения като: \"Днес времето е слънчево\".\r\n\"Изненадата ми беше много голяма, защото това са деца, които кандидатстват за професионална гимназия, но не са в състояние да прочетат, напишат и сметнат нищо. Това са познания по български език на ниво детска градина\", коментира д-р Виктория Чобанова пред .\n\r\nСпоред нея грешката е системна и не смята, че учителите имат конкретна вина, защото работят в зададената им рамка. По думите на д-р Чобанова на преподавателите не се дават инструменти, с които да задължат дете, което не желае да учи и да посещава училище.\r\r\n                    \r\n                    \"Това е четвърто поколение неграмотни. Това дете книга не е виждало преди да стъпи в училище. Тези деца са в училище, защото ако не са, техните родители няма да получават детски надбавки\", каза още тя.\r\nД-р Чобанова е изпратила писмо до Министерството на образованието и науката след своя експеримент, но все още не е получила отговор.\r\n\"Това не е нещо ново, в последните 10 години тези процеси са по-видими. Това не се отнася само до ромските деца. Голяма част от българските ученици са функционално неграмотни\", посочи от своя страна психологът и блогър Огнян Исаев.\r\nСпоред него част от децата не посещават предучилищни групи и това е също е част от проблема. Проблемът е в системата, не в децата, убеден е той.\r\nИсаев е на мнение, че стратегията за интеграция на ромите не се изпълнява от никого и не може да изискваме нещо повече от реалността. Това е базата, която е налична като ресурс, капитал и възможности, смята той.\r\nПсихологът не се съгласи с твърдението на д-р Чобанова, че има четвърто поколение неграмотни сред ромите. Не е съгласен и че учителите нямат инструменти и различни методики в работата си с децата. По думите му трябва да има индивидуален подход към всяко дете.\r\n\"Висшите университети са пълни с неграмотни хора и това не са само роми\", отбеляза Огнян Исаев в \"България сутрин\".", "date": "2018.06.28", "title": "Четвърто поколение неграмотни: Виновни ли са ромите за това?"}
{"url": "https://www.dnes.bg/mish-mash/2018/06/28/raznoobrazna-programa-za-34-ite-praznici-na-izkustvata-apoloniia.380673", "text": "Тазгодишното издание на Празници на изкуствата Аполония се отличава с разнообразна и цветна програма, изпълнена с изненади за ценителите на родното изкуство и култура. Фестивалът ще се проведе от , представяйки интересна палитра от музика, кино, театър, литература и визуални изкуства. Билетите, включително и Златният пропуск, осигуряващ достъп до всички събития, вече са в продажба и могат да бъдат закупени от мрежата на .\n\r\n34-ото издание на Аполония  ще бъде открито с изложби  в Художествената галерия в  Созопол на 31 август. Едни от най-големите имена в българското изкуство – Греди Асса, Димо Колибаров, Ясен Гюзелев и Стоян Дечев – ще представят своите впечатляващи творби в сферата на живописта, графиката, илюстрацията и скулптурата. Начало на Фестивала ще даде и специалният концерт на Младежка филхармония \"София\" при НМУ \"Любомир Пипков\" с диригент Георги Патриков и солист талантливия цигулар Кай Орлинов, който е едва на 14 години, а вече е носител на редица национални и международни призове.\r\n                    \r\n                    \r\nЗа първи път тази година на сцената на Аполония ще се изявят рок легендите от ФСБ с концерт, включващ най-големите хитове на групата през годините. Събитието ще се състои на 8 септември на сцената на Амфитеатър Аполония, за да закрие подобаващо 34-ото издание на Фестивала.\n\r\nДруг специален акцент в програмата на Празници на изкуствата Аполония ще бъде премиерата на новата книга на Георги Господинов \"Всичките наши тела\", която ще се проведе в Художествената галерия на 1 септември. Сред останалите изненади, подготвени за ценителите на литературата, са книгите \"Остайница\" на Рене Карабаш, \"Балканска рапсодия\" на Мария Касимова-Моасе и \"Гласът на тишината\" на Иван Теофилов. Специално внимание ще привлече и традиционният за Аполония \"Театър на маса\", който ще представи премиерата на пиесата \"Страх за опитомяване\" от Оля Стоянова на 5 септември.\n\r\nИзобилие от театрални постановки и тази година очаква посетителите на Аполония. Читалище \"Отец Паисий\" в Созопол ще посрещне на сцената си звезди като Захари Бахаров с моноспектакъла \"Чамкория\", за който актьорът получи престижните театрални награди \"Икар\" 2018 и \"Аскеер\" 2018 за водеща мъжка роля. Пиесата, отличена за спектакъл на годината от националните призове \"Икар\" – \"Пияните\" от режисьора Явор Гърдев, също е включена в програмата на Аполония. Впечатляващи постановки ще представи и Народният театър \"Иван Вазов\", който за първи път участва във Фестивала с цели три представления на 6, 7 и 8 септември – \"Виновният\", \"Цветът на дълбоките води\" и  \"Лисичета\".\r\nПразниците на изкуствата Аполония са най-големият, дългогодишен и мащабен арт фестивал в България. Негов организатор е Фондация Аполония, създадена през 1991 г. Първото издание на Фестивала се провежда през 1984 г. Ежегодно сцените на Аполония в Созопол привличат стотици артисти и хиляди любители на изкуството от България и света. Фестивалът има за цел да съхрани културните традиции, както и да подкрепи нови таланти в областта на всякакъв вид изкуства.\n\r\nПовече информация за програмата на Аполония можете да намерите на: \n\r\nИ на Facebook страницата на Фестивала: \n\r\nЗлатен билет можете да закупите от тук: ", "date": "2018.06.28", "title": "Разнообразна програма за 34-ите Празници на изкуствата Аполония"}
{"url": "https://www.dnes.bg/teatar/2018/06/28/nbu-v-tyrsene-na-talantlivi-dramaturzi.380670", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nМъдрите хора казват, че всеки човек е хранилище на тайни, а най-добрият начин да запазите своята тайна е да уважавате чуждите тайни.\r\nИменно тайната е основна тема на поредния конкурс за нова пиеса, организиран от Нов български университет (НБУ).\n\r\nТова е единственият конкурс за нова българска пиеса. В него може да се включи всеки български гражданин, който е навършил 18 години. Важно условие е пиесата да не е публикувана. Няма изисквания за обема, а пиеси се приемат до края на годината.\n\r\n\"Смисълът да подаваме тема е да очертаем по-широк хоризонт и да провокираме авторите да отиват по-далеч. С времето ще се научат как да се възползват максимално от това, че имат коридор, в който да се упражняват\", посочи актрисата и преподавател доц. Снежина Петрова пред .\r\n                    \r\n                    \r\n\"Тайните са голяма обща тема, която може да повлече след себе си други общи теми. Целта е да се създаде работеща общност.\r\nЩе учредим драматургичен клуб, в който ще участват всички, които до този момент са станали част от конкурса\", допълни филологът и преподавател в НБУ Георги Гочев.\n\r\nПобедителите ще получат първичен бонус от 3 хил. лева, възможността да доразвият текстовете си с драматург, както и правото на сценична реализация в театъра на Нов български университет.\n\r\n ", "date": "2018.06.28", "title": "НБУ в търсене на талантливи драматурзи"}
{"url": "https://www.dnes.bg/obrazovanie/2018/06/28/reforma-obrazovanie-uchenici-razmislite-na-edin-uchitel.380592", "text": "Христо Господинов преподава история и география, учител е от три години. Преди това е бил в държавния, в частния сектор. В училище попада случайно – решава да смени работата в администрацията, открива обява за преподавател в столично училище, което работи по билингвална програма, минава 3 интервюта и в крайна сметка е одобрен.\r\nНаред с двата основни предмета води политически науки, преподава и публична реч, дебати, икономика – на ученици от 6 до 12 клас. За качеството на работата му говори фактът, че негов ученик е приет в Кеймбридж и е един от деветимата с най-висок резултат миналата година в света по Модерна история. За сравнение колко е тежък изпитът –  тази година само 52-ма души в света са се осмелили да се явят на него.\r\r\n                    \r\n                     За българското образование, ролята на учителя, учениците, буксуващата реформа в образованието - ето част от размислите на 31-годишния учител пред \r\n\r\nБилингвалното обучение е богатство, защото в днешния свят английският вече се приема като равностоен на българския и не е преимущество. Това, че знаем един език, не означава, че можем да мислим на него. Билингвалната система дава възможност на учениците да мислят на два езика, а това води до по-голяма гъвкавост в мисленето.\r\nДа мислиш на чужд език, ти дава пълна свобода да разбираш отсрещната страна. Може да се помисли моделът да бъде въведен във всички училища, дори поетапно.\r\n\r\nКласната ми стая никога не е подредена в редици, по двама на чин. Съвременното образование не е това, което аз съм завършил преди 15 години. Често пъти пречупвам моето преподаване през това, което съм минал и се опитвам да го подобря. От днешна гледна точка виждам много грешки, много неща, които да се променят, за да отговарят на съвремието.\r\nДецата на 21 век не могат да седят в права линия, да гледат преподавателя, застанал пред тях, и да попиват като гъби. Ако това е работило преди, днес не работи. Ако целта е да ги тъпчем със знания, с които да победим машините, е обречена кауза. Идеята е децата да се учат да мислят, да разсъждават, да работят в екип, да проявят креативност.\r\nАкцентът при мен не е върху учителя. Фокусът е разпределен равномерно между тях и учителя. Преподавателят има менторска роля – напътства учениците, ориентира ги, дава им насока, по която те се движат. Класната стая трябва да е динамична, много отворена и приемаща. Не трябва да има чувство на страхопочитание, напротив стаята трябва да е място, където децата да се отпуснат и да дадат всичко най-добро от себе си.\r\n\r\nМисля, че успявам да ги мотивирам. При най-малките се опитвам така да пречупя нещата, че те да се въвлечени в процеса. Идеята ми е да създам динамична среда, от която самите ученици да са част. Един ден се замислих какво е това нещо, което децата правят постоянно – това е играта.\r\nЗатова обърнах процеса – взех стратегическа игра, на която много от тях играят – за развитие на цивилизацията, и реших това да се случва в час по история.\r\nРазделих ги на отбори, зададох определени критерии, които да следват. От тях поисках да направят 3D проект, за да проявят креативност. Направиха ги - къщите, хората, обстановката в градовете, и започнаха да се интересуват, да четат. Така ще запомнят много повече историята, отколкото ако я предам по сух, академичен начин.\r\nКогато има ден за игри в училище, отговарят и на въпроси от урока - как да нападнат един град, как да завладеят територия, как да се защитят. В час играем и ковентираме детайли от учебното съдържание в процеса на играта. Чувал съм как се уговарят да се събират извън клас, за да мислят стратегии за час по история. По този начин разсъждават не само върху историята, а четат, анализират, виждат процеса в развитие. Наред с това са мотивирани да работят за време, да са гъвкави.\r\n\r\nЗа да направя часовете по история още по-интересни – учениците преминават през дебати – разделят се на отбори и дебатират по исторически казуси от позиция на времето – от днешна перспектива или от различни гледни точки. За да ги проведат обаче, те трябва да се подготвят. Правихме дебат за Френската революция – \"Да убием ли краля, или да не го убием\". Разделиха се на отбори и защитаваха две различни мнения, това се случи пред жури, което до последния момент не знаеше темата. Децата трябваше да го убедят в своята правота. Идеята е, че така учениците ще бъдат подготвени за в бъдеще, ако участват в подобни дебати, или ще трябва да защитават позициите си. Някой от тях ще се занимават с политика, бизнес, ще имат събеседник, когото да убедят в тезата си.\r\nИнтересното беше, че за разлика от оригиналния дебат във Франция отборът при нас, който беше за спасяването на краля, спечели.\r\nВ часовете по география децата сами изработват икономически проекти, туристически пакети за Америка, Европа. И тук работим за време, работим и за критерии – какво трябва да съдържа проекта и какво – не. Това създава в тях работни умения, навици. Когато изработват проекти за инвестиции – проверяват се данъци и такси във всяка държава, по която работят.\r\nПоследно правихме платформа за студенти, които имат лимитиран бюджет, но искат да обиколят Европа. Идеята беше не да отидат на Айфеловата кула, която всички знаят, а да видят скритата Европа, неща, които убягват на обикновения турист. И за да го направят, трябваше да се заровят малко по-дълбоко в държавата и региона. Ето така лесно и хубаво се учи география. Имат и критерии – примерно 10 дни да е пътешествието, да намерят компания, която дава под наем велосипеди, жп компании, да сравнят цените, да намерят места за хапване. Идеи има много – въпросът е да оставим учениците да развият креативността си.\r\n\r\nБудил съм се в 2 - 3 часа посред нощта, за да измисля интересни неща за учениците си. Когато гориш в професията си и имаш хъс, тогава се случват нещата. Учителите трябва да бъдат оставени да намерят своята идентичност и те на свой ред да оставят учениците да покажат тяхната идентичност.\r\nНа учителите трябва да им се даде свобода да правят нови неща - да разместят класните стаи или да анонсират ден на кафето, да имат урок извън училище.\r\nБюрокрацията е голям проблем при нас. Колегите ми са затворени в рамка, включително и аз. Вторачването в нещата утежнява процеса. Ако днес не съм предал един урок, какво фатално се е случило - преструктурира се учебното съдържание и се продължава нататък.\r\nИскаме децата ни да са конкурентоспособни, креативни, да мислят. Но за да се случи, трябва да се променят много неща в образованието. Да! Трябва да има стандарти и критерии, рамки в обучението. Днешните обаче отговарят на един друг, остарял стандарт, и когато учителят се сблъсква твърде често с него му идва в повече. Ролята на преподавателя отдавна е променена от това, което е била през 19 -20 век.\r\nОбразованието не трябва да подтиска учениците и да ги затваря в рамка. Това, че ученикът не е добър по история, география или друг предмет, не означава, че трябва да се отпише като слаб и ненадежден. Трябва да се намери начин да се приобщи в процеса.\r\nАко има разминаване в мнението на учителя и ученика, това не означава,  че аз съм прав. В такъв момент започваме да дебатираме в клас, за да  излезе истината. Това е една от грешките в образователната система – да  кажеш на ученика, че тезата му не е вярна.\r\nГрешка на образованието е, че се опитва да направи децата като машини -  казваме им какво да правят и как да мислят. Но от такива хора нямаме  нужда.\r\nОпитвам се да накарам моите ученици да мислят и да са креативни, защото бизнесът търси това. Децата са различни, учителят трябва да види това и да работи върху силните им страни. Имам ученичка, която е много добър художник. Тя може никога да не се занимава с история, но много грешно е да я карам да зубри предмета. Много по-добре възприема нещата, когато рисува. На нея й давам задачи да рисува неща, свързани с исторически теми. Това печели доверие и създава връзка учител – ученик.\r\nПритеснява ме и всеки ден се сблъсквам с мисленето, че ако нещо е много модерно, се казва, че няма как да стане, защото излиза извън рамката. Но това означава, че рамката не е достатъчно гъвкава. \n\r\nИскам да възпитам в моите ученици – когато има проблем, да не му обръщат гръб, да го погледнат в очите, да признаят, че той съществува и да търсят решение.\r\n\r\nОбразованието ни не може да продължи да се развива по този начин. Нужна е  промяна! Ако не се промени възможно най-бързо, вървим към лош край.  Обикновено в тежки кризи големите нации се обединяват около няколко  приоритета, за да ги решат. При нас това не се случва.\r\nВ момента на никого не е угодна реформа в образованието. На първо място - в нея не трябва да се търси политически дивидент, а национален. Промяната ще донесе обществен дивидент, но след 15-20 години.\r\nАко се погледне демографската картина, статистиките за възрастта на учителите – и двете са плашещи. От погледа на 31-годишен човек мога да кажа, че са страшни.\r\nЗащо няма промяна? Ние нямаме навик да решаваме проблемите, българинът изчаква до последно. И България ще продължи да губи ценни кадри заради това, че проблемите не се решават навреме.\r\nУ нас липсва чувството на общността. Нашенецът казва: \"държавата ще оправи всичко\", но какво прави всеки един от нас - знаем си привилегиите, но си забравяме задълженията. У нас има дефицит на хора, които искат и могат да работят в екип, дефицит на хора с морални ценности. Промяната в държавата и в мисленето като нация обаче минава през образованието.\r\nОт добрите системи на образование в света и Европа трябва да вземем  това, което е добро, да го пречупим през нашата призма. Това изисква  много мислене и работа!", "date": "2018.06.28", "title": "Реформа, образование, ученици... размислите на един учител"}
{"url": "https://www.dnes.bg/eu/2018/06/28/pari-sreshtu-migranti-germaniia-veche-zapochna-pregovorite.380650", "text": "Германското правителство вече преговаря с няколко европейски държави за връщането на незаконно пребиваващи на нейна територия мигранти. Това съобщи високопоставен европейски служител в навечерието на срещата на върха на ЕС, която ще се проведе в четвъртък и петък в Брюксел.\r\nГерманският канцлер Ангела Меркел е притисната от коалиционния си партньор да изпрати обратно мигрантите с отказан предстой в граничните европейски държави, през които те са влезли в ЕС. В неделя Меркел изложи плановете си пред 15 европейски лидери, сред които и Бойко Борисов.\r\nБългарският премиер коментира тогава, че е абсурдно да се иска връщане със задна дата. По данни на българското правителство 60 000 мигранти са регистрирани у нас от началото на кризата.\n\n\n\r\r\n                    \r\n                    Европейската комисия коментира, че двустранните и тристранни споразумения между еврочленките за “ускоряване на процедурите за убежище” са напълно допустими и дори насърчими, за да се сложи край на произволното движение на мигрантите из ЕС. Алтернативата е затваряне на границите между Германия и Австрия и Франция и Италия, предупреди еврослужителят.\r\nТой не назова държавите, с които Берлин преговаря за пари в замяна на мигранти.\r\nМиграцията е в центъра на разговорите между европейските лидери, като се очаква те да обсъдят нова идея за изнасяне на лагери в северноафрикански държави, където мигрантите, спасени в морето, да бъдат карани, без да влизат в Европа. \r\nТе ще бъдат от затворен тип и в тях мигрантите ще бъдат пресявани на нуждаещи се от закрила и на икономически от агенциите на ООН за бежанците и за миграцията и съответно изпращани в Европа или връщани по родните им страни. \r\nТака ЕС ще намали рязко и броя на молбите за убежище, тъй като европейското законодателство предвижда, че то може да се търси само от лица, които се намират на европейска територия.\r\nВ писмо на председателя на Съвета Доналд Туск до лидерите на 28-те, изпратено в навечерието на срещата, се казва, че такива центрове, наричани “дебаркационни платформи” са единственият начин за пресичане на бизнесмодела на трафикантите и прекратяване на миграционния наплив към Европа.\r\nВ замяна на приемането на бежанците, северноафриканските държави ще получават пари за издръжката им по модела на споразумението между ЕС и Турция. Брюксел го смята за много успешно, тъй като незаконните пресичания към гръцките острови са намалели с 97 процента от подписването му през март 2016 г. \r\nЗа целта Туск предлага да се заделят пари от европейския бюджет, които да се използват, вместо всеки път да се искат пари от страните членки за финансирането им, както досега за Африка и за Турция. \r\nЕврокомисията и сега ще настоява спешно да се съберат още 500 млн евро за фонда за Африка, за да се осигури продължаването на работата за задържане на мигрантите от Либия, Сахел и Африканския рог.\r\nВ писмото Туск предупреждава, че ефективна миграционна политика е само тази, при която ЕС сам решава кой влиза на негова територия. Ако европейските държави продължат да не са в състояние да контролират кого да пропускат и кого не, това ще подхрани нови политически играчи с авторитарни и антилиберални идеи, които предлагат на пръв поглед лесни решения, на сложни проблеми, пише Туск. ", "date": "2018.06.28", "title": "Пари срещу мигранти! Германия вече започна преговорите..."}
{"url": "https://www.dnes.bg/football/2018/06/28/niki-mihailov-na-30-treto-pokolenie-nacionalen-vratar.380559", "text": "\n\r\nНа днешния 28 юни рожден ден празнува българският футболен вратар Николай Михайлов. Роден през 1988 година в София, той започва своята кариера в юношеските формации на Левски София.\n\r\nВ своята кариера досега е защитавал цветовете на Левски, Ливърпул, Твенте, Верона, турския Мерсин и Омония Никозия. За националния отбор има 33 мача, както и 22 двубоя за младежкия национален тим.\n\r\n\n\r\nНиколай е трето поколение вратар в семейството. Баща му е Борислав Михайлов, а негов дядо – Бисер Михайлов. Любопитното е, че и тримата са пазили за Левски и националния отбор.\r\n                    \r\n                    \r\nДебютира в националния отбор на 17-годишна възраст на 11 май 2006 при загубата от Шотландия с 1:5 в Япония.\n\r\nВ България е шампион с Левски 2 пъти. Има и една купа на България. \n\r\nИзбран е за футболист № 1 на България за 2011 година.\n\r\nЗаради добрите си игри е избран за вратар на годината в Холандия за 2011 г.\n\r\nВ момента е без отбор, след като напусна кипърския Омония.\n\r\nИмал е връзка с известни жени сред които Николета Лозанова и певицата Алисия.\n\r\nЛюбимият му номер е 88 и често играе с него. Причината е годината му на раждане.", "date": "2018.06.28", "title": "Ники Михайлов на 30: Трето поколение национален вратар"}
{"url": "https://www.dnes.bg/stranata/2018/06/28/v-nachaloto-na-liatoto-buria-opustoshi-plaja-v-kraimorie.380640", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nБуря опустоши плажа в Крайморие. Скоростта на вятъра в ранните часове на нощта на 27 юни е стигала 150 километра в час, а височината на вълните - два метра, съобщава.\r\nОпустошителна буря за втори път удря плажа в Крайморие, но за разлика от миналото лято снощи е било страшно.\r\nБурята е изтръгнала чадърите от пясъка, има изпочупени шезлонги, скъсани са над 80 платнища. Силното вълнение е разрушило и пътеката за хората с увреждания.\r\nСпасителите са останали снощи да дежурят и извън работно време, защото част от летовниците са започнали да си правят рисковани селфита. Тази вечер отново се очакват гръмотевични бури.\r\n ", "date": "2018.06.28", "title": "В началото на лятото: Буря опустоши плажа в Крайморие"}
{"url": "https://www.dnes.bg/snimka-na-denia/2018/06/28/oshte-dyjd-i-stud-liatoto-se-otlaga-i-dnes.380652", "text": "Студоното и дъждовно време продължава и днес. Синоптиците продължават за опасни валежи в цялата страна.\r\nОт юг-югозапад валежите отново ще се активизират, ще обхванат повечето райони и отново на много места ще има порои.\r\nОранжев код за обилни валежи е обявен за територията за почти цялата страна за 28 юни, четвъртък, съобщи НИМХ-БАН, цитиран от „Дарик“. Единственото изключение е област Видин, където е в сила жълт код.\r\nЗа останалите 27 области на страната, където е в сила оранжев код, синоптиците очакват на места да паднат до 30-50 л/кв.м, в отделни райони и повече. Валежите ще продължат и през нощта срещу петък.\r\nМетеоролозите предупреждават и за гръмотевични бури в четвъртък на места в областите Благоевградска, Пазарджишка, Пловдивска, Старозагорска, Смолянска, Кърджалийска, Хасковска, Ямболска,  Сливенска, Бургаска, Варненска, Добричка, Силистренска, Русенска, Разградска, Търговищка, Шуменска, Великотърновска и Габровска.\rЩе продължи да духа до умерен вятър от изток-североизток. Ще се задържи хладно за края на юни с максимални температури между 20 и 25 градуса.", "date": "2018.06.28", "title": "Още дъжд и студ! Лятото се отлага и днес!"}
{"url": "https://www.dnes.bg/balkani/2018/06/28/potop-i-v-istanbul-navodneni-ulici-spreni-poleti.380651", "text": "След Гърция, потоп наводни и Истанбул! Стихията се разразила преди полунощ снощи, силна буря с ураганен вятър и гръмотевици парализирали мегаполиса. В някои райони падна и градушка, съобщи БТА.\r\nОт поройния дъжд по улиците на най-големия турски град потекли реки. Преустановени били полетите на международното летище Ататюрк на европейския бряг на мегаполиса. \n\r\nСиноптичната служба още предишния ден предупредила за очаквани силни валежи, които закъснели с денонощие.\r\nСтихията снощи вилняла около 1 час и била особено силна в районите около Босфора на азиатския и европейския бряг.\r\nОт службата за бедствия съобщиха, че са били заляти подлези в града, има наводнени жилищни сгради, офиси. Редица квартали заприличали на море. Екипи на голямата истанбулска община са започнали разчистване на пътищата.\r\nСлед като бурята отмина, трафикът на летище Ататюрк бе възстановен и полетите се нормализираха.", "date": "2018.06.28", "title": "Потоп и в Истанбул: Наводнени улици, спрени полети"}
{"url": "https://www.dnes.bg/eu/2018/06/28/brexit-nablijava-a-sdelka-s-ostrova-niama.380635", "text": "Въпреки напредъка по условията за излизането на Великобритания от Европейския съюз и двете страни би трябвало да се подготвят за сценарий, при който \"няма сделка\". Това ще бъде казано на британската министър-председателка Тереза Мей на срещата на върха на Европейския съюз тази седмица, заяви източник от френското президентство, цитиран от Ройтерс.\r\nДо момента, когато Великобритания трябва да напусне ЕС, остават девет месеца, а все още няма особена яснота за бъдещите отношения между Великобритания и ЕС след Brexit-а.\r\nБез споразумение ЕС не може да сключи договор за раздяла с Великобритания. Това поражда вероятност Великобритания да напусне ЕС без сделка.\n\n\n\n\r\r\n                    \r\n                    \"Всички са съгласни, че сценарий, при който няма сделка, е лоша новина\", каза цитираният служител на Елисейския дворец пред репортери на брифинг преди срещата на върха на ЕС в Брюксел на 28-29 юни.\r\nПо думите му на срещата лидерите ще кажат на Мей, че въпреки напредъка в преговорите остават неуредени важни въпроси и че е необходимо да се подготви за развод без сделка.\r\n\"Това не е каквото искаме ние, не е каквото искат британците. Нито е най-вероятната възможност. Но трябва сериозно да се подготвим за него, защото за нас - и от двете страни - би било необяснимо да кажем на нашите инвеститори и нашия бизнес, че не сме били подготвени за този сценарий\", заяви той, цитиран от БТА.\r\nДатския министър-председател Ларс Льоке Расмусен каза в Копенхаген, чеBrexit-ът може да приключи без сделка.\r\n\"Това е първият път, когато ясно казваме на британците, че можем да приключим с най-лошия сценарий, без сделка\", заяви той на заседание на парламентарна комисия.\r\nПодготвени за срещата заключения, цитирани от Ройтерс, показваха по-мек тон. Според тях лидерите на 27-те страни членки, които ще останат в ЕС след напускането на Великобритания през март 2019 г., ще изразят тревога от липсата на съществен напредък по въпроса за ирландската граница.\r\n\"Европейският съвет отново призовава държавите членки, институциите на Съюза и всички заинтересовани да работят по-усилено за подготвеност на всички нива и за всякакви резултати\", се казва в проектозаключенията.\r\nСпоред тях лидерите ще призоват Великобритания да представи \"реалистични и приложими предложения\" за своите бъдещи отношения.", "date": "2018.06.28", "title": "Brexit наближава. А сделка с Острова – няма!"}
{"url": "https://www.dnes.bg/eu/2018/06/28/cipras-gotov-za-sdelka-s-merkel-vryshta-si-migrantite.380653", "text": "Атина е готова да сключи сделка с Берлин, с която Гърция да приеме обратно търсещите убежища мигранти, които напуснаха територията ѝ и се отправиха към Германия. Това обяви гръцкият премиер Алексис Ципрас в интервю за списание \"Файненшъл Таймс\", цитиран от ТАСС и \"Фокус\".\r\nКакто Dnes.bg вече писа Германия вече преговаря с няколко европейски държави за сделка пари срещу мигранти. Българският премиер отрече страната ни да е сред тях. \n\n\r\n\"Не ни вълнува, че е възможно при нас да се върнат някои поискали статут бежанци от Германия\", заявява в интервюто си Ципрас. Той добавя, че така нареченият Дъблински регламент е \"нежизнеспособен\".\r\r\n                    \r\n                    \"Трябва да намерим път, в рамките на международното право, който да ни позволи да споделим тежестта и да избегнем това несправедливо положение, в което са поставени държавите на първа линия, както и Германия. Несправедливо е, че всички тези хора са изпратени в Германия, ако ние считаме този проблем за общоевропейски\", допълни той.\r\nПо думите на гръцкия премиер, споразумение с Германия не би оказало съществен ефект на ситуацията с мигрантите в Гърция, тъй като през северната граница пресичат само 50 до 100 лица търсещи убежище всеки месец. \"За нас това не е проблем\", заяви той. ", "date": "2018.06.28", "title": "Ципрас готов за сделка с Меркел: Връща си мигрантите"}
{"url": "https://www.dnes.bg/sofia/2018/06/28/sofiia-v-kolite-vse-poveche-v-avtobusa-vse-po-malko.380654", "text": "София се моторизира, автомобилите се увеличават, пътниците в градския транспорт намаляват. Това показват резултатите от анкета за придвижванията в София, проведена при съставянето на План за устойчива градска мобилност.\r\nОт 2017 г. с обществен транспорт се придвижват 37% от респондените. За сравнение през 2011 г. те са 44% и в броя им се наблюдава значителен спад.\r\nПроцентът на хората, придвижващи се с автомобил като шофьори и пътници, се е покачил с 1,2% - от 29,1% до 30,3%. Пешеходците също се увеличават от 21,7% до 29,7%. Значително е увеличението при велосипедистите – от 0,1% до 1,7% за 2017 г. , пише \"Труд\".\r\nОт пътуванията само с обществен транспорт най-използван е автобусът с 44,4%. Следван е от трамвая с 24,3%, метрото с 21,8% и тролейбуса с 9,6%.\r\r\n                    \r\n                    От четирите вида обществен транспорт само при метрото се наблюдава увеличение от 2011 г., когато е заемало дял от 9,8%. Използването на автобуса намалява с 50%, на трамвая от 26,8%, а на тролейбуса от 12,5%.\r\nАнкетираните признават, че биха ползвали градския транспорт при някои подобрения. Най-честият отговор е, че са необходими по-добри разписания и по-кратки интервали на превозните средства. Други отговори са по-нови превозните средства, по-удобни връзки между маршрутите и цената на билета да е съобразена с времето или разстоянието за пътуване.\r\nПри въпрос по каква причина не се ползва велосипед, хората най-често посочват големите разстояния. Друг отговор е по обективни причини като пренос на багаж или здравословни състояние, както и несигурността на придвижване и не достатъчно доброто състояние на инфраструктурата.\n\n\n\r\nПо данни от ЦГМ от 2014 г. линиите на наземния градски транспорт, в които се возят над 15 хил. пътника дневно са 8 – 4 автобусни и 4 трамвайни. Най-натоварените тролейбусни достигат 12 хил. пътника на ден. Трамваите номер 5 и 7 дори надхвърлят 20 хил пътника.\r\nДругите 2 свръхнатоварени трамвая са 20 и 22. Всеки от четирите най-натоварени автобусни линии достига до Югоизточна София, която не е обслужена от нито един трамвай, или до бул. Цариградско шосе. Линия номер 280 свързва Студентски град с Цариградско шосе и СУ, линия 204 – Ж.К. Дружба, Цариградско шосе, бул. България, Ж.К. Гоце Делчев, а линия 111 свързва двата най-населени жилищни комплекси в столицата – Младост и Люлин, като се движи по околовръстното. Четвъртият натоварен автобус е линия 72 – от Западен парк, през Орлов мост и Подуяне до хотел Плиска.\r\nПо данни за 2017 г. метрото превозва средно по 250 хил. пътника на ден или 7,6 млн. на месец. През работен ден ползваемостта преминава 300 хил. пътника и достига до 350 хил., а събота и неделя се ползва със средно около 40% по-малко.\r\nСтолицата ни има двойно повече автомобили на глава от населението, отколкото Виена, сочат експертите, които събират данни за изготвянето на визията за София за 50 години напред.\r\n ", "date": "2018.06.28", "title": " София: В колите - все повече, в автобуса - все по-малко"}
{"url": "https://www.dnes.bg/politika/2018/06/28/borisov-v-briuksel-za-es-balkanite-i-migraciiata.380655", "text": "Премиерът Бойко Борисов заминава за Брюксел за срещата на върха на Европейския съюз.\r\nПред форума се очаква той да отчете резултатите от ротационното председателство на България в ЕС. Борисов ще информира за степента на изпълнение на законодателните досиета от дневния ред на ЕС в контекста на четирите приоритета на председателството, съобщи \"Дарик\"\n.\r\nПремиерът отново ще постави специален акцент върху връщането на Западните Балкани в Стратегическия дневен ред на ЕС. Освен това той ще говори за изпълнението на инициативите по Отбранителния пакет на ЕС и за финализирането на триалога по Директивата за командированите работници в сферата на услугите.\r\nДневният ред на Съвета включва още дискусии по теми като миграция, сигурност и отбрана, работни места, растеж и конкурентоспособност, иновации и дигитализация и други", "date": "2018.06.28", "title": "Борисов в Брюксел: За ЕС, Балканите и миграцията"}
{"url": "https://www.dnes.bg/stranata/2018/06/28/sled-dyjda-chastichno-bedstveno-polojenie-v-ivailovgradsko.380656", "text": "Ивайловградско е в частично бедствено положение след като пострада при последните обилни валежи в района.\r\nИ днес продължава работата по отстраняване на щетите, съобщиха от Областната администрация в Хасково, цитирани от \"Фокус\".\r\nВъв всички села в област Хасково е възстановено електричеството и водоподаването. Към момента обстановката в областта е спокойна.\r\nВ община Ивайловград и днес ще продължи работата по отстраняване на щетите, нанесени от обилните дъждове.\r\nЧастичното бедственото положение остава в сила за селата Ленско, Соколенци и Меден бук. През изминалата нощ слаби валежи е имало само в района на Ивайловград. .", "date": "2018.06.28", "title": "След дъжда: Частично бедствено положение в Ивайловградско"}
{"url": "https://www.dnes.bg/world/2018/06/28/phenian-i-seul-zamisliat-syediniavane-na-shoseinite-si-mreji.380657", "text": "Високопоставени служители от транспортните министерства на Северна и Южна Корея започнаха преговори за съединяване на шосейните мрежи между двете страни, което в перспектива ще позволи да се пътува безпрепятствено с автомобил от Пхенян до Сеул, предаде агенция Йонхап. \r\nКонсултациите се провеждат на граничния пункт Панминчжон в демилитаризираната зона, разделяща двете държави на Корейския полуостров.\r\nСтава дума по-конкретно за 19-километров пътен участък между градовете Кейсон в Северна Корея и Мунсан в Южна Корея, пише БТА. Той ще съедини в една магистрала пътищата, водещи към Пхенян и Сеул. \r\nЙонхап отбелязва, че на този етап може да става дума само за предварителни проучвания по въпроса, защото икономическите санкции, въведени от ООН спрямо Северна Корея, са пречка пред разширяването на икономическото сътрудничество между двете страни.\r\n ", "date": "2018.06.28", "title": "Пхенян и Сеул замислят съединяване на шосейните си мрежи "}
{"url": "https://www.dnes.bg/akoshtete-vqrvaite/2018/06/28/kakvo-veshtaiat-zvezdite-za-liubovta-prez-iuli.380628", "text": "Лятото ни зарежда с нови и положителни емоции. Сякаш въздухът ухае на романтика. Търсим повече любов, някои нова такава. Летните флиртове ще оставят приятни спомени или ще поставят началото на нова връзка. С настъпването на месец юли, отново поглеждаме към звездната карта, за да видим какво ни очаква в любовта според зодията. Повече вижте в следващите редове.\r\n\r\nЩо се отнася до любовния хороскоп, през новия месец не очаквайте кой знае какви промени по отношение на любовта. Венера не е в най-добрата си позиция за нови романтични срещи и бурни романи. Така че астролозите съветват представителите на зодия Овен да се съсредоточат върху други аспекти на живота. Въпреки това, ако се намирате във връзка, не забравяйте да поддържате топлината между вас и половинката ви.\r\r\n                    \r\n                    \r\nПланетата на любовта Венера, която отговаря за връзката между жената и мъжа, през юли, се премества във вашия 6-и дом, отговарящ за кариерата и работата. Това означава, че личните интереси на Телеца ще се пресичат с професионалните през целия месец.\r\nДамите могат да очакват таен обожател сред колегите или бизнес партньорите. Кратък флирт, който ще бъде забравен бързо. Важно е да отделите време за пътувания и да се постараете личният ви живот да върви гладко. \r\nОбърнете повече внимание на отношенията с любимия човек. Не очаквайте сериозни промени в личния си живот. \r\n", "date": "2018.06.28", "title": "Какво вещаят звездите за любовта през юли?"}
{"url": "https://www.dnes.bg/usa/2018/06/28/ubiecyt-na-filip-kirilov-29-godishen-taksidjiia.380676", "text": "Шерифската служа на американския окръг Окалуса, Флорида сподели подробности около случая с убития български шофьор Филип Кирилов в САЩ.Припомняме, че 29-годишният младеж беше застрелян в своя ван от неизвестен извършител в неделя сутринта. Тялото му беше открито на паркинга на бул. \"Санта Роза\" между Дестин и Форт Уолтън Бийч.\r\nПолицейските служби на Окалуса задържаха заподозрян за убийството. Мъжът е 29-годишен таксиметров шофьор. Тимъти Лейн Андерсън бе арестуван във вторник.\r\nВанът на Филип Кирилов бил оборудван с камера за видеонаблюдение, която записвала от предното стъкло. На записът се чува мъжки глас, който казва на българина къде да го закара. 30 секунди по-късно се чува първият изстрел, последван от още два. След това камерата улавя заподозреният да бяга. \r\r\n                    \r\n                    Разследващите полицаи моментално правят запитване до Uber, за да проверят всички данни, свързани с работата на Филип Кирилов. От шерифската служба намират пътник на име Джо Смит и телефонен номер, който се оказал марка Тракфон.\r\nНа 25 юни представители на властите забелязват подозрителен мъж в заведение за бързо хранене. Полицията установява, че това е Тимъти Андерсън. На видеозаписи от различни камери за наблюдение разследващите успяват да проследят движението на мъжа. Вижда се как той влиза в магазин и си купува Тракфон. Номерът на мобилното устройство съвпада с този, от базата данни на Uber.\r\nРазследването по случая продължава. Властите на Окалуса призовават всеки, който има информация за убийството на Филип Кирилов да се свърже с тях.", "date": "2018.06.28", "title": "Убиецът на Филип Кирилов - 29-годишен таксиджия"}
{"url": "https://www.dnes.bg/science/2018/06/28/nai-golemiiat-stud-na-zemiata-minus-98-gradusa.380675", "text": "Анализ на спътникови данни показа, че температурата в антарктически долини може да достигне почти до минус 100 градуса Целзий, съобщи Сайънс алърт.\n\r\nТази температура е значително по-ниска от предишния рекорд от минус 93 градуса Целзий, измерена в същия район.\n\r\nМеждународен екип от учени достигна до тази стойност, като анализира отново спътниковите данни за температурите на Източното Антарктическо плато над Южния полюс и ги свери с отчетеното от наземни метеорологични станции.\n\r\nНовата официална най-ниска температура е минус 98 градуса Целзий. Тя е в малки джобове в леда на дълбочина до 3 м.\n\r\n\"Никога не съм бил на толкова студено място и надявам се никога да не попадна - каза Тед Скамбос от университета на Колорадо-Боулдър. - Казват, че там дишането е болезнено и човек трябва много да внимава част от гърлото или дробовете му да не замръзнат, докато вдишва\".\r\n                    \r\n                    \r\nТемпературата от минус 98 градуса Целзий е различна от отчетената от наземни инструменти. Рекордът в тази категория принадлежи на руската станция \"Восток\", също на Източното Антарктическо плато - минус 89 градуса Целзий, измерени през юли 1983 г.\n\r\nСпециалистите разграничават двете категории, защото спътниците измерват температурата на земната повърхност, а метеорологичните станции - на въздуха над земята. И двата вида измервания са полезни за учените. Метеорологичните станции отчитат точните условия, но спътниците обхващат денонощно много по-големи територии.\n\r\nУчените са работили с данни от спътниците \"Тера\" и \"Аква\" на НАСА, и полярните спътници на Националното управление по изследване на океаните и атмосферата, събрани от 2004 г. до 2016 г.\r\n/БТА/\r\n ", "date": "2018.06.28", "title": "Най-големият студ на Земята – минус 98 градуса!"}
{"url": "https://www.dnes.bg/stranata/2018/06/28/oskyrbitelno-porugaha-groba-na-veneta-boteva.380674", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nВандали поругаха гроба на Венета Ботева във Велико Търново. Жената и дъщерята на поета и революционер Христо Ботев са погребани в централната част на града, а преди дни бдителни граждани забелязали, че снимката на паметната плоча на Венета е съсипана, предава .\r\nВенета Ботева умира през 1919 година, след като вече е загубила съпруга си Христо и дъщеря си Иванка. Погребана е в централната част на родния си Велико Търново до гроба на дъщеря си.\r\nОт община Велико Търново заявиха, че снимката на съпругата на Ботев веднага ще бъде сменена с нова. А търновци казват, че се надяват това да е последното вандалско посегателство. \r\nБлизо век след смъртта ѝ в спомените им тя завинаги остава като една от първите еманципирани жени, която има огромна заслуга за развитието на града.\r\n ", "date": "2018.06.28", "title": "Оскърбително! Поругаха гроба на Венета Ботева"}
{"url": "https://www.dnes.bg/world/2018/06/28/jestokost-myj-ubi-dve-deca-s-noj-v-shanhai.380683", "text": "Двайсет и девет годишен мъж нападна с кухненски нож три момчета и майка близо до училище в китайския град Шанхай и уби две от децата, съобщи полицията.\r\nНападателят бе заловен от полицията с помощта на минувачи, извести окръжната служба за сигурност в съобщение, публикувано на страницата си в микроблога \"Сина вейбо\".\r\nДве от момчетата починаха в болница. Няма опасност за живота на третото момче и майката.\r\nПолицията каза, че мъжът е пристигнал в Шанхай този месец и е безработен. Той бил извършил нападението, \"за да си отмъсти на обществото\", пише БТА. ", "date": "2018.06.28", "title": "Жестокост! Мъж уби две деца с нож в Шанхай "}
{"url": "https://www.dnes.bg/zvezdi/2018/06/28/pochina-djo-bashtata-na-maikyl-djeksyn.380678", "text": "\n\r\nПочина Джо Джексън на 89 години. Той е основател на група \"Джексън файв\" и баща на краля на поп музиката Майкъл Джексън.\r\nПред специализирания сайт за знаменитости TMZ.com близки до семейството източници уточниха, че Джо е починал вчера сутринта в Лос Анджелис, предава БТА. Той е хоспитализиран този месец, като е диагностициран с рак в терминален стадий.\r\nМиналата неделя на страницата си в Twitter Джо Джексън качи послание, с което намекна, че краят му наближава. \r\n\"Виждал съм повече слънчеви залези, отколкото ми остава да видя\", написа тогава той.\r\nПосланието му е придружено от снимка, на която се вижда, че съзерцава слънчев залез. \r\r\n                    \r\n                    Джо Джексън е този, който откри музикалния талант у децата си. Той е създател на групата \"Джексън файв\", в която синът му Майкъл Джексън бе вокалист.\r\nСред хитовете, които бандата остави, е и излезлият през 1969 г. \"I Want You Back\". Тогава бъдещият крал на поп музиката бе 11-годишен.", "date": "2018.06.28", "title": "Почина Джо – бащата на Майкъл Джексън"}
{"url": "https://www.dnes.bg/pop/2018/06/28/dona-posreshta-liatoto-s-nova-pesen.380682", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nНовата песен на изпълнителката Дона се казва \"Мой\". Парчето е снимано в Тайланд и яхва вълната на горещите летни хитове. \"Основната идея за пътуването ми в Тайланд, беше екскурзия. \r\nТам спонтанно ми дойде идеята да заснема клип. Писах на много известен режисьор, той хареса парчето и буквално за два часа снимките приключиха\", сподели певицата в студиото на \"България сутрин\".\r\nПред  тя отбеляза, че с годините става все по-затворена. \r\n\"Всеки артист влиза в образ, който провокира интереса на зрителя. Но този образ е различен от истинския живот на твореца\", допълни Дона.\r\n ", "date": "2018.06.28", "title": "Дона посреща лятото с нова песен"}
{"url": "https://www.dnes.bg/obshtestvo/2018/06/28/dokladyt-za-kevr-skara-upravliavashti-i-opoziciia-v-ns.380684", "text": "Докладът за работа на КЕВР стана повод за поредните упреци между управляващи и опозиция в парламента.\n\r\nСтигна се дори дотам лидерът на \"Воля\" Веселин Марешки да каже, че червената шефка Корнелия Нинова може да е станала депутат с купени гласове, защото прокуратурата обвини нейния депутат Манол Генов, че е плащал между 25 и 30 лева за глас на последните избори.\n\r\n\"Има ли тя право да е морален съдник и да стои тук при това положение\", скочи Марешки.\n\r\nТя пък му отговори, че единственият съдник са избирателите, които са пратили в парламента нея и всички останали депутати.\n\r\nИначе соцлидерката поиска отговор от шефа на КЕВР Иван Иванов докъде е стигнало писмото на червените, подкрепено от 200 000 българи, за спиране на продажбата на активите на ЧЕЗ на дружеството \"Инерком\".\r\n                    \r\n                    \r\nТой пък й обясни, че подписите имат значение само при референдум. Освен това писмото не съдържало никакви мотиви за спиране на сделката, а на всичкото отгоре нито един регулаторен орган в ЕС няма правомощия да се произнася предварително по сделка от частно-правен характер.\n\r\n\"КЕВР никога не е имала такова правомощие\", настоя Иванов.\n\r\nОтговорът му никак не се хареса на Нинова и тя го упрекна, че КЕВР отказа да спазва Закона за енергетиката и в частност последните поправки в него, според които регулаторът разрешава действия по разпореждане с дялове и акции, представляващи повече от 20% от капитала на търговски дружества, които са лицензирани за пренос на електроенергия, топлинна енергия и газ.\n\r\nВ закона обаче никъде не е посочено на базата на какво регулаторът ще разрешава или не такива сделки и дали правомощията ще важат за започнали преди приемането им процедури.\r\nВъпреки това според Нинова тези изменения са основание КЕВР да се произнесе по сделката.\n\r\n\"Шефът на КЕВР оспорва закона, внесен от нас, регулаторът декларира от парламентарната трибуна, че отказва да изпълни закона, защото бил некачествен, а групата на ГЕРБ, която го е подкрепила, казва на КЕВР да не го изпълнява, това е проблемът на парламентарната ни етика, не личното ни замеряне един друг\", скочи Нинова.\n\r\nСпоред нея така се подкопават устоите на държавността, а днешният спор е шамар по парламентаризма.\n\r\n\"Обръщам се към вас да се вземем в ръце, сами причиняваме смъртта на българския парламентаризъм и после няма на кого да се сърдим, ако сами не си изпълняваме законите\", обърна се чевената шефка към мнозинството.\n\r\nНейният съпартиец Таско Ерменков имаше други критики към работата на КЕВР.\n\r\nТой смята, че в доклада е премълчано задължението на комисията за упражняване на контрол и да поиска промени при ценообрауването.\n\r\n\"В момента има конфликт между цени и покупателната способност, и решението на КЕВР трябва да бъде постигнато чрез баланс на тези два компонента\", коментира Ерменков.\r\nСпоред него промените на цената на тока, парното и водата трябва да стават без социални сътресения и заради това е нужно да се предложи пакет от защитни мерки за социално слабите.\n\r\nСоцдепутатът смята, че енергийно уязвимите българи са много повече от тези, които в момента получават енергийни помощи.", "date": "2018.06.28", "title": "Докладът за КЕВР скара управляващи и опозиция в НС"}
{"url": "https://www.dnes.bg/world/2018/06/28/v-turciia-se-dogovoriha-krai-na-izvynrednoto-polojenie.380685", "text": "Турският президент Реджеп Ердоган и неговият коалиционен партньор са се договорили да не удължават извънредното положение след изтичането през юли на тримесечния му срок, предаде Ройтерс, позовавайки се на проправителствения в. \"Сабах\".\n\r\nТурция въведе извънредно положение пет дни след опита за преврат на 15 юли 2016 г. и оттогава го удължава на всеки три месеца. Ердоган каза по-рано този месец, че то ще бъде премахнато след изборите.\n\r\nВчера следобед президентът и неговият партньор в предизборната коалиция - Девлет Бахчели, лидерът на Партията на националистическото действие (ПНД) - имаха среща. Според източници турският президент Ердоган може да даде на съюзниците си от ПНД постове в кабинета, възнаграждавайки ги за подкрепата за него самия и за неговата Партия на справедливостта и развитието (ПСР) на изборите в неделя, пише БТА.\r\n                    \r\n                    \r\nУправляващата ПСР получи 43 процента от гласовете на парламентарните избори, но заедно с ПНД, която спечели 11 на сто от гласовете, ще има парламентарно мнозинство. Двете партии заедно имат 343 членове в 600-местния парламент.\r\n ", "date": "2018.06.28", "title": "В Турция се договориха: Край на извънредното положение"}
{"url": "https://www.dnes.bg/sofia/2018/06/28/koi-stolichni-kvartali-ostavat-bez-voda-utre.380690", "text": "\"Софийска вода\" временно ще прекъсне водоснабдяването в някои части на столицата утре, 29 юни, съобщиха от водното дружество.\n\r\nВъв връзка с подмяна на сградно водопроводно отклонение до бл. 637, жк. \"Връбница\" 2, се налага спиране на водоподаването от 09:00 до 17:00 часа на клиентите на „Софийска вода”, живеещи на ул. \"Златен клас\", ул. \"Тричко Велев\", ул. \"Росна китка\", ул. \"Бели Дунав\". При продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноски на ул. „Златен клас“ до Т-маркет.\r\nВъв връзка с подмяна на сградно водопроводно отклонение на ул. „Тодор Стоянов\", жк. \"Изток\", се налага спиране на водоподаването от 10:00 до 16:00 часа на клиентите на \"Софийска вода”, живеещи на ул. \"Тодор Стоянов“ - от ул. \"Тарас Шевченко\" до ул. „Люлякова градина\", ул. „Люлякова градина\" №7. При продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноски на адрес: ул. „Тодор Стоянов\" и ъгъла с ул. \"Люлякова градина“.\r\r\n                    \r\n                    Във връзка с изграждане на сградно водопроводно отклонение на ул. \"Георги Райчев\", кв. \"Витоша\", се налага спиране на водоподаването от 10:00 до 19:00 часа на клиентите на \"Софийска вода”, живеещи на ул. \"Георги Райчев\". С понижено налягане на водата ще бъде районът между: ул. „Асен Разцветников“, ул. „Ангел Каралийчев“, ул. „Кирил Буюклийски“, ул. „Георги Райчев“. При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноски на ул. \"Георги Райчев\" и ъгъла с ул. \"Проф. Жечо Атанасов“.\r\nПоради реконструкция на уличен водопровод на ул. \"Димитър Шишманов\", кв. \"Витоша\", се налага спиране на водоподаването от 09:30 до 19:30 часа на клиентите на \"Софийска вода”, живеещи на ул. \"Димитър Шишманов\". При продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноски на ул. \"Димитър Шишманов\" ъгъла с ул. \"Яна Язова\".\r\nВъв връзка с подмяна на сградно водопроводно отклонение на ул. \"Дунавски лебед\", кв. \"Васил Левски“, се налага спиране на водоподаването от 09:30 до 17:00 часа на клиентите на „Софийска вода”, живеещи на ул. \"Дунавски лебед\" - от ул. \"Поп Грую\" до ул. „Баба Тонка\". При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноски на ул. „Дунавски лебед“ №13.\r\nВъв връзка с реконструкция на уличен водопровод на ул. 13, вилна зона \"Киноцентъра\", се налага спиране на водоподаването от 10:00 до 19:00 часа на клиентите на „Софийска вода”, живеещи на ул. „Екатерина Божилова“ - от ул. 7 до ул. \"Проф. Боян Пенев\", ул. 13, ул. „Проф. Боян Пенев“, ул. „Акад. Стефан Бобчев“. При продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноски на адрес: ул. „Екатерина Божилова“ и ъгъла с ул. 7.", "date": "2018.06.28", "title": "Кои столични квартали остават без вода утре"}
{"url": "https://www.dnes.bg/stranata/2018/06/28/syedinenie-pred-bedstvie-poroiat-neprestanen.380671", "text": "В Община Съединение се обсъжда обявяване на бедствено положение заради  поройния дъжд, съобщи кметът Атанас Балкански. \"Наводнени са  дворове и приземни етажи, водата по улиците достига 60 см”, каза той. В  момента заседава Оперативният щаб, за да обсъди извънредните  мерки, които да бъдат предприети. Общински комисии са тръгнали, за да  проверят ситуацията на място. \"Най-тежка е ситуацията в града, който няма канализация и водата не може  да се оттича”, каза още кметът Балкански.\r\nТревожна е обстановката в Смолян вследствие на валежите, които продължават от снощи, заяви кметът на Смолян Николай Мелемов. Ако валежите продължат, има опасност реката да излезе от коритото си. От Общината имат готовност да направят диги с чували пясък на критичните места по реката. \"Има свлечени пътища по пътя Смолян – Смилян. Пътят Рудозем – Смилян е затворен\", добави той. Най-късно до обяд ще бъде свикан кризисният щаб на Община Смолян, за да се предприемат превантивни мерки за овладяване на ситуацията. Най-важното за момента е, че няма бедстващи хора в общината заради усложнената обстановка, допълни той пред \"Фокус\".\n\r\r\n                    \r\n                    Усложнена е обстановката и в община Чепеларе заради проливните валежи, каза кметът Славка Чакърова. В общината има три критични точки – свлачище на пътя към село Зорница, свлачище към село Забърдо и повишено ниво на река Чая. Според Чакърова в района около църквата \"Света Богородица\", единият бряг на реката е полегат и на него няма изградена подпорна стена, там има опасност реката да залее пътя и обектите наблизо.\r\n\"Екипи са на място и изграждат диги в този участък на реката, за да се предотврати излизането ѝ от коритото\", подчерта Чакърова. Разчистват се и двете свлачища от пръст и паднали дървета от скатовете заради валежите. Чакърова уточни, че още сутринта е свикан кризисният щаб в общината и са предприети всички превантивни мерки за недопускане на инциденти. В общината няма бедстващи хора и населени места без ток.\r\nОбстановката в столицата е нормална, следим нивата на общинските язовири, каза кметът на София Йорданка Фандъкова. \"Създали сме организация за непрекъснато следене на нивата на общинските язовири на територията на Столична община. Дежурят екипите на Столичния инспекторат и Аварийно-спасителното звено реагират за завирявания на шахти и оттоци. Работиха от сутринта на три точки във връзка със завирявания. Като цяло обстановката е нормална\", каза Фандъкова. Тя поясни, че на рисковите места и подлезите има създадена организация от Аварийно-спасителното звено да реагират при необходимост, но към момента такава няма. \n\r\nПорой и градушка нанесоха сериозни поражения в сливенските села през изминалата нощ. В село Глуфишево са били наводнени две къщи и мазета. Градушката е унищожила напълно лозя, овощни насаждения и посеви в землището на селото. Повалено е и дърво в центъра на селото. Дъждът е изронил част от асфалта, на места са се образували дупки, съобщи секретарят на кметството Даниела Георгиева.\r\nТри сигнала на телефон 112 са подадени снощи заради пороя от сливенското село Самуилово, съобщи кметът Пламена Костадинова. Заради поройния дъжд са били наводнени три къщи и дворове. От проливния дъжд е прокапал и покрива на сградата на кметството. Дъждът е бил придружен и с интензивна градушка, която е унищожила лозя и прасковени насаждения. Щетите в момента се уточняват.\r\n43 л/кв. м. са паднали в Сливен по време на пороя вечерта. Голямото количество валежи са предизвикали наводнения в ниската част на града – в района на жп гарата, на кв. \"Стоян Заимов“, по бул. „Илинденско въстание“ь  \"Клуцохор\" и \"Банско шосе\", както и в района на Колодрума, съобщиха от Кризисния щаб. Заради дълбоките локви имало множество закъсали автомобили. За изтеглянето им се е наложило да се търси помощта на пожарните. Наводненията са от големите количества дъжд, изсипал се за кратко. Шахтите не са успели да поемат водата и това е довело до наводнение на улиците. Сигнали за пострадали хора не са постъпвали.\r\nСпоред НИМХ най-големи количества валежи за последните 12 часа са отчетени на Рожен,  в Пловдив, Пазарджик и Калиакра. За  последните 12 часа на Рожен са паднали 55 л/кв. м., в Калиакра – 28  л/кв. м., в Пловдив и Пазарджик – 27 л/кв. м., в Сандански – 24 л/кв.  м., в София – 21 л/кв. м., във Варна – 18 л/кв. м., в Бургас и Ахтопол –  14 л/кв. м. От НИМХ предупреждават, че валежите продължават, като се  очакват по-сериозни количества.", "date": "2018.06.28", "title": "Съединение пред бедствие! Пороят – непрестанен"}
{"url": "https://www.dnes.bg/politika/2018/06/28/visoko-naprejenie-deputati-aha-da-se-razberat-kato-myje.380689", "text": "Напрежението в парламента неочаквано ескалира и няколко депутати за малко да изчерпят словесните аргументи и да потърсят физически в спора помежду си. \r\nКраткият екшън се разигра по време на обсъждането на годишния отчет за работата на КЕВР. Няколко депутати се спречкаха в залата, други се втурнаха да ги разтървават. \r\nПо-късно стана ясно, че основни герои в спречкването са били соцдепутатът Антон Кутев и патриота Юлиан Ангелов. Атакаджията професор Станислав Станилов пък се е опитал да ги възпре.\r\nВсичко започна от опита на Корнелия Нинова да поиска лично обяснение  по изказване на Веселин Марешки, а председателстващият Емил Христов така  и не й даваше думата.\r\r\n                    \r\n                    Тогава соцдепутатът Драгомир Стойнев обвини Христов, че не може да  води заседанието, а Кутев обясни, че и той така може да каже всичко за  Цветан Цветанов например, а той да не може да се защити, защото го няма.  После последва реплика на Кутев към Ангелов, който веднага дойде при  трибуната.\r\n\"От БСП са големи мъже, но явно не им стиска, когато канят някой да се разберат по мъжки\", каза Ангелов пред журналистите. Той обясни, че е уважил искането на Кутев, защото му е омръзнало от лъжите му. \r\nСпоред него повод за сблъсъка станали думите на соцдепутата, че патриотите искали да бият социалистите, а според него такива изявления нямало.\r\n\"От тая гледна точка просто е нетърпимо, те непрекъснато нарушават правилника. Аз лично няма да ангажирам моята парламентарна група, мисля да внеса промени в правилника в дейността на Народното събрание, където да посоча, че Корнелия Нинова има право да говори от трибуната колкото иска, Корнелия Нинова не трябва да бъде наказвана, а ако бъде накзвана да бъде отменяно нейното наказание. Тя има право да прави лични обяснения по всички теми\", изреди идеите си Ангелов. \r\nТой обясни, че депутати са хора като всички останали и че и те имат емоции, заради което се стига до подобни ситуации. Антон Кутев не бе открит за коментар.", "date": "2018.06.28", "title": "Високо напрежение! Депутати аха да се разберат като мъже"}
{"url": "https://www.dnes.bg/temida/2018/06/28/advokat-marin-markovski-za-kazusa-ivancheva-bylgarskiiat-syd-ne-e-chovechen.380669", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nБългарският съд не е мъдър и човечен, защото Конституцията и държавата защитават живота и здравето на гражданите. Това каза пред камерата на адвокатът Марин Марковски, който защитава бившия кмет на район \"Младост\" Десислава Иванчева.\r\nВчера Специализираният съд остави Иванчева в ареста. Магистратите отхвърлиха искането й за по-лека мярка заради здравословни проблеми. Мотивът им е, че представените медицински документи се отнасяли до стари заболявания, за които няма данни да са се обострили. Преди дни пък Иванчева влезе в болницата към затвора, където прекара две седмици именно заради здравословни проблеми.\n\n\n\n\n\r\r\n                    \r\n                    Прокурорът по делото съобщи, че тя и друг обвиняем - Петко Дюлгеров, са си разменяли бележки, за да уеднаквят версиите си. Адвокатът на Иванчева каза, че това е \"контролирана кореспонденция\".\r\n\"Дюлгеров, който категорично сътрудничи с полицията, със следствието и прокуратурата, му се дава възможност да кореспондира с Иванчева. Тя му е написала няколко бележки, които по съдържанието си са да каже истината\", обясни адвокат Марковски.\r\nОтносно решението на съда да остави Иванчева в ареста, въпреки здравословните ѝ проблеми, нейният защитник каза, че тя има сериозни проблеми, за които е нужно лечение, което не може да се случи в ареста, защото е необходима медицинска техника и специалисти.\r\n\"Аз съм обезпокоен за здравето на госпожа Иванчева. Носим отговорност за нейното здраве и затова искахме да я пуснат под гаранция, дори и домашен арест, за да може да се лекува\", допълни адвокат Марковски.\r\nМарковски припомни също, че що се касае за делото срещу бившия кмет на район \"Младост\", обвинението все още не може да събере повече доказателства.\r\n ", "date": "2018.06.28", "title": "Адвокат Марин Марковски за казуса Иванчева: Българският съд не е човечен!"}
{"url": "https://www.dnes.bg/temida/2018/06/28/puskat-predsrochno-biznesmena-ubil-paolo-na-zebra.380688", "text": "Старозагорският окръжен съд постанови предсрочно освобождаване на бизнесмена Георги Сапунджиев, който през 2014 г. уби на пешеходна пътека 4-годишния Паоло.\r\nТой беше осъден на 6 години лишаване от свобода, като лежа 4 г. и 1 месец, от които над година бяха домашен арест заради влошено здраве.\n\n\r\nСред мотивите на съда е това, че Сапунджиев е излежал повече от половината от наказанието, не е имал провинения, работил е във външна фирма, предаде bTV.\r\nВ затвора се записал в курс за отговорно шофиране, където показал \"блестящи резултати\", вече се интересувал и от религия.\r\nСпоред съдиите, шефовете на затвора и психолозите, рискът от рецидив при извършителя на тежкото престъпление е нисък.\r\r\n                    \r\n                    През оставащите от присъдата близо две години той ще се среща с пробационен работник на адреса си в село Змейово.\r\nДали Сапунджиев отново ще седне зад волана, ще прецени КАТ, книжката му е отнета за 8 години. Днес той се яви в съда без адвокати, като запази пълно мълчание.\r\nРешението на магистратите може да се обжалва в 7-дневен срок от частен характер", "date": "2018.06.28", "title": "Пускат предсрочно бизнесмена, убил Паоло на \"зебра\""}
{"url": "https://www.dnes.bg/eu/2018/06/28/shte-ocelee-li-merkel-tyrsi-reshavashta-pomosht-ot-es.380707", "text": "Ангела Меркел се надява, че срещата на високо равнище тази седмица може да я спаси от мигрантската криза, която е възможно да коства поста й. И макар че в много столици не харесват Меркел, те изглежда са готови да й помогнат, водени от собствени интереси, пише Ройтерс.\n\r\nБаварските съюзници на Меркел от Християнсоциалния съюз (ХСС) й дадоха срок до края на срещата на върха да намали бремето на имиграцията в Германия, която от 2014 г. е приела 1,6 милиона мигранти. В противен случай ще й се противопоставят и ще наложат граничен контрол, което може да доведе до падане на наскоро създадената коалиция на канцлера.\n\r\nАко тя не успее да осигури двустранни споразумения и да демонстрира, че има напредък за справяне с притока на мигранти в Европа, тя ще се върне в Берлин като слаб канцлер, а е възможно и да загуби поста си.\r\n                    \r\n                    \r\nВ Европа не се отнасят много възторжено към Меркел, демонизирана в някои държави като нацистка заради политиката си в еврозоната. Но някои членове дадоха да се разбере, че може да е в техен интерес да я подкрепят, научи Ройтерс от разговори с дипломати и служители в шест европейски столици.\n\n\n\n\r\nВажна подкрепа бе изразена от Париж, където служител в канцеларията на президента Еманюел Макрон каза, че френските и германските лидери трябва да се подкрепят, \"защото няма как да има положителен резултат за един, ако той е в ущърб на другия\".\n\r\nНа фона на противопоставянето на Полша и резервите в Южна Европа Меркел попари очакванията, като каза, че тази седмица няма да може да се постигне всеобхватно споразумение на ниво ЕС.\n\r\nНо изглежда някои европейски лидери започват да осъзнават, че разпадането на Шенгенската система на отворени граници - следствие от плана на ХСС да връща мигранти от германската граница, ще унищожи вътрешния пазар, който създава работни места, каза дипломат от ЕС.\n\r\nЧислата също може да са в полза на Меркел, тъй като молбите за получаване на убежище са спаднали с 25 процента през първото тримесечие на тази година. \n\r\nДипломат от ЕС каза, че Меркел има нужда да създаде впечатление, че ЕС управлява миграцията и това е постижима цел.\n\r\nИма вероятност ЕС да подсили външните си граници и да се съгласи да даде повече пари на външни държави, най-вече за да спира хората, насочили се към Европа.\n\r\n\n\r\nНай-много спорове буди въпросът как да бъдат разпределяни кандидатите за убежище, успели да влязат в Европа. Тук Италия е решаващият играч. Пристигането в Италия на 650 000 мигранти по море през последните допринесе за възхода на крайно дясната \"Лига\", която сега е в коалиция с министър-председателя Джузепе Конте.\n\r\nКонте възразява срещу регламента, изискващ първата държава от ЕС, в която мигрантите са влезли, да поема отговорност за тях, и миналата седмица влезе в сблъсък с Меркел. Но в сряда намекна за компромис, като каза пред парламента, че Италия може да помогне срещата на високо равнище да стане повратен момент за Европа, \"за да създадем тази Европа, която желаем\".\n\r\nДруги дипломати не са толкова оптимистични. Дипломат от Южна Европа каза, че блокът върви към провал, а други посочиха, че в него вече не цари дух на консенсус и компромис.\n\r\nЗа това донякъде може да е виновна и Меркел. Въпреки нейните проевропейски декларации тя винаги е поставяла германските интереси на първо място, а това дразни някои европейски столици.\n\r\n\"В тази ситуация няма причина да подкрепяме правителството, което е поне отчасти виновно за възникването на сегашния проблем - безконтролния приток на мигранти\", каза полски правителствен източник.\n\r\nОсвен това нейните европейски партньори са се променили. Около масата има повече десни лидери - отчасти в резултат, както казват някои коментатори, от нейните решения за строги икономии и за мигрантите.\n\r\nГерманските медии описват тази седмица като решаваща за Меркел, тъй като ХСС все още твърди, че идната седмица ще започне да връща хора от границата.\n\r\nИзправен пред трудни избори през октомври, ХСС докара спора до краен предел, допускайки възможността да разтури 70-годишния съюз с християндемократите (ХДС). Това може да коства на Меркел парламентарното й мнозинство.\n\r\nТова може да означава правителство на малцинството на Меркел, нови избори и дори нов канцлер, ако тя загуби подкрепата на своя ХДС или просто реши, че й е дошло до гуша.\n\r\nХСС обаче смекчи тона си през последните един-два дни, отдавайки предпочитание на решение на мигрантската криза на ниво ЕС.\n\r\n\"Нагласите се обръщат в нейна полза, защото ХСС осъзнава, че неговата тежка артилерия дава обратен резултат\", каза Йозеф Йофе, издател на седмичника \"Ди Цайт\", който смята, че Меркел ще отблъсне атаките и ще остане на власт. \r\n/БТА/", "date": "2018.06.28", "title": "Ще оцелее ли? Меркел търси решаваща помощ от ЕС"}
{"url": "https://www.dnes.bg/politika/2018/06/28/dps-iska-komisiia-ima-li-korupciia-pri-davane-na-grajdanstvo.380711", "text": "ДПС поиска парламентът да създаде временна анкетна комисия, която да проучи \"всички данни, факти и обстоятелства по повод изнесените в европейски и български медии твърдения за скандална подкупна схема при придобиването на българско гражданство от чужди граждани\".  \n\r\nЙордан Цонев се позова на медийни информации, че 114 издирвани от Интерпол лица са получили българско гражданство.\r\nТой цитира Йотова, която по думите му била казала, че спира указите за издаване на българско гражданство до изясняване на случая.  \n\r\n\"Дълг на българския парламент е да проведе такова разследване, за да стане ясно какви български държавни институции са участвали в тази схема, длъжностни лица, политици и т.н, за които например в разследването на френски журналист се говори за замесени най-малко един министър и вицепремиер от националистическите партии, замесени в корупционна схема\", каза Цонев.  \r\n                    \r\n                    \r\nТой обясни, че тъй като ДПС нямат нужните 48 подписа за внасянето на искане за създаването на комисия, ще потърсят подкрепа в БСП, а ако не получат там - и в ГЕРБ.  \n\r\nЛидерът на \"Атака\" Волен Сидеров призова ДПС, ако имат данни за корупция, да ги дадат на прокуратурата, коато трябва да разследва и ако някой наистина е корумпиран, да си понесе последствията.", "date": "2018.06.28", "title": "ДПС иска комисия: Има ли корупция при даване на гражданство?"}
{"url": "https://www.dnes.bg/akoshtete-vqrvaite/2018/06/28/otlichnik-li-si-veroiatno-si-i-narcis.380700", "text": "Има много неща, които определят дали един човек е нарцисист - невъзможността да запазва дълготрайни приятелства, липсата на съчувствие към другите, огромно его, трудно приемане на критика. \r\nСпоред ново проучване на центъра по психология към университета Куинс, Белфаст, изкарването на високи оценки в училище също може да е белег за нарцисизъм. Ако си нарцисист, силно вярваш, че си по-добър от всички други и заслужаваш награди.\r\n \r\n\"Да си прекалено уверен в собствените си способности е един от ключовите сигнали за грандиозен нарцисизъм\", казва д-р Костас Пападжорджиу, един от водещите лекари в проучването.\r\n \r\nСпоред него такива хора приемат всякакви предизвикателства и ги виждат като възможност за личностно израстване. Затова е много вероятно те да искат да са първи във всичко, да изкарват почти само шестици и да се надпреварват със съучениците си.\r\n \r\n", "date": "2018.06.28", "title": "Отличник ли си? Вероятно си и нарцис!"}
{"url": "https://www.dnes.bg/rusia/2018/06/28/resheno-trymp-i-putin-se-sreshtat-na-16-iuli-v-helzinki.380724", "text": "Белият дом и Кремъл съобщиха, че президентите на САЩ и на Русия - Доналд Тръмп и Владимир Путин, ще се срещнат на 16 юли в столицата на Финландия Хелзинки, предадоха световните агенции, цитирайки Белия дом и Кремъл.\n\r\nДвамата лидери ще обсъдят въпроси, свързани с националната сигурност и двустранните отношения.\n\r\nПутин и Тръмп са имали две кратки срещи в кулоарите на международни форуми на върха миналата година.\n\r\nПреди лидерската среща ще има и среща на дипломатическо равнище, вероятно между руския външен министър Сергей Лавров и американският държавен секретар Майк Помпео, съобщи днес руският заместник-външен министър Сергей Рябков.\n\r\nНовината за срещата на върха на 16 юли в Хелзинки дойде след визитата на съветника на Белия дом по националната сигурност Джон Болтън в Москва, пише БТА.\r\n                    \r\n                    \r\nТръмп ще бъде в Европа през юли за среща на високо равнище на НАТО на 11 и 12 юли в Брюксел. На 13 юли е очакван в Лондон. На 15 юли Путин ще присъства на закриването на Мондиала в Русия.", "date": "2018.06.28", "title": "Решено: Тръмп и Путин се срещат на 16 юли в Хелзинки"}
{"url": "https://www.dnes.bg/obshtestvo/2018/06/28/avtokurs-za-190-leva-izpit-za-7-minuti-ima-li-bezplaten-obiad.380665", "text": "7-цифрови суми укривали 4 автошколи в София. Това е установено след проверка на Националната агенция за приходите. Данъчните започват поредна национална кампания срещу незаконните практики в бранша, докато самите инструктори твърдят, че заради няколко проблемни фирми се създават затруднения за всички.\n\r\nГоворителят на НАП Росен Бъчваров обясни, че са установили укритите данъци с помощта на информация от ДАИ. \n\r\n\"Отчитат се, да речем, 600 курсисти, които са се явили на изпит. При една средна цена много подценена под пазара се получава минимален доход, който не е отчетен\", посочи той пред bTV.\n\n\r\nТой каза, че масова практика е да се регистрират нови и нови фирми с оборот под прага за ДДС регистрация от 50 000 лв., като даже курсисти се местят от едно юридическо лице към друго.\r\r\n                    \r\n                    \"Ако една компания крие данъци, вероятността да прави и други нарушения не е никак малка – особено в такава отговорна задача като обучението на кандидат-шофьори\", подчерта Бъчваров.\r\nПредседателят на Съюза на преподавателите по автомо-мото подготовка Йонко Иванов на свой ред заяви, че ревизиите през годините са се правили без установени правила.\r\n\"Една част от нас се откупиха, на друга част актовете паднаха в съдилищата, но дадохме по 5-6 000 лв. по съдебни дела\", заяви Иванов и призова в диалог с бранша да се определи реална средна цена на курса, на база на която да се правят проверките.\r\nИванов посочи като виновници за сегашното положение на бранша недобросъвестните компании.\r\n\"Не може да има курс за 190 лв., не може да има вътрешен изпит по теория 60 лв. за 7 минути. Има едни фирми, които дават безплатния обяд, те се роят на фирмички. Подписват се едни договори, че сте крепостен ученик на тази фирма и докато не си вземете изпита трябва да се явявате докрай\".\n\r\nПо думите му едва 10% от фирмите в бранша са с нови учебни автомобили.\n\r\nРосен Бъчваров подчерта, че е въпрос на конкуренция колко ще струва шофьорският курс.", "date": "2018.06.28", "title": "Автокурс за 190 лева, изпит за 7 минути... Има ли безплатен обяд?"}
{"url": "https://www.dnes.bg/temida/2018/06/28/razvryzkata-izbiagaliiat-ot-aresta-v-plovdiv-se-predade-sam.380726", "text": "Избягалият арестант от Трето районно управление в Пловдив се предаде в Прокуратурата, съобщиха от Апелативна прокуратура в града. Мъжът се е предал в Окръжната прокуратура в Монтана и е бил придружаван от своя адвокат.\r\nНа 26 юни наркопласьорът, 25-годишният Петър Петров, беше задържан за притежание на наркотици. Докато разследващият полицай снемал обяснения, Петров помолил да иде до тоалетна. Видял, че прозорецът на санитарното помещение е отворен и успял да се измъкне през него. Избягалият арестант бил от Монтана, но живеел на квартира в Пловдив.\n\n\n\r\nСега той е задържан за 72 часа. Повдигнато му е обвинение за  притежание на наркотици с цел разпространение. Срещу него се води и  досъдебно производство за бягството му от ареста.\r\r\n                    \r\n                    Предстои Петров да бъде откаран в следствения арест в Пловдив.\n\r\nВ сряда вътрешният министър Валентин Радев разпореди проверка на районното управление в Пловдив, откъде стана бягството и се закани с уволнение на полицаи заради инцидента.", "date": "2018.06.28", "title": "Развръзката: Избягалият от ареста в Пловдив се предаде сам"}
{"url": "https://www.dnes.bg/zvezdi/2018/06/28/izpovedta-na-nana-mama-e-s-alchaimer-az-i-sestra-mi-s-rak.380696", "text": "Водещата Нана Гладуиш признава в интервю, че когато я диагностицирали за втори път с рак на гърдата, била бясна на съдбата. \r\n\"Идваше ми да вървя по улицата и да крещя – защо пак на мен... Бях изпаднала в жестока дупка, а си мислех, че съм много подготвена и ако пак ми се случи, вече имам механизмите, с които да се справя. Нищо подобно! Първия път ужасът от болестта беше по-голям, а сега ядът направо ме побъркваше. С мъжа ми наистина живеехме с мисълта, че вече всичко е зад гърба ни, и ни дойде малко неочаквано. Когато диагностицираха сестра ми с рак, а нейният случай беше много страшен и критичен, тотално изтрещях.\n\n\r\r\n                    \r\n                    Забравих, че съм болна, престанах да се занимавам със себе си, защото си казах, че вече съм минала по този път и знам какво е. Хванах се да обикалям и да търся първичното огнище при нея. Като си оперира главата и ми се обади, започна да говори доста неадекватно и аз ревах като побъркана. Майка ми пък е с много тежък Алцхаймер и ние със сестра ми сме си само двете. Мама не ни познава. Ситуацията е много тежка. Тя трябва да е под постоянно медицинско наблюдение. През 2012 година я оперираха от доброкачествен тумор в мозъка и след това се разболя от Алцхаймер\", изповядва се Нана пред Love style.\r\nТв водещата обаче не вярва, че над семейството й тегне прокоба или магия. Въпреки това смята да отиде на фамилна констелация, защото може би в рода й има някакво кармично натрупване.\r\nСмята, че някой отгоре й се подиграва с тези изпитания, защото тя е страхотна пъзла. Страх я е от тъмното, да стои сама, от самолет, височини и от змии.\r\nНана признава че този път борбата й е по-трудна, защото е минала през много тежка химиотерапия. Направили й страхотен коктейл от четири лекарства и тя преживяла истински кошмар.\r\nСега й предстои ядрено-магнитен резонанс на 1 юли в Израел и се надява всичко да е наред и да е в ремисия.\r\n\"Не искам да дърпам дявола за опашката, но ще кажа така – готова съм да преборя рака, но не и да жертвам всичко, за да оцелея. Няма да продам душата си на дявола, за да живея тук на този свят!\", категорична е Гладуиш.", "date": "2018.06.28", "title": "Изповедта на Нана: Мама е с Алцхаймер, аз и сестра ми с рак..."}
{"url": "https://www.dnes.bg/obshtestvo/2018/06/28/horata-s-uvrejdaniia-niama-da-zagubiat-dobavkite-si.380712", "text": "Хората с увреждания няма да загубят интеграционните си добавки и получаването им няма да бъде прекъсвано. Това увери социалният министър Бисер Петков по време на заседание на ресорната комисия в парламента.\r\nИнтеграционни добавки получават 500 000 души, за които от бюджета са отделени 152 милиона лева.\r\nПрез юни Върховният административен съд отмени текстовете,  които определят размера на месечните добавки за социална интеграция,  транспортни, информационни и телекомуникационни услуги за хората с  увреждания. \r\nСпоред съда добавките трябва да бъдат съобразени с индивидуалните  нужди на всеки човек, а не да са процент от гарантирания минимален доход.\r\nАко не се вземе законодателно решение по \"бързата писта\" чрез внасяне на законопроект от страна на депутати, а не от Министерския съвет, потърпевши биха били хората, които след датата на решението на ВАС - 11 юни, имат предписана интеграционна добавка, но не и решение на Дирекциите \"Социално подпомагане\" за отпускането й, стана ясно на заседанието.\r\r\n                    \r\n                    По тази причина групата на ГЕРБ ще внесе промяна в Закона за интеграция на хората с увреждания.\r\nБлизо 500 хил. души получават интеграционна добавка за транспортни услуги, за информационни и телекомуникационни услуги – почти 70 хил. души, а за обучение – 90 души.\r\n ", "date": "2018.06.28", "title": "Хората с увреждания няма да загубят добавките си"}
{"url": "https://www.dnes.bg/akoshtete-vqrvaite/2018/06/28/sled-otkritie-izvynzemniiat-jivot-po-vyzmojen-ot-vsiakoga.380716", "text": "Историческо откритие, което може да промени драстично начина, по който възприемаме необятната вселена. Сложни органични молекули са открити на шестата луна на Сатурн – Енцелад, съобщават от списание \"Нейчър\", цитирано от БТА. \n\r\nПод ледената повърхност на космическия спътник в продължение на милиарди години съществува соленоводен океан в течно състояние – достатъчно време за възникване на живот. Това може да означава наличие на извънземни на Сатурновата луна. На спътника има активна хидротермална дейност. \n\r\nМеждународни екипи от учени съобщават за наличието на сложни органични молекули – откритие, което прави още по-големи шансовете за съществуването на живот на Енцелад. \r\n                    \r\n                    \r\nВ публикация в сп. \"Нейчър\" изследователите описват откриването на сложни и богати на въглерод макромолекули - градивните елементи на живота, в гейзерите, изхвърляни през пукнати в ледената повърхност на сатурновата луна. \n\r\n\"Сатурновият спътник се превръща в единственото космическо тяло (след Земята), което едновременно отговаря на всички базови изисквания за живот – такъв, какъвто го познаваме\", споделя Кристофър Глийн от изследователския екип.\n\r\nОткритието изумява учените. Въпреки че наличието на сложни органични молекули не създава непременно обитаема среда, това е едно от нужните за възникване на живот условия, казват изследователите от университета в Хайделберг, които стигат до историческата следа. \n\r\nОткритието на Енцелад е резултат от дългогодишно наблюдение на спътника от сондата \"Касини\", който лети в близост от Сатурновите луни и събира информация за космическите обекти. \r\n ", "date": "2018.06.28", "title": "След откритие: Извънземният живот – по-възможен от всякога"}
{"url": "https://www.dnes.bg/stranata/2018/06/28/signalite-dvoina-cena-neraboteshti-tabla-opasen-trotoar.380715", "text": "Измина още една седмица, в която сигналите за нередности у нас не спираха.\n\r\nЗапочваме със , която гражданин е заснел. Намира се на ул. Васил Друмев 40 в гр. Варна. Диаметърът й е впечатляващ, а преминаващите продължават да си трошат колите ежедневно. \n\r\nИзключително сериозен е и полученият , която ощетява потребителите на пътнически услуги с 100% завишени цени. Витоша експрес ООД е изпълнител на превоз на пътници по линия София-Пловдив, съгласно договор по ЗОП със СО. \r\n                    \r\n                    \r\nСъгласно договорът, превоза по линия София-Пловдив се извършва при цена на билета 6,86 лв. Договорът е достъпен на публична платформа за обществени поръчки. Въпреки това, превозвачът изисква плащане на сумата от 14 лв. от клиентите си, което е в разрез с договора му и ощетява потребителя с двойна цена на превоза. Авторът на сигнала прилага снимки с частта от договора за цената на билета и сканирано копие на закупен билет. \n\r\nПолучихме сигнал за , в който се твърди, че положението е такова от цели 18 години. През лятото жителите остават без вода от късния следобед, до сутринта на другия ден. Няма промяна и след разговори с местния отговорник за ВИК. Молбата е да се планира някаква инвестиция, която да прекрати този проблем. \n\r\nИзпратиха ни и сигнал с  и Google Transit във Варна.\r\n\"Според новините от последната година още 100 спирки от общо 280 ще получат такива табла. Възможно ли е да се поставят такива на спирките на Спортна Зала посока центъра и курортите тъй като до колкото си спомням е част от BRT коридора. Отделно на тези спирки звуковото обявяване не работи на тези спирки. Моето предложение е да се поставят информационни табла по цялото протежение на пътя Златни Пясъци - Летище Варна. Също така през лятото тези табла трябва да показват информацията на английски защото много туристи не могат да се оправят със схемите разлепени по спирките. Пожелателно е да се преведат на немски, руски и френски също\". Потребителят пита защо градът не стане първият в България, който да се присъедини към Google Transit като уточнява, че това би било напълно безплатно. \n\r\nСигнализираха ни и за , намиращ се в столичния  кв. Подуяне на бул. \"Ботевградско шосе\" и ул. \"Рилска обител\". Потърпевшата се възмущава от преминаващите по самия тротоар превозни средства, с цел да избегнат чакането на светофара, за да направят обратен завой. Вече има блъснати хора, един от които е съпругът на авторката на сигнала. \n\r\nАко видите нередност, проблем, с който се сблъсквате всеки ден и искате да подадете сигнал - направете го онлайн в !\r\nПлатформата на Investor Media Group ще ви даде възможност не само да придадете гласност на проблема, но и да изпратите сигнал до отговорните институции.", "date": "2018.06.28", "title": "Сигналите: Двойна цена, неработещи табла, опасен тротоар"}
{"url": "https://www.dnes.bg/politika/2018/06/28/sled-uspeshno-evroshefstvo-borisov-dava-zaiavkata-ni-za-evrozonata.380742", "text": "Премиерът Бойко Борисов обяви в Брюксел, че утре ще запознае лидерите на страните  от еврозоната с кандидатурата на България за \"чакалнята\" на еврозоната и  критериите, които страната ни изпълнява.\r\nЩе ги запозная с направеното досега, уточни премиерът. Той отбеляза, че нашата страна вече изпълнява всички пет изисквания за преминаване към механизма ERM II.\n\n\n\nБорисов добави, че финансовият министър Владислав Горанов е поканен на 14 юли на среща на своите колеги от Еврогрупата. Той уточни, че най-вероятно Горанов ще внесе тогава писмото с българската заявка, подписано от министъра и управителя на БНБ Димитър Радев.\r\r\n                    \r\n                    Премиерът добави, че утре ще постави въпроса за предявените нови допълнителни изисквания за влизане в чакалнята на еврозоната.\r\nБорисов ще представи пред европейските лидери и позицията на страната ни по въпроса с решаването на мигрантската криза. Това съобщи той пред журналисти преди редовното заседание на Европейския съвет в Брюксел. \r\nПремиерът припомни, че България ще настоява за незабавно затваряне на външните граници на ЕС и задължителното преминаване през граничните пунктове, релокацията на вече влезли в територията на ЕС мигранти и активна работа на споразуменията с трети страни.\r\nТой ще апелира споразумението с Турция за мигрантския поток да продължи да работи и ЕС да изплати останалата част от договорените средства, съобщиха от правителствената пресслужба.\r\n\"Всички лидери са категорични, че българското председателство на Съвета на ЕС беше успешно. Положихме огромни усилия да бъдат решени проблемите с миграцията. Всички дават за пример добре охраняваната българска граница с Турция и казват, че се справяме прекрасно\", каза още Борисов.\r\nПо повод исканата от БСП оставка на председателя на КЕВР Иван Иванов, премиерът заяви, че не се меси в работата на независими организации: \"Нямаме отношение към КЕВР. Ако не харесват Иван Иванов, да търсим друго решение тогава“.\r\nСоциалистите се разгневиха на Иванов днес в парламента при приемането на доклада за работата на КЕВР през миналата година. Според БСП той е отказал да извърши задълженията на КЕВР, зададени чрез  промени в Закона за енергетиката, с които се настоява за особен надзор  за сделката за продажбата на ЧЕЗ на \"Инерком\". От опозицията обявиха и че ще внесат сигнал до главния прокурор.\r\n                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\n\r\n ", "date": "2018.06.28", "title": "След успешно еврошефство, Борисов дава заявката ни за еврозоната"}
