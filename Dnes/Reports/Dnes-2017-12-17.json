{"url": "https://www.dnes.bg/sofia/2017/12/17/prostreliaha-myj-sled-skandal-v-sofiia.362563", "text": "Мъж е прострелян с пистолет след скандал в София.Инцидентът е станал в жилищен блок близо до сградата на Шесто РПУ в столицата, съобщи БНР. Причината за стрелбата била спор между пострадалия и нападателя. \r\nПростреляният е във Военномедицинска академия без опасност за живота. Случаят се разследва.", "date": "2017.12.17", "title": "Простреляха мъж след скандал в София "}
{"url": "https://www.dnes.bg/stranata/2017/12/17/sniag-se-sipe-na-parcali-no-pytishtata-ni-se-chistiat-dobre.362551", "text": "Към момента няма затворени участъци от републиканската пътна мрежа за леки автомобили в страната. Създадена е необходимата организация за тяхното навременно почистване. Това обяви регионалният министър Николай Нанков на брифинг след днешното заседание за поддържането на републиканските пътища при зимна обстановка в АПИ.За да може по-добре да се почисти пътят, временно е било ограничено движението за тежкотоварни автомобили над 12 тона в прохода Предела и пътя за Банско.Министър Нанков информира, че в момента сняг вали в Софийска, Ловешка и Плевенска област, на старопланинските проходи, както и на проходите Шипченски, Троян-Карнаре и Петрохан.В Родопите дъждът вече е преминал в сняг. На АМ \"Люлин\" е имало интензивен снеговалеж от мокър сняг в следобедните часове, предаде БТА.Снегопочистващите фирми са се справили добре и няма почти никакви сериозни инциденти. Един малко по-тежък инцидент е ограничил движението на 347 км на АМ \"Хемус\" в района на Шумен, където има временна организация на движението, уточни министърът.Николай Нанков посочи, че днес се очаква интензивен трафик от зимните курорти към София, но пътуващите могат да бъдат спокойни, защото пътищата се почистват добре и навременно. Той все пак предупреди, че автомобилите трябва да бъдат подготвени подходящо за пътуване в зимни условия.Очакванията са тази нощ температурите да бъдат минусови, а прогнозите са във вторник и сряда да завали и обилен сняг. Затова министър Нанков призова водачите и на леки и на тежкотоварни автомобили, освен да са подготвени за зимни условия, да бъдат особено внимателни и дисциплинирани като водачи.Той подчерта, че най-честите грешки на шофьорите при зимни условия са несъобразената скорост и неподготвените автомобили.Министър Нанков заяви още, че до 21 декември ще бъдат приключени всички ремонти на територията на страната. \r\n ", "date": "2017.12.17", "title": "Сняг се сипе на парцали, но пътищата ни се чистят добре! "}
{"url": "https://www.dnes.bg/index/2017/12/17/shterkata-na-sindi-kroford-si-nameri-gadje.362552", "text": "Кая Гербер се среща със 17-годишния британски модел Фентън Меркел, сина на британската актриса Патси Палмър, съобщи Контактмюзик.16-годишната дъщеря на супермодела Синди Крофорд и съпруга й Ранди Гербер наскоро започнала любовен роман с Фентън, чиято майка Патси се прочу с ролята си в сапунената опера \"Ийстендърс\".\"Връзката им е в съвсем ранен стадий, но двамата са отрасли заедно и изглеждат много щастливи\", заяви източник, цитиран от в. Сън\".Патси Палмър напусна \"Ийстендърс\" през 2014 г. и се премести в Лос Анджелис заедно със съпруга си Ричард Меркел и техните 4 деца. Тя се сприятели със Синди, а Фентън и 16-годишната му сестра Емилия сключиха договори с агенцията за модели \"Драгънфлай\".\"Фентън и Кая бяха за известно време приятели покрай близките взаимоотношения между майките им, но през последните няколко месеца приятелството им прерасна в нещо по-голямо - поясни източникът. - От значение е също, че и двамата се опитват да пробият в една и съща индустрия. Освен това Кая се сприятели с Емилия и двете прекарват доста време заедно.\"Кая, която често е сравнявана с майка си, увери, че те са различни личности, макар между тях двете да има известни сходства. \"Има нещо общо в маниерите ни, но всъщност сме съвсем различни\", отбеляза тя. (БТА)", "date": "2017.12.17", "title": "Щерката на Синди Крофорд си намери гадже"}
{"url": "https://www.dnes.bg/notifikacii/2017/12/17/izmami-sys-zehtin-ocveteno-olio-kiuspe-palmovo-maslo.362554", "text": "Испания, Италия и Гърция са световните лидери за 2017 г. в производството на екстра върджин зехтин според данните на Международния съвет за растителни масла.\r\nВъпреки че италианският зехтин е всепризнат като един от най-качествените в света, тазгодишната реколта е много по-ниска заради студената зима и сухото лято. Става въпрос за 320 млн. кг, или с 11 на сто по-малко италиански зехтин в сравнение със средните реколти през последните 10 г., както съобщава Конфедерацията на земеделските производители на Апенините.\r\nПърви в света и през тази година са испанците с 1,15 млрд. кг произведен зехтин, което и за тях е с 10 на сто по-малко от миналата година, пише \"24 часа\". Това означава, че близо половината продукция в света идва от Испания. Веднага след втората в класацията - Италия, се нарежда Гърция с 300 млн. кг.\r\nВъпреки ниските реколти от маслини в Южна Европа световното производство на зехтин е с 12% по-високо от миналата година благодарение на Турция и Тунис, които тичат по петите на традиционните лидери. От Тунис ще потекат 220 млн. кг зехтин, което е почти двойно повече от предишната година. Личен рекорд отбелязва и турският зехтин, чието производство наближава 180 млн. кг. След Турция са Мароко и Алжир. Истинска изненада е Аржентина, която регистрира над 37 млн. кг зехтин, или със 74% повече от преди. След нея са Йордания и Египет.\r\nЩо се отнася до класацията в Европа, Испания, Италия и Гърция са следвани от Португалия и Франция.\r\nВъпреки по-ниското количество произведен зехтин Италия си остава абсолютен европейски лидер по качество. Това е така, защото 47 италиански марки са признати като висококачествени на европейско ниво.\r\nВсички те издържат и през тази година изпита за вкусови и обонятелни характеристики. А според изискванията в Европа зехтинът трябва да ухае на окосена трева, на вкус да е горчиво-пикантен и да съдържа висок процент полифеноли и антиоксиданти, важни за здравето. \r\nЗа разлика от висококачествения зехтин нискокачествените олиа миришат на оцет и гранясало, а при опитване са мазни и лепкави.\r\nМного експерти надават вой, че заради тазгодишната ниска реколта на италиански висококачествен зехтин съществува реална опасност чужда продукция да бъде фалшифицирана като италианска.\r\nДобрата новина обаче е, че големите жеги през лятото в Южна Европа пребориха атаките на т. нар. маслинова муха. Това значи, че качественият зехтин ще бъде още по-качествен от преди.\r\nВъпреки традиционното си производство на зехтин Италия не само отглежда, а и внася маслини, за да ги преработва в зехтин. Всяка година между 300 хил. и 400 000 тона маслини от Тунис, Турция и Мароко пристигат на италианските пристанища, за да бъдат насочени към производството на италиански зехтин.\r\nНай-често срещаният номер на пиратите в сферата на зехтина е, когато за такъв се пласира олио от семена, оцветено с хлорофил и ароматизирано с бета-каротин. Друг трик е пласирането на фалшиво олио от генетично модифицирани слънчогледи, което да наподобява по вкус на зехтин.\r\nСред любимите на фалшификаторите продукти, които се добавят като смесители, са още и фракционираното палмово масло, олиото от кюспе и лешниковото масло, внасяно от Турция.\r\nПиратите на зехтин прилагат и друг метод – този път, използвайки нискокачествено или развалено олио. То преминава през процедура за вакуумиране при ниска температура, а след това се ароматизира, за да се премахнат миризмите на гнило и мухлясало. \r\nНякои сигурно биха си помислили, че всичко това все пак е нищо в сравнение с опасностите за здравето от месо с диоксин или пилешко с хормони. Това обаче в никакъв случай не значи, че престъпниците в сферата на зехтина са по-малко престъпници от тези, които пробутват развалено месо.\r\nСред много обичаните измами са и триковете с т.нар. Italian sounding, или подлъгващото вмятане на италианско звучащи имена и термини в етикета на бутилката зехтин. По този начин много потребители се заблуждават, че купуват произведен в Италия продукт. Феноменът с “италианското звучене” е доста разпространен в Европа, но най-вече в Америка.\r\nВ много от търговските вериги в България се предлага по-изгоден от италианския гръцки зехтин. Тези дни обаче агенция Асошиейтед прес съобщи за измама и с него. Седем гръцки граждани бяха арестувани до град Лариса в областта Тесалия, след като в използваната от тях работилница бил намерен зелен оцветител, прибавян към слънчогледовото масло, за да прилича на зехтин.Били открити и 5 тона фалшив зехтин, готов за бутилиране, както и 12 тона опакован за износ. Продуктът бил представян като екстра върджин зехтин и продаван в Гърция по 12-15 евро за петлитрова бутилка.", "date": "2017.12.17", "title": "Измами със зехтин: Оцветено олио, кюспе, палмово масло..."}
{"url": "https://www.dnes.bg/notifikacii/2017/12/17/rusiia-sparta-ne-sme-voinstvena-strana-otseche-zaharova.362555", "text": "Русия никога не е била войнствена страна, за разлика от европейските държави, заяви днес във Фейсбук говорителката на руското външно министерство Мария Захарова, цитирана от ТАСС. Тя казва това в отговор на изявление на британския външен министър Борис Джонсън, сравнил Русия със Спарта.По-рано в интервю за в. \"Сънди таймс\" Джонсън направи политически паралел, определяйки Атина като аналог на Европа и САЩ, а Русия като прикрита и недоброжелателна страна като древна Спарта, но изтъквайки необходимостта от сътрудничество с Москва.Според Захарова сравнението е некоректно, тъй като олигархията е в основата на устройството на Спарта, а \"човек не може да си представи нищо по-олигархично от Великобритания\".Говорителката обаче изразява съгласие с мнението на британския първи дипломат, че спорът между Атина и Спарта е отслабил класическа Гърция, от което са се възползвали персите и македонците.По думите й сегашните разпри, посяти от Запада, по-специално тези на европейския континент, отслабват самата западна цивилизация и я правят уязвима пред лицето на заплахи като Ислямска държава.По-рано беше съобщено, че Джонсън планира да посети идната седмица Москва и да обсъди с руската страна обстановката в Сирия. (БТА)", "date": "2017.12.17", "title": "Русия, Спарта... Не сме войнствена страна, отсече Захарова"}
{"url": "https://www.dnes.bg/mish-mash/2017/12/17/efektivno-osvobojdavane-na-stresa-spored-zodiiata-ii-chast.362452", "text": "Понякога имаме лоши дни, друг път лоши седмици или месеци, а понякога ни се струва, че цялата година ни е крива. На всеки от нас се случва, понякога животът ни подлага на изпитания. Случва се да бъдем затрупани, разочаровани и уморени от всичко, с което трябва да се справим. За да имаме спокоен и щастлив и живот и да бъдем здрави, е много важно да намерим начин да се справим с ежедневните стрес и напрежение и да подобрим настроението си. Любопитното е, че всяка една зодия може да справи най-ефективно със стреса по определен начин. . Следва да се спрем на останалите шест. Везните обичат да бъдат социални – това е сигурен начин да подобрят настроението си. Излизането с приятели е гаранция, че ще се почувстват по-добре. Родените под този знак също се нуждаят от баланс. Когато имат вътрешен мир чрез баланс във взаимоотношенията им, дори работата може да ги въодушеви.Скорпионите са много експресивни и не могат да задържат емоциите си. Приключенията и повишаването на адреналина са добър начин за родените под този знак да се отпуснат и едновременно с това да се заредят. Когато получат цялата тази енергия, те се чувстват по-добре. Когато имат нужда от почивка, хуморът винаги им помага. Когато Скорпионите са прекалено развълнувани, фокусирането на тази страст по здравословен и полезен начин, винаги ще помогне да се подобрят настроението си.За останалите зодии четете на ", "date": "2017.12.17", "title": "Ефективно освобождаване на стреса според зодията (II част) "}
{"url": "https://www.dnes.bg/notifikacii/2017/12/17/rusiia-se-razmina-s-teroristichen-akt-putin-blagodari-na-trymp.362558", "text": "Руският президент Владимир Путин е телефонирал на американския си колега Доналд Тръмп, за да му благодари за информацията, която е позволила предотвратяването на терористичен атентат в Русия.Това съобщи Интерфакс, като се позова на Кремъл.Информация, осигурена от ЦРУ, е дала възможност на руските правоприлагащи органи да предотвратят планирана самоубийствена бомбена атака в Казанската катедрала в Санкт Петербург.Терористите са арестувани.Путин е заявил, че Русия ще предупреди властите в САЩ, ако получи данни, че се готви атака в Америка, предаде БНР.", "date": "2017.12.17", "title": "Русия се размина с терористичен акт! Путин благодари на Тръмп"}
{"url": "https://www.dnes.bg/sofia/2017/12/17/dve-deca-i-maika-im-postradaha-pri-katastrofa-krai-sofiia.362559", "text": "Заради катастрофа е затруднено движението при Северната тангента на Околовръстния път на София близо до село Мрамор. \r\nПри инцидента са пострадали две деца и майка им.Те са откарани в \"Пирогов\", съобщи БНР. На място има екипи на полицията.", "date": "2017.12.17", "title": "Две деца и майка им пострадаха при катастрофа край София"}
{"url": "https://www.dnes.bg/akoshtete-vqrvaite/2017/12/17/bliznaci-kakvo-gi-ochakva-prez-2018-g-v-jivota-i-liubovta.362429", "text": "Изтичащата година бе щастлива и безгрижна за Близнаците. Ситуацията през 2018-а ще се промени, но няма поводи за притеснения. Ще ви се наложи да взимате важни решения за своето бъдеще в професионален и личен план.Още първите месеци ще предложат изпитание по отношение на кариерата ви. Това е време, в което трябва да направите своите изводи и планове, които ще играят роля поне няколко години напред.\r\nПролетта ви предстои сделка, за която трябва да внимавате с документите. Тя ще ви донесе финансови постъпления, както и нови бизнес партньори. Този период ще бъде благодатен и по отношение на нови запознанства, включително и с противоположния пол.С лекота привличате вниманието към себе си и не се изненадвайте, ако в един момент около вас се струпат повечко ухажори. От вас зависи дали ще предприемете по-сериозни стъпки или просто ще се забавлявате.\r\nВъв финансовата сфера всичко е безоблачно, но няма да се радвате на изобилие.\r\nНай-интересният период за Близнаците ще бъде лятото на 2018 година. Интересен в личен план. Юли и август са подходящи за планирани почивки.\r\nЩе се радвате на много хубави моменти, романтиката ще бъде водеща. Семейните представители на зодията ще се радват на идилия в съвместния живот, а там където има проблеми, ще бъдат решавани с лекота. Годината е подходяща да помислите и за увеличаване на семейството.\r\nПрез ноември започва най-добрият период за Близнаците, всичко ще изглежда като в приказка. Всички ваши идеи ще се реализират с лекота до края на годината, а тези, които търсят сродната душа, ще имат шанс да я намерят. Важното е да направите правилния избор, защото кандидати няма да липсват.\r\nЛюбовна прогноза за Близнаци за 2018 г. ", "date": "2017.12.17", "title": "Близнаци: Какво ги очаква през 2018 г. в живота и любовта?"}
{"url": "https://www.dnes.bg/mish-mash/2017/12/17/50-kitaiski-dvoiki-si-kazaha-da-na-masova-svatba.362557", "text": "Облечени в традиционни китайски, западни и шриланкски одежди, 50 китайски двойки се ожениха на колективна брачна церемония в столицата на Шри Ланка Коломбо, предаде Асошиейтед прес.Така те отбелязаха 60-ата годишнина от установяване на дипломатически отношения между двете страни. Церемонията бе замислена и да рекламира Шри Ланка като туристическа дестинация.На масовата сватба присъстваха политици и дипломати от Шри Ланка и от Китай.Двойките пристигнаха с пищно украсени коли. Церемонията започна под ритъма на барабани. После шриланкски танцьори се впуснаха в традиционни танци и започнаха да свирят на огромни раковини.Надуването на огромни раковини, при което се чува звук като при надуване на рог, се възприема в Шри Ланка като пожелание за успешно бъдеще. След тази церемония младоженците си размениха брачни халки, после преплетоха пръсти и над тях беше напръскана вода като израз на единство и непорочност. (БТА)\r\n ", "date": "2017.12.17", "title": "50 китайски двойки си казаха \"да\" на масова сватба"}
{"url": "https://www.dnes.bg/obshtestvo/2017/12/17/rumen-radev-na-hanuka-chudoto-da-jiveem-v-mir-e-v-rycete-ni.362560", "text": "Това заяви днес президентът Румен Радев, който заедно със съпругата си  Десислава Радева участва в церемонията в Централната софийска синагога  за запалване на свещите на Ханука – Празника на светлината.Вярвам, че само след броени дни отново заедно ще отправим молитва идващата 2018 година да донесе на нашата родина повече спокойствие и благоденствие, а на всички нас здраве, семейно щастие и уют, каза държавният глава.Румен Радев отбеляза, че именно нашият народ не даде своите евреи и българското чудо на спасението в мрачните дни на Втората световна война не са случайност и изрази общата скръб за онези, които са били изпратени на сигурна смърт. \"Ако днес крайният национализъм и екстремистките политически разбирания се опитват да се прокраднат в нашето ежедневие, да пренапишат нашата история и да заразят с омраза децата ни, то, уверявам ви, ние ще бъдем отново заедно в борбата за доброто и справедливостта\", подчерта в словото си президентът.\r\n \r\nДържавният глава Румен Радев запали основната свещ на церемонията, с която се отправя послание за мир, разбирателство и успех, съобщиха от прессекретариата му.\"Щастливи сме с моята съпруга да бъдем тази вечер заедно с вас в  Софийската синагога и заедно да отбележим Ханука. За мен е чест да  запаля една от свещите в Ханукалния свещник и да продължа  институционалната традиция българският държавен глава да отбележи  съвместно с еврейската общност в България този красив празник на  светлината\", заяви президентът и подчерта, че българската нация умее да  отбелязва съвместно празниците на всички свои общности.\r\n ", "date": "2017.12.17", "title": "Румен Радев на Ханука: Чудото да живеем в мир е в ръцете ни!"}
{"url": "https://www.dnes.bg/akoshtete-vqrvaite/2017/12/17/7-vyprosa-koito-da-zadadem-na-pyrva-sreshta.360922", "text": "Срещите могат да бъдат изтощителни – какво да облечем, къде да се видим, кой ще плати, какво да ядем?\r\n \r\nОпитайте се да не го мислите чак толкова – едва ли това ще е човекът, за който ще се ожените.\r\n \r\nНо все пак не е лошо да знаете с кого си имате работа. А колкото по-бързо го разберете, толкова по-лесно ще можете да решите как да продължите нататък с този човек.\r\nПървата среща е като интервю – целта е да се опознаете. Забавлявайте се, но опитайте да следвате тези правила:\r\n \r\nНе говорете по телефона. Задайте няколко въпроса (но не прекалявайте). И не взимайте нещата твърде сериозно.\r\n \r\nЕто няколко въпроса, които ще ви помогнат по време на първа среща:\r\n \r\n \r\nВинаги е добре да знаем с какво обича да се занимава новият ни приятел, защото хобито често се оказва основен приоритет в живота на един човек.\r\n ", "date": "2017.12.17", "title": "7 въпроса, които да зададем на първа среща"}
{"url": "https://www.dnes.bg/notifikacii/2017/12/17/kitai-s-noviia-si-car-si-czinpin-sys-zaiavka-da-e-centyr-na-sveta.362553", "text": "Когато пристигна неотдавна на официално посещение в Китай президентът на САЩ Доналд Тръмп нарече китайския си домакин Си Цзинпин \"цар\". Мнозина изтълкуваха това като негов пореден гаф или просто като нова проява на дипломатическата му неопитност.Този път обаче, съзнателно или не, Тръмп се оказа недалече от истината. На конгреса на Китайската комунистическа партия през октомври Си не само бе преизбран за втори петгодишен мандат за неин лидер, което практически автоматично води и до преизбирането му за президент на страната. Начинът, по който стана това, мнозина оприличиха на коронация на император на издание от 21 век на Поднебесната империя, както това е ставало многократно в хилядолетната й история.Неговите мисли и името му бяха вписани в партийния устав редом с това на Мао Цзедун - чест, която никой от последвалите \"великия кормчия\" китайски лидери не заслужи. Конгресът наруши установената в последно време практика в началото на втория мандат фактически да номинира бъдещия наследник на лидера, което оставя отворена вратата Си да остане на върха за още дълго време.Освен това най-важните партийни органи бяха основно обновени с хора, подбрани лично от Си, което не бе и особено трудно, тъй като след масираната кампания срещу корупцията през последните години той затегна контрола си над партийните редици и сложи свои съюзници на ключови позиции на всички равнища. \r\nКонгресът, който несъмнено бе едно от главните политически събития на 2017 година, утвърди неговите идеи и инициативи, широко рекламирани по време на първия му мандат, като ръководни насоки за страната за очевидно дълъг период напред.Днес Си Цзинпин е не само най-могъщият лидер на Китай след Мао. Той е и най-амбициозният от лидерите на големите държави в света и вероятно е онзи, който ще остави най-трайна следа в историята. \r\nОт висотата на царствената си позиция той заяви, че Китай навлиза в нова ера и е готов да заеме място в центъра на световната сцена като \"могъща сила, способна да поема водачество по политически, икономически, военни и екологични проблеми\". Пекин вече се държи по съвсем друг начин, с високо самочувствие и аплобм, подобаващи на страна с глобална роля.Още преди конгреса, на световния икономически форум в Давос, той се обяви за поддръжник на глобализацията, свободната търговия и борбата с климатичните промени и дори на мултикултурализма. Не може да не се забележи, че претенциите на Си за тази нова роля идват в много подходящ момент, поднесен му като на тепсия от президента Тръмп, който реши да затвори Америка в нов изолационизъм. Посрещайки Тръмп в Пекин, домакинът Си назидателно отбеляза, че \"никоя страна не може да се затвори в собствената си черупка. Днес ние живеем в един общ свят и споделяме една и съща съдба\".Си Цзинпин вижда златна възможност Китай да запълни вакуума, освободен от САЩ, да разшири влиянието и обсега на международната си активност. Той стана първият китайски лидер в модерни времена, който открито заявява, че Пекин иска да играе роля, и то важна, в глобалната общност.И очевидно има защо - най-вече благодарение на забележителния икономически растеж в продължение вече на близо 40 години. Делът на Китай в общия обем на световния експорт днес е 14 процента и продължава да расте. А делът на САЩ не превишава 10 процента. Америка живее на кредит, и то огромен, и най-големият й кредитор е именно Китай. Бъдещето на американците зависи от това ще продължи ли Китай да ги кредитира.Доста преди Тръмп да стъпи на световната политическа сцена, Си обяви аспирациите си \"да направи Китай отново велик\", \"да възроди великата китайска нация\", по собствените му думи. Той формулира редица конкретни национални цели в тази насока, които сам нарича \"китайската мечта\" и за които страната може \"да се бори и да победи\". При това представи и \"график\" за тяхното поетапно постигане.Още като пое ръководството на страната през 2012 г., той обеща, че до 2021 г., когато ще се чества 100-годишнината от основаването на китайската компартия, Китай ще построи \"умерено проспериращо общество\", като удвои брутния вътрешен продукт (БВП) на човек до около 10 000 долара годишно. Това означава на база на днешната покупателна способност, че китайската икономика ще бъде с около 40 процента по-голяма от американската, според Международния валутен фонд.А на партийния конгрес тази година той актуализира тази перспектива, като каза, че до 2049 г., когато ще се чества 100-годишнината от създаването на КНР, Китай ще бъде \"велика, модерна и просперираща социалистическа страна\" и \"глобален лидер по цялостна национална мощ\". Това предполага БВП на човек към средата на века да достигне този на САЩ. И тъй като населението на Китай е 4 пъти по-голямо, това означава, че абсолютният обем на китайската национална икономика ще бъде 4 пъти по-голям от този на САЩ.При това Китай си поставя за цел да бъде пръв не само в икономическо, но и също и във военно, научно, технологично и културно отношение. Една от инициативите на Си - Made in China 2025, предвижда Китай да стане глобален лидер в ключови технологични области като компютри, роботика, изкуствен интелект, самоуправляващи се автомобили.Конгресът утвърди ключовата външнополитическа инициатива на Си за т.нар. \"Нов път на коприната\" като основна концепция, около която ще се върти външната политика на Китай в обозримото бъдеще, поне до 100-годишнината на КНР през 2049 г. Днес тя вече е известна като инициатива \"Един пояс, един път\" (ЕПЕП) и практически цялата китайска администрация е впрегната за нейната реализация. Това е грандиозна геополитическа схема, несъмнено най-големият инфраструктурен проект в света днес, обхващащ почти цялата териториална шир на Евразия, включително степите на Централна Азия, Кавказкия регион и Западните Балкани.Целта е по древния път на коприната, използван от китайските търговци векове наред, Пекин с огромните си финансови и технологични възможности да изгради мрежа от магистрали, железници, тунели, мостове и пристанища, от които транзитните страни и региони се нуждаят, но и по които китайските стоки от днешната \"работилница на света\" да достигат както до новите пазари в Азия, така и до старите в Европа. Тя обхваща 64 страни от Азия, Европа и Африка и освен сухоземния, има и морски коридор, обхващащ страните от Южна Азия и Източна Африка около Индийския океан.Така Пекин сам диверсифицира пътищата на своята търговско-икономическа и политическа експанзия, осигурявай си байпаси, ако американците се опитат да му пречат. Казано иначе, всички пътища ще водят към Пекин и Китай ще бъде новият център на света, защото това естествено ще бъдат не само търговски, финансови и инвестиционни канали, но и коридори за китайско геополитическо влияние.В Пекин казват, че това е \"win-win\" формула, т.е ситуация, от която печелят всички, и в много отношения наистина е така - въпрос на преценка и интереси. Китай обещава да вложи в изграждането на тази транспортна инфраструктура стотици милиарди. Това е съблазнително, особено за страни, които имат остра нужда от огромни инвестиции. А всички по тези трасета са такива.Китай вече ежегодно провежда регионални срещи на страните по трасето на ЕПЕП, на които проучва техните нужди и обсъжда инфраструктурни проекти от взаимен интерес. Само преди месец бе поредната среща на високо ниво в Будапеща с 16 страни от Източна Европа - регион, на който Пекин обръща особено внимание. Така се роди формулата \"16+1\" и кандидатите за тези проекти и инвестиции са много. От 2012 г. досега китайски компании с подкрепа на държавни банки са обявили около 15 млрд. евро инвестиции в инфраструктурни и индустриални начинания в този регион, по данни на \"Файненшъл таймс\". Пекин намеква, че е готов и за много повече, ако бъдат преодолени бариерите, поставяни от Брюксел по различни причини и съображения.Това, разбира се, блазни източноевропейците, които все повече се дразнят от брюкселската бюрокрация, която естествено вижда опасен конкурент в лицето на Китай. Някои съвместни проекти с Китай са в ход или в напреднал стадий на обсъждане - например 350-километрова високоскоростна жп линия Белград-Будапеща (оценена на около 2,5 млрд. евро), автомагистрала Баня Лука - Млинище в Босна (за 1,4 млрд. евро), Y-образен канал, свързващ реките Дунав, Одер и Елба в Чехия (1 млрд. евро). Пекин има и своите изисквания и предпочитани партньори - например Сърбия, Черна гора, Гърция и Унгария, които или не са обвързани с бюрократичните и политическите правила и изисквания на ЕС и на НАТО, или си позволяват да бъдат значително еманципирани от тях.Само в Гърция Китай досега е инвестирал 13,6 млрд. долара. Той вече изкупи големи дялове в гръцкия обслужващ сектор и в компании за оптически кабели. Мажоритарен собственик е на гръцкото пристанище Пирея, което смята за своя морска врата към Европа, и се стреми да изгради съответната свързваща инфраструктура от него към континента.Сред 16-те, разбира се, е и България, с която Китай също обсъжда големи проекти в размер на стотици милиони долари от взаимен интерес. Пекин проявява интерес да участва в строежа на някои от българските автомагистрали, към модернизацията на нашите железници. Догодина България дори ще е домакин на поредната среща на върха Китай - Централна и Източна Европа. Поканата към Пекин отправи лично българският премиер Бойко Борисов на срещата в Будапеща.Впрочем, в унгарската столица Борисов за първи път на високо ниво спомена за възможността високоскоростната жп магистрала през Турция, която вече достигна от Анкара до Истанбул, като пресече с тунел и Босфора и се строи с китайско участие, да бъде продължена през България до Белград. Тъй като перспективата е в източна посока тя да стигне през Задкавказието и цяла Централна Азия до големите китайски индустриални центрове, това значи, че ние можем да имаме удобна и бърза жп връзка както към Китай през Турция, така и до Централна Европа, достигайки само за няколко часа до Будапеща, а оттам до Виена и т.н.Американско проучване, извършено неотдавна, констатира, че евразийската мрежа, която Китай се стреми да създаде чрез плана си ЕПЕП, далече надхвърля мащабите на следвоенния (1947 г.) план \"Маршал\", който наложи американската хегемония в Западна Европа. Авторите на доклада констатират, че в рамките на ЕПЕП ще бъдат вложени до 1 трилион долара в 64-те страни по трасето. А планът \"Маршал\" вложи 130 млрд. долара по сегашни цени, огромната част от тази сума в шест страни. Затова авторите правят констатация, че ЕПЕП е \"програма с безпрецедентен обем и обхват със стратегическа цел да се изгради удобен и благоприятен за Китай регионален ред в цяла Евразия\".Китай, опиращ се на силния си икономически растеж, се цели нависоко. Сегашната геополитическа обстановка в света е благоприятна за бързото реализиране на неговите намерения. Кой как ги разбира или тълкува е друг въпрос. А още по-различен въпрос е дали и доколко ще му достигнат силите да ги осъществи. Но малцина са онези, които се съмняват, че Китай се утвърждава на световната арена като водеща, а най-вероятно и като свръхдържава. (БТА)", "date": "2017.12.17", "title": "Китай с новия си \"цар\" Си Цзинпин със заявка да е център на света "}
{"url": "https://www.dnes.bg/stranata/2017/12/17/ne-s-modna-shapka-a-s-kaska-jenite-koito-slizat-v-zemnite-nedra.362556", "text": "\r\nГлавните актриси на тази подземна история са Деси и Веси – нежни и крехки. Вместо с грим и костюм за офиса излизат оборудвани с гащеризони, каски, лампи и самоспасители. \r\nБез капка страх тръгват към земните недра в рудниците на Мадан. Те разказват, че слизането в тъмните пещери, където полезните изкопаеми се крият, посредством скърцащ и шумен асансьор, от който редица биха ги побили тръпки, е ежедневие. \r\nВсеки ден до работа трябва да изминат около километър под земята през вода и кал, за да стигнат до тунелите, в които се трудят. Докато взимат проби от рудата, таванът над главите им пука и се срива от тежестта. Момичетата обаче реагират спокойно, стига да са взели предвид предпазните мерки. \r\nСуровите мъже под земята се радват на момичетата като на собствени деца. Дамите отбелязват, че си харесват работата, но най-важното е да излязат от мината живи и здрави и да се приберат при децата си.\r\n\r\n ", "date": "2017.12.17", "title": "Не с модна шапка, а с каска - жените, които слизат в земните недра"}
{"url": "https://www.dnes.bg/politika/2017/12/17/radev-manolova-i-fandykova-s-nai-goliamo-doverie.362538", "text": "Закономерни са тенденциите, които \"Галъп интернешънъл\" установява по отношение на доверието в основните институции и политическите личности в годината. \r\nПрез декември доверието в президентската институция е очаквано високо, а доверието в правителството е по-високо от това в парламента, сочи изследване на \"Галъп интернешънъл\" по отношение на доверието в основните институции и политическите личности.\r\nНай-харесвани са личностите, които са по-далеч от ежедневния политически процес.\r\nИнституцията на президента завършва годината с нива на доверие от 56% срещу 29% недоверие. Така президентската институция затвърждава обичайния си висок обществен авторитет, който беше силно разколебан в предходния мандат. Личното доверие на Румен Радев е на закономерно сходни нива с доверието в институцията. Вицепрезидентът Илияна Йотова пък се ползва с лично доверие от 25% - това също е сравнително висока оценка на фона на доверието за останалите политически фигури у нас.\r\nПрез декември правителството има 31% доверие и недоверие от 58%. Това са равнища, които се повтарят сравнително устойчиво през годината. \r\nТака първите няколко месеца на кабинета \"Борисов 3\" се оказват с равнища на доверие малко по-добри в сравнение с началните месеци на предходния му мандат, по-благоприятни от началните месеци на мандата \"Орешарски\" и много по-неблагоприятни в сравнение с началните нива на първия кабинет \"Борисов\" през 2009 г. Налице е обичайното за всяка власт \"износване\" на подкрепата, но и достатъчно знаци, че ГЕРБ има дълготрайно влияние.\r\nОколо загубените от ГЕРБ избори за президент Бойко Борисов донякъде загуби и личен рейтинг и слезе на нива под 30% доверие. Пролича и стандартната за такива случаи тенденция загубилият избори да продължава с ниски нива на доверие. Следващите месеци обаче показаха, че Борисов е в състояние сравнително бързо да \"наваксва\" одобрение и то се върна на нива над 30%. Това го прави един от одобряваните политици у нас. Разбира се, няма ги драматичните амплитуди от по-ранните му политически години, когато беше новонавлизащ, респективно по-харесван, политик.\r\nПарламентът, по традиция, е с по-ниско доверие от правителството в края на годината - 70% негативни и 22% позитивни оценки. През 2017 г. се долови известно укрепване на доверието в парламента. Вероятно повлия характерното за цялата година мобилизиране на електората на управляващите партии, които имат по-сериозна периферия.\r\nОтношението към институцията на Народното събрание стана по-благосклонно още след идването на служебното правителство в края на януари 2017 г. Парадоксално, по-благоприятни стойности на одобрение в парламента дойдоха в период, когато той на практика отсъстваше. Това се дължеше на общото успокоение, което обичайно идваше след разрешаване на политически кризи, като тази с подадената от Борисов оставка през есента на 2017 г.\r\nОсновните политически личности\r\nВ края на годината най-харесваните от българите политически личности са Румен Радев, Мая Манолова и Йорданка Фандъкова. Това са и трите политически личности, които имаха положителен рейтинг в годината, т.е. доверието превишава недоверието. Сравнително високо доверие има и Бойко Борисов, както и един \"пакет\" от личности като Илияна Йотова, Лиляна Павлова, Мария Габриел, Красимир Каракачанов, Томислав Дончев, Корнелия Нинова, Екатерина Захариева и др.\r\nВ последната една година се забелязва ръст на доверието при Мая Манолова – заради активността и заради възможностите, които позицията на омбудсмана дава. От двайсетина процента при встъпването в длъжност, сега доверието е 51%.\r\nУкрепване на доверието има и при Корнелия Нинова – трайно под 20% преди година, до трайно над 20% сега. Това е немалко повишаване за политик от партия, която има по-скоро предвидим като величина електорат и това.\r\n ", "date": "2017.12.17", "title": "Радев, Манолова и Фандъкова с най-голямо доверие"}
{"url": "https://www.dnes.bg/obshtestvo/2017/12/17/noviiat-igumen-na-bachkovskiia-manastir-vstypi-v-dlyjnost.362539", "text": "\"Изненадан съм\". Това каза новият игумен на Бачковския манастир архимандрит Самуил, след като пое управлението на Светата обител.\r\nТой призна, че не е запознат с дейността на манастира и го е гледал досега само отвън. Сега научава, че стенописите са реставрирани и че в двора тече мащабен ремонт.\r\n\"Аз не очаквам нищо, защото не съм мислил за това, което ми се дава – то е една огромна отговорност\", каза игумен Самуил.\r\nТой зае поста официално след сутрешната неделна литургия в светата обител, която беше водена от главния секретар на Светия Синод – архимандрит Герасим. \r\nНовият игумен архимандрит Самуил, заедно с архимандрит Симон, взеха участие в литургията, на която присъстваха  духовници и миряни. Неочакваната смяна на игумена направи Светия Синод на Българската православна църква.\r\n\"Ние сме монаси и не принадлежим на себе си. Това значи, че чувствата, които имаме, трябва да си останат между нас и Бога в нашите молитви\", заяви досегашният игумен на Бачковския манастир архимандрит Симон.\r\nПреди близо три години той наследи Светата обител от стария игумен Борис, който беше принуден да напусне поста, след като го уличиха в непристойно поведение. Сега обаче липсва официално обяснение за рокадата. Наскоро приключи реставрирането на стенописите в църквата на манастира, а в момента тече мащабен ремонт в двора и изграждане на отводнителна система.\r\n \r\n\"Ако трябва да бъда честен, изумен съм от подмяната на стария, надявам се новият да е по-добър\", заяви един от посетителите на манастира.\r\n\"Досега нещата в манастира вървяха и се направи много, дано с новия игумен също вървят напред\", споделя мнение друг мирянин.\r\nАрхимандрит Симон твърди, че оставя манастира в добро финансово състояние. Той заминава да служи в Русенската епархия. Новото си работно място ще заеме в дните преди Коледа. \r\n ", "date": "2017.12.17", "title": "Новият игумен на Бачковския манастир встъпи в длъжност"}
{"url": "https://www.dnes.bg/notifikacii/2017/12/17/es-izpraven-pred-stenata-doverieto-be-zagubeno.362536", "text": "Единството в ЕС трябва да бъде възстановено, защото беше изгубено. Диагнозата е на председателя на Европейската комисия Жан-Клод Юнкер и бе изречена 17 дни преди края на отминаващата година. Друг път, когато попитат Юнкер дали е оптимист (за която и да е от европейските кризи), той отговаря, че това ще проличи от аутопсията.\r\nКакто самият Юнкер твърди, въпрос на гледна точка е дали Общността тази година постигна успехи, или се придвижи напред по пътя на разединението. \r\nМакар да остана официално единен по повечето ключови въпроси, ЕС отчете трайни разногласия по една от основните политически теми - приема на мигранти. Освен покрай войните в Близкия изток и Африка, тази тема се превърна в оголен нерв и заради настояванията на елита в Германия, че европейската солидарност означава всяка от 28-те държави да приеме поканените от Берлин чужденци.\r\nНа европейски терен германските идеи за миграцията бяха подкрепени от въведените от ЕК преди две години задължителни квоти за разселване, но станаха повод в самата Германия наскоро канцлерът Ангела Меркел да изгуби почва под краката си. Новата година ще покаже дали Меркел пак ще управлява и каква тежест ще имат накърнените й позиции. Какъвто и да е отговорът, последните събития върнаха в Бундестага за първи път след края на Втората световна война крайната десница.\r\nКрайнодесните напреднаха и в Австрия, където отново след 17 години влизат в управлението. Последния път, когато това се случи, Австрия бе изолирана от останалите в ЕС за девет месеца, а впоследствие бе приет чл. 7 от договора за ЕС. В близките дни предстои ЕК да реши дали да не приложи този текст за първи път - срещу Полша, заради неспазване на общностното право и все по-голямата самоизолация на Варшава.\r\nДържавите от Вишеградската група (Чехия, Словакия, Полша и Унгария) и Австрия отказват твърдо да приемат повече мигранти, а заради миграционния наплив Шенгенското споразумение все повече съществува на хартия, отколкото в действителността. Днес шест страни от Шенген прилагат гранични проверки и няма изгледи скоро да ги отменят. Изобилстват коментарите, че положението не се влошава допълнително само заради действията на Турция в задържането на пришълците по пътя им към Европа. Въпреки това ЕС реши през ноември да ограничи предприсъединителните фондове за Анкара, а Европейският парламент призова за прекратяване на преговорите за присъединяване на Турция към ЕС покрай действията на властите в разрез с човешките права.\r\nЗа следващата година пред ЕС остават задачите да приеме промените в миграционното законодателство, както и списък на \"сигурните държави\", чиито граждани не подлежат на закрила в Европа. Може би догодина най-после ще бъдат приети и правила за законна миграция, чрез които предварително подбрани чужденци ще могат да идват, за да допринасят с труда си за европейската икономика.\r\nВъпросите, по които ЕС остана единен през тази година, преобладаваха. Сред тях бяха темите за продължаването на санкциите срещу Русия, за въвеждането на още санкции срещу Северна Корея, за запазване на ядреното споразумение с Иран, за решението на близкоизточния въпрос чрез съществуването на две държави, за запазване в Тел Авив на дипломатическото представителство на Общността в Израел.\r\nСпоред председателя на Европейския съвет Доналд Туск най-ясен израз на единството е обособяването на европейската отбрана - решение за съчетаване на силите в отбранителната област не за да се създава обща войска, а за да може военните бюджети на държавите от ЕС да се употребяват по-добре. В светлината на тези решения НАТО уточни, че Източна Европа няма инфраструктура по изискванията на алианса за бързо разполагане на сили.\r\nОсобено силен израз на единството на 27-те бяха досегашните преговори с Лондон по оттеглянето на Великобритания от ЕС. Макар и изкушени да се договарят поотделно с Лондон, всички в ЕС успяха да устоят и да проявят твърдост в преговорите по въпросите как и на каква цена ще настъпи раздялата.\r\nВ навечерието на \"развода\" с Лондон Юнкер обърна лице към Източна Европа с призивите за незабавно приемане на България и Румъния в Шенген, както и за осигуряване на европейска перспектива на страните от Западните Балкани. Европа е от Виго до Варна, от Испания до България, и трябва да диша с двата си дроба - източния и западния, иначе ще се задушим, заяви той в годишното си слово пред ЕП.\r\nВ началото на годината председателят на ЕК представи т. нар. Бяла книга за бъдещето на ЕС и остави държавите в Общността да изберат как ще взаимодействат занапред. Европа на няколко скорости или истинска федерация бяха две от петте възможности, разположени в двата края на \"ветрилото\" от идеи. Каквото и да избере ЕС, изглежда Юнкер няма да бъде там при взимането на решенията, защото обяви оттеглянето си след края на председателския си мандат след година и половина.\r\nОтминаващата 2017 г. изтласка назад сериозните опасения за политически сътресения на континента с изборите в Холандия и Франция. Засега остават големи въпросителни около управлението в Германия, както и за Испания, където упоритите каталунци са в състояние да предизвикат нестабилност и нови крайности.\r\nКаталунската криза постави под въпрос спазването на европейските ценности от самата Европа, но не бе единственото събитие, породило такива съмнения. В Малта, друга държава от ЕС, разследващ журналист бе взривен в автомобила си след публикации срещу местния политически елит. Основателно възникнаха колебания как в ЕС се опазват свободата на словото и свободно волеизявление - ценности, проповядвани и \"изнасяни\" от ЕС в други държави, понякога и с употребата на (мека) сила.\r\nМакар че тази година ЕС бе такъв, а не по-добър, мнозинството европейци го харесват, показват официални данни. Общо 59 на сто са положително настроените, като от тях 23 на сто са твърди оптимисти. Десетина на сто очакват ЕС да бъде по-демократичен, по-еднороден, като \"съединени европейски щати\", и да харчи повече за хората. Отхвърлящите европейската политика са едва 14 на сто.\r\nНа този фон от 1 януари България поема за първи път председателството на Съвета на ЕС - институцията, в която се подготвят общите решения. Нашата страна ще има възможността на свой ред да бъде \"честен посредник\", каквато е ролята на председателството. Остава надеждата, че до юли, когато отговорностите ще бъдат поети от Австрия, проблемите няма да се множат, а ще се решават.(БТА)", "date": "2017.12.17", "title": "ЕС изправен пред стената, доверието бе загубено"}
{"url": "https://www.dnes.bg/notifikacii/2017/12/17/trymp-podnasia-na-tepsiia-uspeha-na-putin-v-dalechniia-iztok.362519", "text": "Ще получи ли Русия възможност да повтори сирийския успех и в Далечния Изток? Началото на преговорите между Пхенян и Вашингтон е в полза на Москва. \r\nВече има все по-малко съмнения, че провеждането на подобни преговори е практически неизбежно – и това ще даде на Русия не по-малко козове в Далечния Изток, отколкото тези, които наскоро получи в Близкия, пише руското издание \"Взгляд\", цитирано от \"Фокус\".\r\nНа пресконференцията на Путин, на няколко пъти беше повдиган въпросът за отношенията със САЩ – за договорите за ракетите, \"намесата на Русия в американските избори\" и корейската криза. Сред другото, Путин отново бе помолен да даде характеристика на американския президент Доналд Тръмп, да оцени работата му – и то от самите американски журналисти. Путин, правейки уговорката, както винаги, че оценката за работата на президента на САЩ трябва да бъде дадена от американския народ, все пак похвали Тръмп за направеното за по-малко от една година.\r\n\"Обективно, ние виждаме някои сериозни постижения, даже за този неголям времеви период, откакто той работи. Погледнете пазарите, техният растеж. Това говори, че те вярват на действията на президента в тази сфера. При цялото ми уважение към опозицията на президента Тръмп вътре в САЩ, това са обективни фактори\".\r\nПутин изреди множество теми, по които двете страни, обединявайки усилията си, биха могли да действат доста по-ефективно, отколкото в момента – споменавайки между тях и севернокорейския проблем.\r\nКакто вече стана ясно, Тръмп възприе това като лично обръщение към него – т.е. той явно е гледал фрагменти от изказването на руския президент и след няколко часа се обади в Кремъл. За самия факт на разговора се разбра в петък сутринта, а след това и самият Тръмп разказа, че двамата са разговаряло основно Северна Корея.\r\nОт съобщенията на Кремъл не може да се разбере нищо, там се казва само, че страните \"са обсъдили актуални въпроси от двустранните отношения, а също така и ситуацията в кризисните точки, с акцент върху регулирането на ядрения проблем на Корейския полуостров\". \r\nНо ето, че съобщението от Белия Дом, освен коментарите по корейската тема, съдържа и този пасаж:\r\n\"Президентът Тръмп е благодарил на президента Путин за признанието за силните икономически показатели на Америка, по време на ежегодната си пресконференция\".\r\nТръмп явно е започнал с благодарствени думи – продължил е с уверения, че неговото желание за поправяне на отношенията не е изчезнало и Путин може да не се съмнява по този въпрос. Това е съвсем нормална реакция на нормален политик на зададения от неговия партньор въпрос, съдържащ съмнение в твоето настроение. Но в текущата ситуация в САЩ, даже намекът, че Тръмп е казал нещо подобно е особено опасен – веднага би последвала атака в стил \"Тръмп се страхува от Путин\".\r\nЯсно е, че американския президент е решил да се възползва от повода, за да обсъди главната си тема в момента – Северна Корея. На него му трябва допълнителното раздухване на тази история, а това е възможно само с малко помощ от Русия.\r\nТази ситуация предизвиква паралели със ситуацията от август 2013 година – когато САЩ надигнаха ръка, за да нанесат удар по Сирия, а след това започнаха да уговарят Русия да им помогне да не го правят.\r\nКакво обединява Обама и Тръмп? Нито единият, нито другият не е имал намерение да започне война. Обама просто нагнетяваше ситуацията, чертаеше \"червени линии\", за да успокои саудитите и другите арабски съюзници, искащи тяхната намеса. Обама се надяваше със своята войнствена риторика да приближи падането на Асад – но същевременно разбираше, че открито нападение на САЩ над Сирия може да доведе до катастрофа - война в целия регион, с участието на Иран и Израел, което да стане ход към ядрена война. Сблъсквайки се и с рязкото противодействие на Русия и Китай, Обама започна да мисли, как да отстъпи назад.\r\nИ точно тогава му помогна Путин – договорката за изнасянето и унищожението на сирийския химически арсенал, т.е. ликвидацията на един от формалните поводи за американска намеса. Обама можа да съхрани своето миролюбие на нобелов лауреат, но САЩ претърпяха тежко морално поражение в региона.\r\nТръмп също няма намерение да воюва със Северна Корея – тази война веднага ще стане регионална катастрофа, а един ход, след това – и с глобален мащаб. Тръмп нагнетява ситуацията, за да получи отстъпки от Китай – но техният лимит практически е изчерпан. Русия се държи някак си настрана, бутайки Пекин на преден план – но, същевременно, поддържа линията за необходимостта от започване на американо-севернокорейски преговори.\r\nНо, за да премине към преговори, на Тръмп му е нужно да \"подаде\" максимално изгодно своя \"успех\" на корейското направление вътре в САЩ. И тук вече на помощ идва Путин.\r\nНаистина, ако Тръмп приеме посредничеството от този, за чиято марионетка го сочат, при неговите врагове ще се получи пристъп на информационен бяс. Но има ли алтернатива на руското участие в разрешаването на изкуствената корейска криза? Разбира се, че не – без участието на Москва и Пекин, Пхенян няма да иска да преговаря, а да ги води самостоятелно, Америка просто не може, имайки предвид липсата на доверие към САЩ на Ким Чен-ун.\r\nВпрочем, тук паралелите между ситуацията със Сирия и Обама свършват – защото в корейската тема важното е просто да се започнат преговори и да бъде махната тази тема от челото на световния дневен ред. По пътя към това, Тръмп ще се опита още да покаже, че се опитва да принуди Русия и Китай да втвърдят позицията си спрямо Северна Корея – за да покаже как го слушат Путин и Си Дзинпин. Независимо от това, че Русия и Китай вече казаха, че няма да втвърдяват позицията си повече, Вашингтон ще настоява за пред публиката, че Москва е спряла кислорода на Пхенян. \r\n\"Ние призоваваме и Русия, и Китай, поотделно, да увеличат натиска, включително да отидат и по-далеч от пълното осъществяване на резолюциите на СС на ООН. Ако продължим да допускаме работниците от Северна Корея да се трудят в Русия, а след това да изпращат средства в родината си за финансирането на ядрената програма, това ще постави под съмнение стремежа на Русия за подкрепа на мира. Същото важи и за Китай\", заяви Рекс Тилърсън пред Съвета за сигурност на ООН.\r\nВсичко това звучи гръмко, но е напълно безполезно. Позицията на Русия бе озвучена от Путин за пореден път:\r\n\"Ние смятаме, че е крайно време да се спре с нагнетяването на напрежението и от двете страни. Ние вече чухме американските партньори: \"Ще прекратим ученията\". Но не, отново проведоха, Северна Корея изстреля ракета отново. Тази спирала трябва да бъде прекъсната, защото това е изключително опасна игра... Северна Корея не вижда друг начин за самосъхранение, освен развитието на системно оръжие за масово поразяване, ракетна техника. Сега стигнаха и до това, че техните ракети вече достигат територията на САЩ\".\r\nРусия е готова да помогне с преговорите – и веднага щом Тръмп е в състояние да си позволи признанието за тяхната неизбежност публично, те ще започнат. Направеното във вторник заявление на Тилърсън за готовността му за среща със севернокорейците без предварителни условия, вече стана първия публичен ход в тази посока. Както и неговото заявление от петък, в СС на ООН, че САЩ нямат намерение да се съгласяват с предложението на Китай и Русия и да се отказват от ученията в Южна Корея, в замяна на спирането на изпитанията на Пхенян – не, заяви държавният секретар, ние ще отидем само на преговори без предварителни условия. Е, точно това е и позицията, която би устроила всички.\r\nНачалото на преговорите няма да стане удар по репутацията на САЩ в региона и по света – дори само заради това, че всички вече са разбрали безалтернативността на преговорите. Фактът, че Северна Корея няма да се откаже никога от своята ракетно-ядрена защита, също е добре известен. Влиянието на САЩ в Тихоокеанския регион се съкращава независимо от това, дали ще водят преговори със Северна Корея или ще я заплашват с война – защото расте глобалната роля на Китай, а Япония иска да стане по-самостоятелна и да се обърне с лице към Източна Русия.\r\nЗавеждайки САЩ и Северна Корея на масата за преговори в шестстранен формат, Русия ще продемонстрира своята уникална роля на модератор и в този регион.\r\nКоето, несъмнено, ще увеличи авторитета на Москва в очите на Токио и Сеул, да не говорим за по-малките регионални играчи.\r\nНакратко, Путин може да повтори успеха, който достигна в Близкия Изток – САЩ ще се окажат в задънена улица, Русия ще им помогне да спасят авторитета си, а след това сама ще влезе в играта и ще спечели. С тази разлика, че в Далечния Изток всичко ще стане по мирен път.", "date": "2017.12.17", "title": "Тръмп поднася на тепсия успеха на Путин в Далечния Изток"}
{"url": "https://www.dnes.bg/stranata/2017/12/17/otkriha-myrtvo-8-godishno-momiche-v-momchilgrad.362542", "text": "8-годишно момиче е открито мъртво от майка си в Момчилград. Според непотвърдени данни то е било със залепена с тиксо уста, пише \"24 часа\". От полицията и от прокуратурата отказват каквато и да било информация по случая.\r\nДетето живеело в апартамент в центъра на града с майка си, която работела на смени в местно предприятие. Тя открила трупа на детето, когато се върнала от нощна смяна. \r\nБащата на момичето работел в чужбина. Семейството има и по-голям син, който живеел в Турция.Основната версия, по която се работи, е убийство.", "date": "2017.12.17", "title": "Откриха мъртво 8-годишно момиче в Момчилград"}
{"url": "https://www.dnes.bg/health/2017/12/17/uchenite-syvetvat-kak-da-si-miem-rycete.362543", "text": "Микробиолози от университета на Орегон поясниха как да се мият ефикасно ръцете, за да се предотврати увеличаването на болестотворните бактерии, съобщи Лента като цитира СайънсАлърт.\r\nУчените са на мнение, че повечето хора не почистват внимателно кожата на дланите си от патегенните микроби. Съществуват две основни стратегии за борба с микроорганизмите, които се размножават по повърхността на кожата. Първата стратегия е свързана с намаляване броя на бактериите чрез измиване на мръсотията с вода и сапун. Това е достатъчно, за да се ограничи рискът от инфекциозна диария.\r\nВтората стратегия предвижда по-ефикасно унищожаване на микробите с помощта на продукти, съдържащи антибактериални вещества - хлор, пероксид, триклозан.\r\nАнтибактериалните препарати обаче допринасят за поява на устойчиви болестотворни бактерии и могат да увредят здравето. Установено е, че веществото триклозан, съдържащо се в сапуни, пасти за зъби и дезодоранти, променя хормоналния баланс у животните.\r\nСпециалистите препоръчват ръцете да се овлажнят с вода и да се нанася сапун върху кожата в разстояние на 20-30 секунди, преди да се измият и да се избършат с хартиени кърпички. В случай че не се разполага със сапун и вода, трябва да се използва дезинфекциращо средство, съдържащо спирт. (БТА)", "date": "2017.12.17", "title": "Учените съветват: Как да си мием ръцете?"}
{"url": "https://www.dnes.bg/obrazovanie/2017/12/17/ban-udariha-ni-shamar-ubivat-ni-bavno.362540", "text": "Общото събрание на Българската академия на науките /БАН/ ще проведе заседание на 8 януари 2018 г., на което да обсъди и при необходимост ще предприеме протестно шествие в централните части на София в седмицата от 15 до 19 януари 2018 г., последвано от други протестни действия. Това обяви председателят на оперативния щаб на протеста на БАН проф. Бойко Георгиев на пресконференция, която се състоя днес в сградата на академията и премина под наслов \"Повече няма да търпим\".\r\nОт БАН обявиха, че екзистенц минимум, който настояват да получат от държавния бюджет, е 98 млн. лева - нивата от 2009 г. \r\n\"Бюджетът за 2018 г. е поредният шамар за учените в БАН. Напрежението в академията ескалира\", заяви проф. Славчева.\r\nУчените ще сезират и омбудсмана Мая Манолова във връзка с нарушаването на конституционното им право на заплащане, съответстващо на извършената работа. Освен това те ще информират и представителството на ЕК в България, посолствата на страните-членки на ЕС и международните научни организации.\r\nОт БАН настояват целево финансиране от правителството в размер на 38 млн. лв., за да може да бъде изравнено възнаграждението в системата на БАН с другите системи от Министерството на образованието и науката.\r\nОт академията настояват да се увеличи месечната стипендия на докторантите в БАН и висшите училища до размер на една и половина работна заплата - до 765 лева. В момента тя е 450 лева, а за 2018 г. ще стане 500 лева, което е обидно малко според тях. Освен това те искат да получават целево финансиране и според резултатите от научно-изследователска дейност на научните организации в съответствие с проведеното оценяване от МОН през 2017 г., където институтите на академията са се класирали на първите места.\r\nПрофесор Малинов посочи, че с получаваната бюджетна субсидия БАН изпълнява оперативна дейност в полза на държавата - прогноза за времето, наблюдение на сеизмична дейност, мониторинг на Черно море, експертна дейност и редица други. Академията плаща и за членски внос в международни организации, в които България участва - международни метеорологични системи и представителство в представителство в международни научни организации за достъп до международни системи с научна информация.\r\nОсвен това голяма част от средствата се изразходват и за плащане на разходи за ток, вода и парно. Изплащат се и стипендии и издръжка на докторантите, като само в БАН научните ръководители на докторанти не получават хонорари за това.\r\nДоцент Ива Угринова информира, че с финансирането по различни проекти не може да се увеличи работната заплата, защото в редица програми разходите за възнаграждения са недопустими.\r\nСпоред проф. Славчева БАН в момента е в състояние на предизвикан саморазпад и този процес в най-близко време ще стане необратим. По думите й бюджетната субсидия на БАН за 2018 г. убива академията бавно.", "date": "2017.12.17", "title": "БАН: Удариха ни шамар, убиват ни бавно"}
{"url": "https://www.dnes.bg/akoshtete-vqrvaite/2017/12/17/samotata-vredna-kolkoto-15-cigari-na-den.362541", "text": "Британската парламентарна комисия \"Джо Кокс\" публикува доклад, от който става видно, че самотата е толкова вредна за здравето, колкото и изпушването на 15 цигари на ден, пише в. \"Дейли мейл\".\r\nВ него явлението се определя като \"социална епидемия\" и то засяга девет милиона граждани на Великобритания. Самотата е толкова вредна за здравето, колкото тютюнопушенето и затлъстяването. Тя вече засяга не само хората от третата възраст, но и по-младите поколения. \r\nБританските джипита всеки ден преглеждат 5-ма пациенти, имащи проблеми с отчуждението. Неговите вреди върху здравето на служителите струват на работодателите около 2,5 милиарда британски лири годишно.\r\nСамотните хора са изложени на риск от преждевременна смърт с 33 процента повече от останалите. Докладът препоръчва на британското правителство да осъзнае проблема и да предприеме спешни мерки за решаването му. В документа се настоява да бъде открито специално министерство, което да се бори с проблемите на самотата.\r\n(БТА)", "date": "2017.12.17", "title": "Самотата - вредна колкото 15 цигари на ден"}
{"url": "https://www.dnes.bg/business/2017/12/17/rusiia-s-rekord-po-iznos-na-gaz-za-turciia-za-2017-g.362544", "text": "Руският газов гигант \"Газпром\" е поставил рекорд по износа на газ в Турция за периода от началото на 2017 г.Обемът на доставките на газ е увеличен с 18,8 процента спрямо същия период на миналата година до 27,6 милиарда кубически метра газ, поставяйки исторически рекорд, предаде ТАСС, позовавайки се на съобщение на пресслужбата на компанията.В съобщението се уточнява, че е с този обем на доставки е надминат историческият рекорд на износ на руски газ в Турция, постигнат през 2014 г. - 27,3 милиарда кубически метра.Според информация на компанията доставките на газ за страните от региона на строящия се газопровод \"Турски поток\" също са се увеличили, в Гърция - с 10,1 процента, в България - с 5,7 процента, в Унгария - с 22 процента, в Сърбия - с 23,5 процента.На 7 май Газпром започна строителството на морския участък на газопровода \"Турски поток\" край руското крайбрежие на Черно море.Проектът \"Турски поток\" предвижда построяване на газопровод през Черно море до европейската част на Турция и след това - до границата с Гърция. Морската част ще бъде с дължина 910 км, а сухопътната по турска територия - 180 километра.Първата линия на газопровода ще бъде предназначена за турския пазар, а втората - за страните от Южна и Югоизточна Европа, като всяка ще бъде с капацитет 15,75 млрд. куб метра газ годишно, отбелязва ТАСС. (БТА)", "date": "2017.12.17", "title": "Русия с рекорд по износ на газ за Турция за 2017  г."}
{"url": "https://www.dnes.bg/mish-mash/2017/12/17/koia-e-nai-populiarnata-hrana-na-koleda-ne-e-puikata.362545", "text": "Коледа е семеен празник, който за мнозина означава близките да се съберат около масата и да похапнат пуйка. Оказва се обаче, че се увеличава броят на празнуващите, които \"изневеряват\" на традиционното блюдо, пише в. \"Дейли експрес\".Резултати от проучване, направено във Великобритания от онлайн платформата за доставка на храна за вкъщи Хънгри Хаус, показват, че на Коледа миналата година хиляди хора са нарушили традицията да хапнат пуйка на празника.На базата на поръчките е установено, че най-популярната храна за вкъщи на Коледа е пицата. Следват пилешкото, бургерите, индийската храна и китайската храна.В Топ 10 на най-поръчваните блюда за коледния празник попадат още ливанската храна, кебапът, сушито, тайландската храна и персийската храна. (БТА)", "date": "2017.12.17", "title": "Коя е най-популярната храна на Коледа? Не е пуйката!"}
{"url": "https://www.dnes.bg/stranata/2017/12/17/nad-500-mashini-chistiat-snega-nai-mnogo-vali-v-sofiisko.362546", "text": "Над 500 машини обработват пътните настилки по републиканската пътна мрежа в районите със снеговалеж, съобщиха от АПИ. Най-силни са снеговалежите в Софийска област.В Троянския проход - път II-35 Троян - Кърнаре, е ограничено преминаването на тежкотоварни камиони над 12 тона поради снегонавявания.Без ограничения е движението през проходите \"Айтоски\", \"Котленски\", \"Обзорски\", \"Печинско\", \"Превала\", \"Предел\", \"Републиката\", \"Ришки\" и \"Рожен\".Ограничено е движението на товарни автомобили над 10 тона през проходите \"Вратник\" и \"Твърдишки\". Забранено за камиони над 3,5 тона е преминаването през проходите \"Дюлински\" и \"Пампорово\". Ограничено е движението на товарни автомобили над 12 тона през проходите \"Петрохан\" и \"Шипка\".27-те областни пътни управления и снегопочистващите фирми работят на 24-часов режим и са в готовност за поддържане на републиканската пътна мрежа.Агенция \"Пътна инфраструктура\" препоръчва на шофьорите, на които им предстои пътуване, да тръгват на път само с подходящи гуми, тъй като се очаква засилване на снеговалежа, да карат със съобразена скорост и повишено внимание, спазвайки указанията на \"Пътна полиция\".Блокирането на движението от автомобили, които не са подготвени за движение при зимни условия, затруднява работата на снегопочистващата техника и възпрепятства пътуването на всички останали шофьори. ", "date": "2017.12.17", "title": "Над 500 машини чистят снега, най-много вали в Софийско"}
{"url": "https://www.dnes.bg/sofia/2017/12/17/i-v-stud-i-v-zima-fermerska-hrana-i-greiano-vino-shte-ima.362547", "text": "Пазарът се намира на улица \"Оборище\" до храм-паметника \"Свети Александър Невски\" и ще е отворен до 18 часа днес.За трета поредна година столичани могат да закупят директно от производителите екологични и био продукти, предаде БулФото.Сирена, млека, домашни колбаси, плодове и зеленчуци, месни деликатеси и зимнина са само част от богатия асортимент на пазара, а за тези, на които им стане много студено, не липсва и греяно вино.Коледният дух се допълва с арт зона за ръчно правени подаръци, кулинарен кът с изкушения и ред други приятни изненади. ", "date": "2017.12.17", "title": "И в студ, и в зима фермерска храна и греяно вино ще има! "}
{"url": "https://www.dnes.bg/notifikacii/2017/12/17/predi-noviia-si-borsov-debiut-bitkoinyt-testva-cena-ot-20-hil-dolara.362549", "text": "Дигиталната валута биткойн се подговя за нов борсов дебют - от 18 декември фючърсите на криптовалутата ще се предлагат на чикагската CME, която е най-големият регулиран пазар на валути в света. Договорите ще се уреждат в брой, но цената им ще се определя на базата на специален индекс, следящ няколко борси за криптовалути, пише Ройтерс.\r\nВ очакване на своя борсов дебют на CME пък биткойнтът се приближава все повече към нивото от 20 хил. долара, показват данните на борсата CoinDesk. В 15:14 часа българско време дигиталната валута записа цена от рекордните 19 783 долара. Година по-рано цената беше около 1000 долара, или ръст от почти 2000%. Пазарната капитализация на биткойна е почти 334 млрд. долара. \r\nВ последните месеци криптовалутата привлича вниманието на всички с ръста на цената си, но и с голямата волатилност. Притежателите на биткойни пък са изправени пред сериозни проблеми като кибератаки, които могат да ги оставят с празни ръце, пише още агенцията.\r\nЗаради манията, в която се превръщат криптовалутите в последните месеци вече се чуват и призиви за регулация на пазара. Предупрежденията за спекулации и балон на пазара също не са малко, включително и от отиващия си председател на Федералния резерв Джанет Йелън. \r\nРойтерс обаче припомня, че биткойнът е разработен през 2008 година от Сатоши Накамото, като все още не е ясно кой стои зад този псевдоним. Целта е да бъдат използвани принципите на криптографията, за да се запазят в тайна транскациите, правейки традиционните финансови регулации трудни, или направо невъзможни.\r\nПреди да излезе на CME дигиталната валута тества регулирания пазар на друга чикагска борса Cboe Global Markets. В първия борсов цената й се повиши с 20% и бяха сключени 4 хил. сделки. Но на следващия ден търговските обеми с едномесечните контракти с ден на доставка през януари намаляха до 1,5 хил.", "date": "2017.12.17", "title": "Преди новия си борсов дебют: Биткойнът тества цена от 20 хил. долара"}
{"url": "https://www.dnes.bg/index/2017/12/17/titanik-prodyljava-da-privlicha-fenove-na-kinoto.362548", "text": "Суперпродукцията \"Титаник\", събрала вторите най-големи приходи от прожекции в историята на световния бокс-офис, привлича съвсем ново поколение фенове на киното благодарение на прожекции във формат 3D в САЩ по повод предстоящото честване идния вторник на 20-годишнината от излизането й по екраните, предаде Франс прес. \"Свързаната с \"Титаник\" история е вечна - заяви режисьорът на филма Джеймс Камерън пред фенове на киното в Лос Анджелис. - Тя изглежда съществува извън ежедневието ни. Това е урок по морал, това е нещо очарователно.\" Богатото младо момиче от добро семейство Роуз (Кейт Уинслет) и бедният художник Джак (Леонардо ди Каприо) са измислени персонажи, които придават допълнителни измерения на историята, свързана с презокеанския лайнер \"Титаник\", който се блъска в айсберг и потъва при първото си пътуване през 1912 г.Разпространен от \"Парамаунт\" в САЩ и от \"Туентиът сенчъри фокс\" в чужбина, филмът спечели 11 награди \"Оскар\" и донесе 2,2 милиарда долара приходи от прожекции. Единствено излезлият по екраните през 2009 г. \"Аватар\", заснет също от Джеймс Камерън, е събрал по-големи приходи - 2,8 милиарда долара. Саундтракът за \"Титаник\" също постигна невероятен успех - песента \"My Heart Will Go On\", изпълнена от Селин Дион и отличена с награда \"Оскар\", е сред най-продаваните в целия свят и е най-излъчваната досега от радиа и телевизии.Филмът с времетраене 195 минути може да създаде впечатлението, че е дълъг колкото пътуването на кораба \"Титаник\", но събра ласкави отзиви от критиката и превърна млади актьори в световни знаменитости. (БТА)", "date": "2017.12.17", "title": "\"Титаник\" продължава да привлича фенове на киното"}
{"url": "https://www.dnes.bg/stranata/2017/12/17/hitrino-otbeliaza-godishnina-ot-tragediiata-s-moleben-i-kurban.362550", "text": "В Хитрино днес бе даден курбан по християнски и мюсюлмански обичай по повод годишнината от трагедията в населеното място, отнела живота на седем души. На възпоменанието, започнало с едноминутно мълчание, присъства директорът на ГД \"Пожарна безопасност и защита на населението\" /ПБЗН/ гл.комисар Николай Николов, директорът на ОД на МВР - Шумен ст.комисар Ялчън Расим, директорът на РД \"ПБЗН\" Иван Иванов и други.Сред присъстващите бяха и Варненският и Великопреславски митрополит Йоан, и районният мюфтия Месут Мехмедов. Беше отслужен молебен за здраве и благоденствие за жителите на Хитрино, и молитва и курбан по мюсюлмански обичай.Кметът на Хитрино Нуридин Исмаил припомни пред присъстващите, че на 10 декември 2017 г. \"всички се събудихме с вой на сирени - на пожарни, на линейки и на полицейски коли и тогава не знаехме какво стана, какво става и какво ще стане, но в рамките на тази година благодарение на много усилия - на правителството, на много институции, на външни експерти, на общинската администрация мисля, че успяхме в по-голямата си част да възстановим това, което в тази трагедия загубихте\".Той благодари на всички, които са помогнали и са били съпричастни с жителите на Хитрино. По думите му в населеното място вече има 10 изградени къщи, над 80 подменени покривни конструкции, на над 70 къщи са извършени външни частични ремонти. \"Онова което предстои през 2018 г., остана по-малкото, нашите усилия ще бъдат насочени както във възстановяването на частните домове, така и на инфраструктурата; убеден съм, че през 2018 г. нещата ще бъдат още по-видимо възстановени в Хитрино\", заяви Исмаил, цитиран от БТА.Николай Николов отбеляза пред присъстващите, че през тази година е прочел как са се развивали подобни трагедиив света. Това, което отличава всички вас, освен с безкрайната търпеливост и упоритост да поемете мъката и несгодите, е, че не се допуснаха кражби, нямаше мародерство в Хитрино, за което ви поздравявам и благодаря на колегите от полицията.Варненският и Великопреславски митрополит Йоан се обърна към жителите на Хитрино с думите : \"Нещото което преодоля тази велика трагичност като събитие, случило се в районите на епархията, то е вярата, която носите в сърцата си. Една година по-късно ние можем само да благодарим на Бога, на Всевишния, че даде възможност на определени хора, на определено място, в определено време да се съберат и със своите талант и човечност да помогнат на тези, които се нуждаят\".След молитвата, отслужена от районния мюфтия Месут Мехмедов, той каза пред присъстващите, че при тежката трагедия \"ние всички, гражданите на Република България, още веднъж доказахме, че сме добри хора, че сме организирани и добродетелни, че в подобни трудни и тежки моменти сме обединени и не правим разлика между етнос и религия\".По-късно пред журналисти кметът на Хитрино Нуридин Исмаил отбеляза, че е предвидено в населеното място да бъдат изградени нова джамия и нова църква. Разработени са и 12 проекта за възстановяване на инфраструктура и обществени сгради, чието изпълнение се очаква да започне през пролетта на 2018 г., допълни Исмаил.\r\n ", "date": "2017.12.17", "title": "Хитрино отбеляза годишнина от трагедията с молебен и курбан"}
{"url": "https://www.dnes.bg/health/2017/12/17/ginko-biloba-koi-sa-poleznite-i-svoistva.362448", "text": "Листата на вечнозелената гинко билоба са добре познати с позитивния си ефект върху периферното кръвообращение и особено върху оросяването на мозъка и крайниците. Съвременните проучвания на химичния състав на гинко билоба показват, че билката може да се ползва успешно и за овладяване проявите на предменструалния синдром при жените. ", "date": "2017.12.17", "title": "Гинко билоба - кои са полезните й свойства?"}
{"url": "https://www.dnes.bg/world/2017/12/17/pojaryt-tomas-zaplashva-kyshtite-na-zvezdi-v-kaliforniia.362537", "text": "Властите в Калифорния издадоха заповеди за евакуация, след като щатът се изправи пред пожара \"Томас\", смятан за третия най-опустошителен от 1932 година, предаде Франс прес.\r\nВетровете и сушата способстват за разпространението на стихията. По данни на Асошиейтед прес са изгорени 1083 кв.км., а близо 8500 служители на противопожарната служба на Калифорния се борят с пламъците. Стихията унищожи над 700 жилища и отне живота на един пожарникар.\r\nОсвен заповедите за задължителна евакуация властите в Санта Барбара са издали и препоръки за доброволна евакуация, отбелязва АФП.\r\nНай-опустошителните пожари в Калифорния са регистрирани през 2003 и 2012 г., като са унищожили около 1100 кв. км всеки.\r\nПожарът \"Томас\" заплашва и град Монтесито, където се намира домове на Опра Уинфри, Дрю Баримор, Патрик Стюарт и други звезди, отбелязва БТА.", "date": "2017.12.17", "title": "Пожарът \"Томас\" заплашва къщите на звезди в Калифорния"}
{"url": "https://www.dnes.bg/obshtestvo/2017/12/17/bylgarsko-voenno-chudo-doiran-pobedeni-bez-da-sme-biti.362522", "text": "През 1914 г. Първата световна война завладява Европа. След една година България изоставя неутралитета си и се включва в конфликта на страната на Централните сили – Германия, Австро-Унгария и Османската империя срещу Съглашението – Англия, Франция, Русия, Италия. За София това е начинът да се постигне жадуваното национално обединение, останало мираж след двете Балкански войни.\r\nПрез есента на 1915 г. Първа българска армия навлиза в Сърбия, а Втора българска армия освобождава Македония. Българите прогонват към Солун англо-френските войски, пристигнали в помощ на сърбите, но на сръбско-гръцката граница тяхното настъпление е спряно от германското командване. След като не са изтласкани към морето, съглашенците установят фронтова линия при Дойран, като част от възникналия Солунски фронт.\r\nС това се поставя началото на една славна епопея. Тази важна стратегическа позиция затваря затваря пътищата към сърцето на Македония.\r\nЗначението на Дойран е оценено от Съглашението още през 1916 г. и то се стреми на всяка цена да завладее участъка. През август 1916 г. френски, английски и колониални части атакуват, но българите ги отблъскват с цената на тежки загуби. От големите жертви е извлечена поуката, че позицията не е укрепена достатъчно. В следващите 3 години край Дойран се гради усилено. Прокарани са три основни защитни линии – Предна, Междинна и Главна, инженерно оборудвани с бетонни и скални укрития, които да приберат всеки боец при артилерийски обстрел.\r\nОсновната заслуга за отстояването на Дойран има полковник Владимир Вазов. Само няколко дни след като поема командването на 9-а Плевенска дивизия, защитаваща този участък от фронта, през април 1917 г. е втората неуспешна атака на, проведена от английски войски. Именно тук е тежко ранен в главата Гео Милев, който губи окото си. През май англичаните отново нападат, но резултатът е същият. Поражението на съглашенците е толкова тежко, че те правят трети опит едва след година и половина.\r\nПрез септември 1918 г. три английски и две гръцки дивизии, един сръбски и един френски полк и стотици оръдия, са готови за нова атака. Невижданата артилерийска подготовка продължава почти 10 дни. Както си спомня български офицер: \"Барабанният огън беше преорал цялата позиция, цели скатове бяха смъкнати, долищата бяха неузнаеваеми\". Окопите са сринати, телените мрежи са разкъсани, а за да сигурни, че защитниците са елиминирани, англичаните за пръв път използват на тази позиция отровни газове – 9 химически атаки една след друга. След което, на 18 септември, в 4.30 ч. сутринта хиляди съглашенци се втурват напред.\r\nЗа огромна изненада на атакуващите, българските защитници ги очакват. Те са се подготвили отлично под ръководството на повишения в чин генерал Владимир Вазов, укрепленията им издържат хилядите снаряди, а са предварително снабдени и с противогази. Огромното превъзходство в оръжие и численост българите компенсират с невероятна издръжливост и желязна воля. Всеки командир знае задачата си, а войниците познават отлично позицията. Особено важно е бойното другарство, споено с огън, което е залогът за бъдещата победа. Същото значение има и изградената връзка между офицери и войници. \r\nИ когато командирите заявяват - \"Заедно ще мрем!\", това не са просто думи. Или както казва на войниците си един ротен командир – \"Зад нас е България, домовете ни, семействата ни. Ние трябва да ги запазим\". Офицерите не се крият в тила, а са начело на защитата. Когато Предната позиция е пробита, майор Васил Манолов повежда в бясна контраатака 50 души – шепа храбреци срещу вражеската верига, която не издържа удара, макар и майор Манолов да загива, вдигнат на английските щикове.\r\nБорбата е за всеки метър, а най-често чуваната заповед е \"Тýри ножа!\", защото се редуват щикови атаки и свирепи ръкопашни схватки. Смаян, един английски майор споделя с войниците си: \"Научете се да умирате като българите, тогава ще ги победите!\". И ако англичаните успяват да преодолеят Предната и Междинната линия, то е само защото смазващото численото превъзходство си казва думата.\r\nНа 19 септември, след поредните химически атаки, огромни неприятелски маси се хвърлят към Главната позиция. Генерал Владимир Вазов изчаква решителния момент и хвърля в боя малобройните, но скъпоценни резерви на дивизията. С неотразима контраатака българите си връщат Междинната позиция, а след това и Предната.\r\nВ края на деня пред позицията остават да лежат труповете на 14 хил. англичани и гърци. 9-а Плевенска дивизия дава 1600 убити и безследно изчезнали, което е 20% от състава ѝ. Неслучайно в Западна Европа наричат Дойран \"Малкия Вердюн\".\r\nВ две адски денонощия непрекъсната борба, краен победител излиза волята на българите. Но веднага след успеха, на 20 септември ген. Вазов получава заповед да изостави позицията. Солунският фронт е пробит другаде - при Добро поле. Със сълзи на очи българите сами напускат окопите, които са бранили вчера и които са окъпани с кръвта на другарите им. Но дори на 22 септември противникът не смее да приближи празната вече позиция. Само 7 дни след това България излиза от войната.\r\nВ годините на национално униние след 1919 г. споменът за епопеята при Дойран стопля сърцата на българите. Защото отговаря най-добре на думите на генерал Стефан Тошев – \"Победени, без да бъдем бити\".\r\nДойранската епопея е във фокуса на осмия филм от документалната поредица \"Българско военно чудо\". Късометражните ленти от поредицата пресъздават 10-те най-големи военни постижения на армията ни след Освобождението и са част от образователната инициатива на сдружение \"Българска история\" и ЗАД \"Армеец\". Тя цели да представи родната история по вълнуващ начин, като едновременно с това да провокира интереса на учениците към учебния предмет. Филмите от поредицата се излъчват пред десетки учители и учители по време на открити уроци, които авторите на проекта провеждат. \r\nОбиколката с лентите из училища в страната ще продължи през цялата учебната година. За да може все повече учители да обогатяват и разнообразяват часовете си по история, ЗАД \"Армеец\" предоставя безвъзмездно филмите от \"Българско военно чудо\" за образователни цели.", "date": "2017.12.17", "title": "Българско военно чудо: Дойран - победени без да сме бити!"}
{"url": "https://www.dnes.bg/obshtestvo/2017/12/17/na-izhoda-na-jivota-pogrebvat-pokoinik-pri-5-g-jitelstvo.362513", "text": "Нов закон ще осветли погребалната дейност, като надеждата е правилата да сложат край на нелоялните практики и изнудването на хората.\r\nВ гробищните паркове в страната ще погребват само починали, които са имали постоянен или настоящ адрес 5 години преди смъртта си. Лица, които нямат регистрация в съответната община, може да бъдат полагани само в семейни гробница, гласи законопроект, внесен в деловодството на парламента от Вежди Рашидов и група народни представители.\r\nТакива ограничения вече има в София и в други големи градове, като целта е да се уеднаквят правилата, пише \"24 часа\". Идеята на вносителите е с новия закон да се забрани монопола към всички субекти, които извършват погребална дейност.\r\nВсички, които предлагат погребални и каменоделски услуги, трябва да подадат заявление до директора на гробището или кмета. В него те трябва да опишат и представят документи за фирмата си, както и списък с имената на работниците и копие на личните им карти. \r\nСъщите мерки важат и за каменоделците, но те трябва да представят и копие от квалификацията си. Необходими са изрядни документи и за колите, които ще влизат в гробищата. Според предложените текстове трябва да се даде и документ за собственост на офиса им или нотариално заверен договор за наем. Общинските администрации са длъжни да опишат всички фирми на интернет страниците си.\r\nАко бъде приет закона, с него ще се забрани погребални дейности да се предлагат в лечебни заведения, което е масова практика в момента. Лекарите и всички медицински лица няма да могат да предлагат и консултират опечалените за погребални фирми.\r\nСпоред предлаганите промени собствениците или управителите на гробища трябва да изготвят правлиник, който да включва минимални мерки за сигурност - охрана, пропускателен режим, камери на входовете и изходите, да не се допускат бездомни животни. \r\nСоциално слабите и тези без самоличност се погребват за сметка на общинските бюджети.\r\nОсвен това се въвеждат и правила за правоимащите на гробни места. Те трябва да ги поддържат в добър вид и да поставят трайни надгробни знаци. Ако те са счупени и неподдържани, се отстраняват в 3-месечен срок от уведомяването. Изоставени, изпочупени, неподдържани или незаконно изградени паметници и други трябва да се отстраняват по предписание на директора. Ако правоимащите на гробното място не извършат предписанията в срока, определен от гробищната администрация, траурните надгробни знаци се отстраняват и се прекратява правото на ползване на гробното място. ", "date": "2017.12.17", "title": "На изхода на живота: Погребват покойник при 5 г. жителство"}
{"url": "https://www.dnes.bg/televizia/2017/12/17/nezabravimata-bylgariia-za-sluchainata-sreshta-s-istoriiata.362355", "text": "\"Бях на 20 години когато случайно разбрах, че съм наследник на четника Никола Вълчев Минков от село Долна Кремена, Врачанско. Това ме запали по историята и така се роди проекта \"Незабравимата България\", каза в предаването  Искрен Красимиров. \r\nТой е автор на редица филми за Ботев, Левски, Захари Стоянов, а последния проект по който работи е филм за Макгахан, който е ярък застъпник за българската национална кауза.\r\nИскрен Красимиров планира да издири потомци на четниците на Ботев и да се съберат на родова среща, а защо не и да се включат в похода Козлодуй - Околчица по стъпките на техните предци.\r\nЦелият разговор вижте тази неделя по  от 10:30 часа.", "date": "2017.12.17", "title": "\"Незабравимата България\" – за случайната среща с историята"}
{"url": "https://www.dnes.bg/stranata/2017/12/17/dyjdyt-shte-preminava-v-sniag-temperaturite-shte-padat.362515", "text": "Днес валежите ще продължат, значителни по количество ще са в крайните югоизточни райони. Със застудяването, още преди обяд във високите полета на Западна България и Предбалкана, а по-късно през деня и на повече места в Северна България, дъждът ще преминава в сняг. сочи прогнозата на Националния институт по метеорология и хидрология към БАН. \r\nСлед обяд валежите от запад ще започнат да спират. Температурите ще се понижават и към 14.00 часа те ще са между 1° и 6°, малко по-високи – в югоизточните райони.\r\nАтмосферното налягане ще продължи да се повишава и в края на деня вече ще е близко до средното за декември.\r\nНад Черноморието ще е облачно, с валежи от дъжд, по-интензивни в часовете около и преди обяд. Ще духа слаб до умерен север-северозападен вятър и с него температурите ще се понижават, към 14.00 часа те ще са 5-6° в северните, до 9-10° в южните райони. Температурата на морската вода е 10-11°. \r\nВ планините ще е облачно с валежи от сняг, преди обяд в по-ниските части – от дъжд. По-късно след обяд от запад валежите ще спират. Ще духа умерен до силен север-северозападен, по най-високите части – все още югозападен вятър и по проходите ще има условия за навявания. \r\nКъм 14.00 часа на 1200 метра температурата ще е около 1°, на 2000 метра – около минус 4° и ще продължи да се понижава.\r\n ", "date": "2017.12.17", "title": "Дъждът ще преминава в сняг, температурите ще падат"}
{"url": "https://www.dnes.bg/stranata/2017/12/17/kamion-avarira-na-trakiia.362517", "text": "Временно движението при км 152 в посока Бургас по автомагистрала \"Тракия\" се осъществява само в лентата за изпреварване. Причината е, че се отстранява аварирал тежкотоварен автомобил, съобщиха от Агенция \"Пътна инфраструктура\".\r\nШофьорите да се движат с повишено внимание и съобразена скорост, спазвайки указанията на служителите на \"Пътна полиция\".", "date": "2017.12.17", "title": "Камион аварира на \"Тракия\""}
{"url": "https://www.dnes.bg/world/2017/12/17/strahyt-na-ostrova-da-ne-sa-vasali-na-es.362514", "text": "Великобритания трябва да сключи силно търговско споразумение с ЕС след Брекзита и да избегне зависимост от блока, предаде БТА, като цитира интервю на външния министър Борис Джонсън пред в. \"Сънди таймс\".\r\nАко не отхвърли европейските закони, Великобритания ще стане васална държава, заявява Джонсън в интервюто, което ще бъде публикувано днес. Правителството трябва да се стреми да се възползва възможно най-много от Брекзита, сключвайки търговски споразумения с други страни, подчерта той.\r\nТази седмица премиерката Тереза Мей постигна споразумение с ЕС, с което преговорите за Брекзита преминават към обсъждане на търговията и споразумението за прехода. Но сега тя трябва да обедини силно разединеното си правителство по въпроса какво търговско споразумение Великобритания наистина иска, отбелязва Ройтерс.\r\nМеждувременно над половината британци, или 51 на сто, биха гласували за оставане в ЕС, а 41 на сто - за напускането му, предаде Ройтерс, като цитира проучване на BMG, публикувано вчера във в. \"Индипендънт\".\r\nПроучването е произведено от 5 до 8 декември с участието на 1400 души. То беше публикувано в момент, когато страната преминава към втората фаза от преговорите за напускане на ЕС, която ще се фокусира върху търговията.\r\nВ. \"Индипендънт\" отбелязва, че предимството на привържениците на оставането в съюза е най-голямото отчетено след референдума през юни миналата година. \r\nДиректорът на BMG обаче посочва, че то се дължи на промяна на нагласите на тези, които не са гласували миналата година, а 9 от 10 гласували не са променили възгледите си.", "date": "2017.12.17", "title": "Страхът на Острова: Да не са васали на ЕС"}
{"url": "https://www.dnes.bg/notifikacii/2017/12/17/glas-ot-oon-erusalim-shte-byde-stolica-na-izrael.362516", "text": "Ерусалим ще бъде столица на Израел независимо от резултатите от гласуването и дискусиите по този въпрос в ООН, заяви израелският постоянен представител в световната организация Дани Данон, цитиран от ТАСС.\"Никакво решение няма да промени очевидната реалност, която е, че Ерусалим е бил и винаги ще остава столица на Израел\", се казва в писменото изявление на Данон. \"Заедно с нашите съюзници ще продължим борбата за историческа справедливост\", добави той, изразявайки недоволство, че проектът за резолюция се разглежда в периода, когато се празнува еврейския празник Ханука, честващ освобождаването на Ерусалим през 2 век преди новата ера.\r\nИзраелският дипломат обвини палестинците в опит да пренапишат историята.\r\nАрабските страни се надяват внесената от тях проекторезолюция да получи подкрепата на всичките 14 страни членки на Съвета за сигурност, освен САЩ. Целта на документа е да потвърди съществуващите принципи за разрешаване на израелско-палестинския конфликт, съгласно които статусът на Ерусалим трябва да бъде определен в процеса на преки преговори между страните, припомня БТА.", "date": "2017.12.17", "title": "Глас от ООН: Ерусалим ще бъде столица на Израел"}
{"url": "https://www.dnes.bg/stranata/2017/12/17/referendum-dnes-da-se-dobiva-li-shistov-gaz-v-dobrudja.362518", "text": "Днес жителите в община Генерал Тошево ще гласуват \"за\" или \"против\" добива на шистов газ в Добруджа. Те ще могат да упражнят своя вот в 47 секции в 42 населени места в общината, като право на глас имат над 12 000 души.\r\nПротивниците на идеята е, че добивът на газ в концесия от 35 години ще замърси региона и питейната вода, а основният поминък в региона е земеделието.\r\nВъпросът на референдума е: \"Против ли сте Община Генерал Тошево чрез Общинския съвет или кмета на общината да одобрява устройствени планове, определящи територии за проучване, добив, преработка на следните подземни богатства: нефт, природен газ, твърди горива, минни отпадъци?\".", "date": "2017.12.17", "title": "Референдум днес: Да се добива ли шистов газ в Добруджа?"}
{"url": "https://www.dnes.bg/zvezdi/2017/12/17/sofi-marinova-oshte-obicha-gringo-chaka-go-u-doma.362520", "text": "Фолкпевицата Софи Маринова отрече плъзналите слухове, че се е разделила със своя приятел Тодор Давидов, известен с прякора си Гринго.\r\nТой бе задържан в спецакция в Айтос с обвинение за притежание на незаконно оръжие и сътрудничество в изнудване на предприемача Асен Атанасов.\r\n\"Трудно намирам любовта, но когато съм я открила, няма да я изпусна\", заяви Софи пред \"България Днес\".\r\n\"Лъжа е, че сме се разделили. Държа на него, обичам го и си го чакам вкъщи\", добави още тя.\r\nВъпреки суровите обвинения певицата е плътно до него и вярва в невинността му.", "date": "2017.12.17", "title": "Софи Маринова още обича Гринго, чака го у дома"}
{"url": "https://www.dnes.bg/world/2017/12/17/migrantskiia-natisk-v-germaniia-otslabva-nie-syshto-s-rolia.362521", "text": "Германия очаква да посрещне по-малко от 200 000 нови мигранти за тази година, съобщи вътрешният министър Томас де Мезиер, цитиран от ДПА.\r\n\"В края на ноември бяхме на равнище от около 173 000 души и смятам, че за цялата година ще имаме по-малко от 200 000 мигранти\", заяви той пред в. \"Билт ам Зонтаг\".\r\nПрез миналата година в страната пристигнаха около 280 000 мигранти, а през 2015 г. - около 890 000, особено търсещи убежище от Сирия и Афганистан. \r\nСпадът в броя на мигрантите вероятно се дължи на прекъсването на Балканския път, на сключената с Турция споразумение за бежанците, както и на увеличаването на усилията за спиране на мигрантите, опитващи се да достигнат Европа от Северна Африка с лодки.\r\nГерманските власти въведоха и финансови стимули, които да насърчат търсещите убежище да се върнат в родните си страни. Де Мезиер обаче заяви, че от началото на годината молби са подали само 200 души, предимно от Русия, Ирак и Афганистан. (БТА)", "date": "2017.12.17", "title": "Мигрантския натиск в Германия отслабва, ние също с роля"}
{"url": "https://www.dnes.bg/politika/2017/12/17/cvetanov-stiga-falshivi-novini-onkobolnite-shte-se-lekuvat.362524", "text": "Цветан Цветанов определи дебатът в парламента за мораториума върху новите лекарства като безмислен.\r\n\"Никога не сме казвали, че няма да се лекуват онкоболни. Хората останаха в едно заблуждение от фалшивите новини на БСП, които се заиграха със страховете на хората\", заяви Цветанов пред Нова тв.\r\nТой допълни, че бюджетът на НЗОК за 2018 г. ще бъде с 407 милиона повече. \r\n\"Общият бюджет за НЗОК ще е 3 милиарда и 800 милиона лева, а общият бюджет за здравеопазване – 4 милиарда и 700 милиона лева\", заяви лидерът на парламентарната група на ГЕРБ. По думите му 300 милиона отиват за онкоболните, а 70% от парите са за иновативни лекарства. \r\n\"Трябва да има някаква система, която да ограничи неразумното изразходване на средства. Ние не сме убийци. Всеки има близък човек, засегнат от това тежко заболяване. Но за мен е важно да има техника, профилактика, да се поставя точната диагноза - говоря за цялостния комплекс от здравеопазване. Освен това ние не знаем какъв е ефектът от тези лекарства. В Румъния има 6-годишен мораториум”, заяви Цветанов. \r\nТой засегна и другата гореща тема от седмицата, която провокира съмнения дали има раздор сред управляващите - строителството на втори кабинков лифт в Банско.\r\n\"Малко заприличахме на италианско семейство - има шумни спорове, но проблем няма. Има единна позиция, че втори лифт на Банско трябва да се прави\", заяви Цветан Цветанов и допълни, че решението ще стане ясно на 28 декември.", "date": "2017.12.17", "title": "Цветанов: Стига фалшиви новини, онкоболните ще се лекуват"}
{"url": "https://www.dnes.bg/football/2017/12/17/levski-gotvi-transfer-na-david-iablonski.362523", "text": "Чешкият бранител и основен реализатор на Левски Давид Яблонски е изиграл последния си мач за клуба, твърди \"Меридиан Мач\".\r\nСпоред изданието 99% е сигурно, че футболистът ще напусне \"Герена\" през зимата. В клуба е пристигнала конкретна оферта от чужбина за него и играчът е казал \"Да\". На този етап от клуба не разкриват откъде е предложението, но най-вероятно става въпрос за клуб от Италия или Русия.\r\nОфертата за Яблонски е солидна и от Левски ще приемат предложението, още повече, че и самият играч го иска.\r\nЧехът дойде в Левски през януари 2017 година със свободен трансфер, след като разтрогна с руския Том Томск. Той подписа за 2,5 години със \"сините\" и беше един от най-добре платените играчи по онова време. Сега обаче е далеч от тавана, където е Габриел Обертан.\r\nЯблонски пропусна последните три мача за Левски, като срещу Дунав за Купата отпадна в последния момент от групата, а преди това беше контузен.\r\nГотвещият се трансфер е била основната причина за това решение, за да не се усложни контузията му и така да се провали сделката. Очаква се продажбата му да бъде финализирана в началото на 2018 г.\r\nНа мястото на Яблонски вече беше привлечен бившият играч на тима Аймен Белаид, който подписа вчера за 1,5 години.Още спортни новини четете в Gol.bg тук", "date": "2017.12.17", "title": "Левски готви трансфер на Давид Яблонски"}
{"url": "https://www.dnes.bg/notifikacii/2017/12/17/bez-piene-i-radost-v-kndr-pochitat-kim-chen-ir.362525", "text": "Хиляди севернокорейци носещи цветя се събраха в минусовите температури пред паметника на хълма Мансу край столицата Пхенян, за да изкажат почитта си към предишния ръководител Ким Чен Ир по повод шестата годишнина от смъртта му, предаде Асошиейтед прес.\r\nХиляди маршируваха по хълма, за да оставят цветята си в краката на гигантските бронзови статуи на основателя на Северна Корея (КНДР) Ким Ир Сен и сина му Ким Чен Ир, баща на сегашния лидер Ким Чен Ун.\r\nВ дни на национален траур като днешния от севернокорейците се очаква да се въздържат от пиене, забавления и неуместни прояви на радост.Забраната важи както за деня на празника, така и за предния ден, отбелязва БТА.", "date": "2017.12.17", "title": "Без пиене и радост в КНДР: Почитат Ким Чeн Ир"}
{"url": "https://www.dnes.bg/science/2017/12/17/sasht-sa-harchili-milioni-po-signali-za-nlo.362527", "text": "Министерството на отбраната на САЩ потвърди, че от 2007 до 2012 г. е съществувала програма, проучваща неизяснени феномени във въздуха, предаде ДПА, цитирайки информация на в. \"Ню Йорк таймс\".\r\nПрограмата за идентифициране на технологично развити аерокосмически заплахи е имала бюджет от 22 милиона долара годишно, като е имала за цел проучването на неидентифицирани летящи обекти. Според вестника създаването на програмата се дължи на сенатора от щата Невада Хари Рийд, бивш лидер на групата на Демократическата партия в горната камара на американския парламент.\r\nПо-голямата част от средствата по програмата са били превеждани на фирмата \"Бигълоу аероспейс\", която се намира в щата Невада. \r\nПредприятието, което и в момента работи с НАСА, не беше открито за коментар.\r\nПо данни на в. \"Ню Йорк таймс\" Луис Елисондо, ръководил програмата от основаването й, е заявил, че тя е продължила и след спирането на финансирането през 2012 година. Елисондо напусна Пентагона през октомври тази година. \r\n ", "date": "2017.12.17", "title": "САЩ са харчили милиони по сигнали за НЛО"}
{"url": "https://www.dnes.bg/sofia/2017/12/17/vyzstanoviha-parnoto-v-stolichniia-kvartal-mladost.362528", "text": "Аварията, заради която във вчерашния следобед бе спряно парното и топлата вода в ж.к. Младост 1 и 2, вече е отстранена. \r\nГоворителят на \"Топлофикация София\" АД Елизабет Павлова съобщи за БТА, че в ранните часове на тази сутрин е възстановено топлоподаването до абонатите. По думите й аварията не е била сериозна и е засегнала малка част от двата квартала.\r\nСъгласно нормативната уредба, ако аварията бъде отстранена до 48 часа, компанията не дължи на потребителите обезщетение за недоставена топлинна енергия.", "date": "2017.12.17", "title": "Възстановиха парното в столичния квартал \"Младост\""}
{"url": "https://www.dnes.bg/stranata/2017/12/17/zloveshta-nahodka-otkriha-trup-s-iziadeni-kraka.362529", "text": "Труп на мъж, който е бил издирван от месец, е бил открит в землището на село Тертер, съобщиха от МВР-Разград. Тяло е било с изядени долни крайници, като на зловещата находка се натъкнали ловци.\r\nСигналът е подаден около 08.45 часа вчера. При извършения оглед на място е изяснена самоличността на мъжа – това е 78-годишният с инициали А.П. от град Тутракан. Бил е настанен в Дома за стари хора в Тертер, откъдето е обявен за издирване на 19 ноември и до момента е бил в неизвестност.\r\nПри първоначалния оглед следи от насилие не са установени. Трупът е откаран за аутопсия в МБАЛ - Разград. Образувано е досъдебно производство. ", "date": "2017.12.17", "title": "Зловеща находка: Откриха труп с изядени крака"}
{"url": "https://www.dnes.bg/zvezdi/2017/12/17/hameleonyt-bela-hadid-krasiva-no-studena.362428", "text": "Бела Хадид вече е част от супермоделите на световния подиум, дефилира и на последния спектакъл на Victoria's Secret в Шанхай. В началото на своята кариера тя бе просто сестрата на Джиджи Хадид, но ето, че нейната звезда грее със собствена светлина. Не по-малко бляскава от тази на Джиджи.\r\nБела Хадид вече има зад гърба си корици на всички престижни модни списания. През 2014 година подписва с IMG Models, а още септември същата година е дебютът й на New York Fashion Week. След което снима за есенно-зимната колекция на Balmain.\r\nРаботила е за марки като Tom Ford, Tommy Hilfiger, Jeremy Scott и Marc Jacobs. През декември 2015-та Бела прави своя дебют и за рекламната кампания на Chanel.\r\nВсе пак не всичко в нейния живот е като в приказките. Преди три години тя има сблъсък с властите - арестувана е за шофиране в нетрезво състояние и получава 6 месеца пробация. Книжката й е отнета за 1 година, а колата й е спряна от движение.\r\nМанекенката е известна и с това, че рядко се усмихва. И даже търпеше критики, че е студена. \r\n\"Хората смятат, че съм студена. Казват ми, че са очаквали да бъда много по-различна, защото не се усмихвам, но остават изненадани\", казва още Хадид. И допълва, че обича да общува с хора и да създава нови запознанства. \r\nВие пък можете да я оцените в галерията на .", "date": "2017.12.17", "title": "Хамелеонът Бела Хадид – красива, но студена!"}
{"url": "https://www.dnes.bg/politika/2017/12/17/prez-2017-ta-zabogatiavame-no-se-useshta-politichesko-naprejenie.362526", "text": "Декемврийското изследване на \"АФИС\" потвърди два контрастни тренда - броят на хората, чието материално положение е облекчено, нараства, но в същото време усещането за политическо напрежение и желанието за ремонт на властта се събужда отново. \r\nПовишението на минималните заплати през януари съживи кръвообращението в пазара на стоки и услуги от първа необходимост, което даде верижен ефект върху останалите доходи. Ако през март 20% от домакинствата бяха с доход на член от домакинството под 200 лв., през декември този дял спада двойно – на 10%. \r\nТози ефект обаче не обхваща еднакво всички социални категории. Само една пета, или 21% от хората, съобщават, че за година заплатата на поне един член от домакинството е нараснала. Делът е значимо по-висок в областните градове, при 30-39-годишните, при служителите и, колкото и неочаквано да звучи, при хората, гласували за ГЕРБ и ОП на последните парламентарни избори.\r\nНаблюдаващото се в последните две години увеличение на поръчките в индустрията, заедно с емиграцията, отслабват финансовия натиск върху наемния труд. Загубата на работно място се случва в 20% от домакинствата (за разлика от обичайните в годините на кризата около 28%). По-редки стават случаите на съкращаване на работното време. Запазва се обаче дисбалансът в правата им като работници и потребители. Седем години след дъното на кризата, случаите на забавено разплащане за положен труд са по-чести, отколкото през 2010 г. Съответно хората с дългови проблеми, вместо да са по-малко, са повече (30% при тогавашните 18%).\r\nОбщественото мнение изпитва по-малко песимизъм, отколкото в началото на годината, относно личното благосъстояние и перспективите на страната. В оценките за състоянието на България се наблюдава умерен спад на постоянните източници на безпокойство (безработица, доходи и пенсии). Това на свой ред води до нарастване на относителната тежест на проблемите на корупцията, финансовата стабилност, здравеопазването. В личен план обаче, расте и делът на хората, за които бедността и неясните перспективи са най-важен проблем. Това показва, че плодовете на растежа не се разпределят равномерно.\r\nОт друга страна, материалната стабилизация не се трансформира в повишено доверие към политическата надстройка. \r\nПредпочитанието за промени във властта постепенно нараства. Ако след март желанието за нови избори беше спаднала с 14%, достигайки 13%, то през следващите месеци то постепенно расте и вече достига 21%. Аналогично расте и нагласата за създаване на нов кабинет в рамките на сегашното Народно събрание. \r\nОсем месеца след изборите усещането на населението за политическо напрежение по върховете отново се пробужда и достига 41%. Това се обяснява не толкова с представата за наличие на алтернативна политика и неин носител, колкото със заразителния ефект на нервността и неувереността, която бе демонстрирана по върховете – по конкретно от ГЕРБ по повод на корупционните разкрития и темата за приватизацията по време на прехода.\r\nСлед кратковременно следизборно освежаване, рейтингът на основните институции отново се ерозира плавно. Доверяващите на парламента спадат от 25% на 22%, на правителството от 33 на 32%, на армията от 49 на 42%, на медиите от от 43% на 41%, на синдикатите от 25% на 21% и т.н. Доверието в президента е достигнало  определен таван от около 57%. Изключение е Европейският съюз, който бележи растеж от 48% на 52%.\r\nИ Нинова, и Борисов стоят стабилно начело на своите партии. Въпреки впечатлението за вътрешно напрежение Нинова се ползва с доверието на 87% от избирателите на БСП. Борисов е още по-стабилен: 95% от избирателите на ГЕРБ му вярват. Едва 3% и 1% от избирателите съответно на БСП и ГЕРБ са на мнение, че при избор на нов лидер, различен от досегашния, партията ще стане по-силна.\r\nСумарната оценка за сегашната управляваща коалиция между ГЕРБ и Обединените патриоти остава без съществени промени, но агрегатните суми крият комбинация между растящо недоверие сред негласувалите за тези две сили и растящо доверие сред гласувалите за тях.  При това се наблюдава асиметрия. Сред последователите на Патриотите се подобрява отношението към лидера на ГЕРБ, докато сред тези на ГЕРБ отношението към Валери Симеонов се влошава. \r\n", "date": "2017.12.17", "title": "През 2017-та: Забогатяваме, но се усеща политическо напрежение"}
{"url": "https://www.dnes.bg/obshtestvo/2017/12/17/harchim-po-285-lv-na-den-za-chng-v-chujbina-dvoino.362530", "text": "Тази година се наблюдава пик на резервациите за коледните и новогодишните празници. Според данните на Института за анализ и оценка на туризма 480 000 българи ще посрещнат Рождество Христово извън домовете си, съобщава Нова тв. Над половин милион пък са тези, които ще стегнат куфарите и ще отброят последните минути на 2017-а на различни туристически дестинации.\r\n \r\nСпоред очакванията на туроператорите 240 000 българи ще посрещнат двата празника в чужбина.\r\n \r\nТези, които са избрали да останат в България, средно на ден ще похарчат по 285 лв. Почти двойно - 495 лв. излиза празникът зад граница.\r\n \r\nНай-евтино ще излезе на тези, които ще посрещнат празниците в къщите за гости, там пакетите започват от 155 лева.\r\nОчаквано, най-скъпо е в зимните курорти, където портфейлите ни ще олекнат до 1650 лева за пакет. Кувертите в ресторантите в столицата варират между 80 и 180 лева.\r\n \r\nНай-евтините куверти се оказват тези в къщите за гости и вилите, където празникът се прави според българските традиции. Тридневен пакет излиза средно около 250 лева.\r\n \r\nНа морето дори през зимата ще излезе по-солено, като там пакетите варират от 430 лева до 800 лева.", "date": "2017.12.17", "title": "Харчим по 285 лв. на ден за ЧНГ, в чужбина - двойно"}
{"url": "https://www.dnes.bg/stranata/2017/12/17/pastir-be-pregazen-i-zagina-krai-goce-delchev.362531", "text": "39-годишен мъж загина, след като бе прегазен от автомобил на пътя Гоце Делчев-ГКПП Илинден-Ексохи. Тежкият инцидент е станал към 19.00 часа вчера при разклона за с. Мосомище, на 2 км след Гоце Делчев, съобщава Дарик. \r\nЗагиналият се прибирал към дома в края на деня с животни след паша.\r\nАвтомобилът е бил управляван от 20-годишен младеж от град Хаджидимово. Мъжът е бил влачен от колата няколко метра и е загинал на място.\r\nПо случая е образувано досъдебно производство.", "date": "2017.12.17", "title": "Пастир бе прегазен и загина край Гоце Делчев"}
{"url": "https://www.dnes.bg/akoshtete-vqrvaite/2017/12/17/koi-sportove-vrediat-na-myjkata-potentnost.362532", "text": "Учени от университета в Кьолн установиха, че някои спортове могат да намалят значително мъжката потентност, съобщи Лента.\r\nНегативно влияние върху потентността има колоезденето. Учените съветват колоездачите да използват широки седла и да се стараят да променят позата си, докато карат двуколесното возило.\r\nВредни са също конната езда и карането на мотоциклет.\r\nНе е полезно и маратонското бягане. При него спада нивото на тестостерона, а това има отрицателно въздействие върху либидото.\r\nПредишни проучвания обаче показаха, че колоезденето има благотворен ефект върху здравето, като намалява риска от диабет тип 2 и преждевременна смърт. Същевременно някои експерти са на мнение, че ходенето и плуването са с по-голям благотворен ефект върху здравето.\r\nРезултатите от изследването са публикувани в Originalia.(БТА)", "date": "2017.12.17", "title": "Кои спортове вредят на мъжката потентност?"}
{"url": "https://www.dnes.bg/business/2017/12/17/salatata-poskypna-predkoledno-mliakoto-syshto.362533", "text": "От началото на декември Държавната комисия по стокови борси и тържища (ДКСБТ) наблюдава поскъпване на хранителните продукти. През изминалата седмица индексът, следящ цените на хранителните продукти, търгувани на борсите, се повиши до 1,481 пункта, спрямо 1,463 пункта седмица по-рано.\r\nДни преди Коледните празници се повишават цените на плодове и зеленчуци. Най-видимо е това по отношение на бананите, които поскъпват с 6,3% до 2,20 лева за килограм на едро. Цената на ябълките се увеличава с 2,4%, а на лимоните - с 2,5%.\r\nВ същото време мандарините се търгуват без промяна на борсите в страната, а портокалите са с 5,8% по-евтини.\r\nЦената на доматите се повишава с почти 12%, на зелената салата - с 9,6%, а на зелето остава без промяна, показват още данните на ДКСБТ. Краставиците поевтиняват с почти 3%, а най-сериозен спад на цената през изминалата седмица имат морковите (-7,1%) и лукът (-6,7%).\r\nОт статистиката е видно още повишение на цените на млечните продукти, което е най-осезаемо по отношение на прясното мляко (с 3,2%) и маслото (с 1,4%). Като цяло има леко поскъпване и на месните продукти, наблюдавани от Комисията. По отношение на пилешките бутчета обаче цената пада с 3,6%.\r\nЦената на брашното се увеличава с 2,5%, показва още седмичната статистика на ДКСБТ.", "date": "2017.12.17", "title": "Салатата поскъпна предколедно, млякото също"}
{"url": "https://www.dnes.bg/health/2017/12/17/kiril-ananiev-stavam-garant-pred-pacientite.362534", "text": "Специализирана комисия към министъра на здравеопазването, в чиито състав ще влязат утвърдени специалисти по конкретното заболяване, ще разглежда индивидуално случая на всеки пациент, за чието лечение липсва алтернатива и е необходимо прилагането на нова молекула, която НЗОК не заплаща. Това обясни министър Кирил Ананиев в ефира на БНР. \r\n\"Гарантирам, че няма да има забавяне в решенията на комисията, лично ще наблюдавам този процес и ще бъда гарант пред българските пациенти\", посочи още здравният министър.\r\nТози режим ще функционира до доказването на терапевтичния ефект от лечението с въпросните медикаменти. Едва след това и след изтичане на временната едногодишна мярка въпросните лекарства ще бъдат реимбурсирани от здравната каса.\r\nПри всички случаи лечението на хората ще бъде осигурено, било от бюджета на касата или от този на Министерството на здравеопазването.  Министърът уточни, че става въпрос за 32 нови молекули, за които по оценка на български експерти е необходим ресурс от близо 40 млн. лв.  За 28 от тях има алтернативно лечение на високо европейско ниво и то е осигурено от НЗОК. Останалите 4 молекули ще бъдат финансирани от МЗ. \r\nКирил Ананиев посочи, че ако при даден пациент терапията с молекула от 28-те не докаже своята ефективност, специализираната комисия ще разглежда и тези случаи.\r\nЗа пореден път в ефира на Националното радио здравният министър уточни, че не става дума за мораториум, а за временна едногодишна мярка, имаща за цел да стабилизира бюджета на НЗОК  през 2018 г.\r\nПо повод състоянието на държавните болници Кирил Ананиев съобщи, че идеята не е да бъдат закривани лечебни заведения, а да се преструктурират така, че да работят ефективно.  Главната цел е повишаване качеството на лечението, беше категоричен Ананиев. Първата болница, в която започва преструктурирането е МБАЛ \"Проф. д-р Параскев Стоянов\" – Ловеч.", "date": "2017.12.17", "title": "Кирил Ананиев: Ставам гарант пред пациентите!"}
{"url": "https://www.dnes.bg/sofia/2017/12/17/nad-100-snegorina-shte-boriat-snejinkite-v-sofiia.362535", "text": "Във връзка с валежите от сняг в София започнаха обработки със смеси срещу заледяване, съобщават от Столична община. Обработват се трасета, по които се движи обществения транспорт в районите Панчарево, Банкя, Витоша. В готовност са над 100 снегопочистващи машини, разположени на местостоянките в града.\r\nИзвършват се обработки със смеси срещу заледяване и бутане на снежна маса на пътя Вердикал - Клисура, и пътя за с. Железница. Опесъчаване е направено на планинските пътища в планината Витоша.\r\nКъм момента общественият транспорт се движи по обичайните си маршрути при зимни условия. Екипи на дирекция Аварийна помощ и превенция извършват обходи на място.\r\nОт Столична община напомнят на шофьорите да използват автомобилите си оборудвани за движение при зимни условия.", "date": "2017.12.17", "title": "Над 100 снегорина ще борят снежинките в София"}
{"url": "https://www.dnes.bg/health/2017/12/17/shamfystyk-za-polova-mosht-i-zdravo-syrce.362442", "text": "Шамфъстъкът е една от най-полезните ядки. Той доставя важни вещества на организма, благодарение на които органите и системите работят по-добре.Шамфъстъкът е страхотна ядка, която има не само хранителни качества, но и вкусови предимства, заради които е любима на мнозина.Кои са хранителните вещества, които правят шамфъстъка толкова специален?Шамфъстъкът е изключително богат на важни въглехидрати, протеини, аминокиселини, мазнини и фибри. В състава си съдържа завидни количества фосфор, калий, калций, желязо, магнезий, манган, цинк, мед, натрий, селен.\r\nТази прекрасна ядка осигурява на организма още витамини А, К, С, Е, В6, тиамин, рибофлавин, ниацин, фолати, пантотенова киселина, холин и бетаин.Кои са най-важните ползи за организма, които носи шамфъстъкът?Една от най-важните функции на веществата в шамфъстъка е, че предпазват сърцето и кръвоносните съдове от дегенеративни заболявания. Шамфъстъкът има свойството да понижава холестерола, което ограничава риска от натрупване на плаки по стените на артериите.Полифенолите, антиоксидантите и ненаситените мастни киселини в тези ядки също допринасят за здравето на сърдечносъдовата система.Шамфъстъкът е идеален за вашата диета за отслабване, тъй като регулира обмяната на веществата и помага за топене на мазнините.", "date": "2017.12.17", "title": "Шамфъстък - за полова мощ и здраво сърце "}
