{"url": "https://www.dnes.bg/football/2018/07/12/slaviia-s-pobeda-vyv-finlandiia.382068", "text": "Само с български футболисти в състава си Славия спечели с 1:0 като гост срещу Илвес Тампере в двубой от първия квалификационен кръг в Лига Европа.\r\nВ 80-ата минута Славия откри резултата. Галин Иванов беше оставен на празно пространство в полето на Илвес и видя нахлуващия на скорост Момчил Цветанов. Той пое топката сам срещу вратаря и успя да я прати в долния ляв ъгъл за крайното 1:0, осигурило ценния успех в полза на носителите на купата на България, пише БТА.\r\nРеваншът между двата отбора е в София след една седмица.", "date": "2018.07.12", "title": "Славия с победа във Финландия"}
{"url": "https://www.dnes.bg/mish-mash/2018/07/12/moda-menta-s-mliako-i-purpurno-hit-sred-cvetovete.382003", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nМалцина са дамите, които смело биха заявили, че не се интересуват от тенденциите в модата, особено в разгара на лятото. Талантливият и напорист дизайнер Меги Петкова, носител на приза \"Златна игла\" 2017 г., показа в студиото на \"България сутрин\" част от новата си колекция за този сезон.\n\r\nЕдна от роклите - с цветен десен и ръчна изработка е топ тендеция, тъй като флоралните мотиви са изключително актуални този сезон. Изработката на една от одеждите на дизайнерката й отнема часове, но за нея това е удоволствие, призна тя пред .\n\r\n\"Според мен има 5 Топ цвята за това лято – небесносиньо, светлозелено, мента с мляко, пурпурен цвят, по-известен като ултравиолетово. Обичам да залагам на по-пастелните нюанси, а не на искрящите\", поясни дизайнерът.\r\n                    \r\n                    \r\nВдъхновение Меги черпи от напълно обикновени неща - красива архитектура или добре облечена случайна дама на улицата. А мечтата й е да бъде дизайнер на Дженифър Лопес.\n\r\n ", "date": "2018.07.12", "title": "Мода: Мента с мляко и пурпурно - хит сред цветовете!"}
{"url": "https://www.dnes.bg/notifikacii/2018/07/12/deputat-triabva-da-sme-dobre-podgotveni-za-evrozonata.382066", "text": "Тази вечер Еврогрупата обсъжда перспективите на страната ни да се присъедини към еврото и Банковия съюз. Правителството ни чака становището, за да подаде документи.\n\r\nПред икономическата комисия на Европейския парламент министърът на финансите Владислав Горанов обясни, че България ще се нуждае от още поне шест месеца, за да подготви членството си в Банковия съюз, което може допълнително да забави кандидатстването й за приемане на еврото.\n\r\nНародният представител от ГЕРБ Радостин Танев коментира в студиото на \"Денят ON AIR\", че е важно да се знае, че подготовката на страната ни да влезе в т.нар. \"чакалня\" ще отнеме няколко месеца, но това не трябва да ни притеснява.\r\n\"Аз смятам, че това е начинът, по който трябва процесът да бъде извървян, защото по-добре да бъдем подготвени както трябва, вместо да бързаме само, за да кажем, че сме вътре\", заяви депутатът пред .\n\r\nТой допълни също, че е нормално недоверието и притеснението у гражданите за въвеждането на единната европейска валута у нас, защото времето за подготовка и в \"чакалнята\" е достатъчно дълго.\n\r\n\"Подготовката за влизане в чакалнята, тези 3-6 месеца, които ще са ни необходими, са една много малка стъпка от това, което трябва да извървим\", допълни той.\n\r\nСлед това следват 2 години период, в който трябва да се направят много промени в законодателството и в икономиката на държавата, за да може тя да бъде достатъчно подготвена за заменянето на българската валута с европейската.", "date": "2018.07.12", "title": "Депутат: Трябва да сме добре подготвени за еврозоната"}
{"url": "https://www.dnes.bg/health/2018/07/12/slynceto-moje-da-obostri-revmatologichnite-zaboliavaniia.382060", "text": "Лятото и слънцето са щастие и здраве! Ползите от правилно провежданите слънчеви бани е свързана с добър тен, закаляване, синтез на витамин Д и калций. Това неоспоримо е полезно за тялото, но с някои малки подробности. Докато при повечето хора лятото носи радост и ползи със своето здраво слънце и хубави температури, то за една малка група то по-скоро предвещава тревоги.\r\n \r\nПример са болните със заболявания на съединителната тъкан (колагенози)\r\n \r\nИма някои автоиумунни болести, като системния лупус еритематодес, при които слънцето може и да вреди. Лятото, когато слънцегреенето е по-силно и продължително, а температурите навън са по-високи, хората имат склонност да обличат леки и изрязани дрехи. Поради съвкупност от всички тези причини именно този сезон най-явно се проявява раздразването на откритите телесни зони след излагане на слънце (фоточувствителност)\r\n \r\nКожата може да се зачерви (появява се еритем), да се усеща сърбеж и дори болка. След разчесване и дори спонтанно, е възможно дори да се открият разранявания. Засегнатите зони са обикновено ръцете, краката, шията, деколтето. Най-типично е засягането на областта на лицето. Обикновено се наблюдава характерна червенина по носа и двете странични части на лицето във вид на „крила на пеперуда“.\r\n \r\n", "date": "2018.07.12", "title": "Слънцето може да обостри ревматологичните заболявания"}
{"url": "https://www.dnes.bg/notifikacii/2018/07/12/mondialyt-v-rusiia-izvyn-svetlinite-na-projektorite.382033", "text": "\n\r\nФранция и Хърватия ще се изправят на 15 юли в спор за най-ценното отличие във футбола – световната титла. \r\nИ докато всички погледи са насочени към стадион \"Лужники\" в Москва, където ще бъде коронясан новият крал на света, екипът на Dnes.bg реши да събере за вас любопитни и интересни кадри от изминалия месец в Русия, които останаха извън светлината на прожекторите и големите футболни герои.\r\nВ следващата галерия ви предлагаме да видите какво любопитно видяха гостите на Русия извън футболите терени. \r\n ", "date": "2018.07.12", "title": "Мондиалът в Русия, извън светлините на прожекторите"}
{"url": "https://www.dnes.bg/bulgaria/2018/07/12/bylgariia-vliza-v-chakalniata-na-evrozonata-do-edna-godina.382067", "text": "Финансовите министри на страните от еврозоната обявиха готовност за приемането на България в механизма ERM II, т. нар. чакалня на общата валута след около година.\n\r\nВ изявление на Съвета на ЕС се отбелязва, че оценката ще бъде извършена от Европейската централна банка (ЕЦБ). Изявлението е разпространено съвместно с Европейската комисия, българското министерство на финансите и Българската народна банка.\n\r\n\"Приветстваме намерението на българските власти да предприемат необходимите стъпки за присъединяване към механизма ЕРМ II\", се посочва в текста. Страната ни приема задължения в области на политиката, които са особено важни за плавния преход. Очаква се по отношение на банковия надзор нашата страна да изпрати искане за пристъпване към тясно сътрудничество с ЕЦБ по съществуващите процедури, както и да предприеме необходимата подготовка, включително оценка от ЕЦБ.\r\n                    \r\n                    \r\nБългария ще насочи усилия към укрепването на институциите, устойчивостта на финансовия сектор, повишаване на ефективността на икономическите структури.\n\r\nЕК и ЕЦБ ще наблюдават приложението на тези ангажименти и когато установят изпълнението им, ще бъде взето решение за присъединяване на нашата страна към чакалнята на еврото. Решението ще се основава на оценката на ЕЦБ, изготвена по правната рамка.\n\r\nТова означава България да се присъедини едновременно към чакалнята и към банковия съюз. Може да се очаква ЕЦБ да изготви оценката си в срок около година след получаването на официалното искане на България за задълбочено сътрудничество с банката. Това може да се възприема за началната дата на сътрудничеството и прилагането на последвалите препоръки.\n\r\n\"Призоваваме българските власти да приложат задълбочените реформи, залегнали в механизма за сътрудничество и проверка, заради важността им за стабилността и целостта на финансовата система\", се посочва в изявлението. Занапред ще прилагаме сходни изисквания към държавите в ЕС, които искат да пристъпят в чакалнята на еврото, на основата на еднаквото отношение, се допълва в текста.\n\r\nМеждувременно на пресконференция директорът на Европейския стабилизационен механизъм Клаус Реглинг заяви, че се очаква незабавно, до дни, България да подаде искане за задълбочено сътрудничество с Европейската централна банка (ЕЦБ), предава БТА.\n\r\nТой отбеляза, че на основата на това сътрудничество след около година ЕЦБ ще изготви оценка, която - ако е положителна - отваря вратата на нашата страна към чакалнята на еврозоната. Срокът може да бъде по-дълъг от една година до оценката, ако има забавяне в изпълнението на някои препоръки на ЕЦБ, но целта ни не е срокът, а достиженията, коментира Реглинг.\n\r\nНяма условие или официално изискване механизмът на Европейската комисия за сътрудничество и проверка да бъде прекратен, за да може България да влезе в чакалнята на еврозоната, поясни в отговор на въпрос зам.-председателят на ЕК Валдис Домбровскис. По неговите думи влизането в чакалнята, а впоследствие и в еврозоната, е добър сигнал за инвеститорите, подобрява икономическия растеж, води до по-високи правни стандарти в страната.\n\r\nОдобрихме стратегията на България да влезе и в банковия съюз, и в чакалнята. Ясно е, че България иска да напредне към еврозоната. Вярвам, че срокът за влизане в чакалнята след една година е реалистичен. Пътят може да изглежда труден и трънлив, но води към по-добро, коментира Домбровскис. \n\r\n", "date": "2018.07.12", "title": "България влиза в чакалнята на еврозоната до една година"}
{"url": "https://www.dnes.bg/akoshtete-vqrvaite/2018/07/12/pasvat-li-si-v-liubovta-deva-i-bliznaci.382044", "text": "Всеки от нас се стреми да намери идеалната половинка, с която да прекара остатъка от живота си. На някои им трябват години, за да открият сродната душа, която лесно могат да изгубят.\n\r\nАко често се допитвате до съветите на астролозите, може би се интересувате и от това кои знаци пасват най-много на вашата зодия. Има комбинации, които са идеални за връзка, но не и за сериозна като създаването на семейство и деца.\n\r\nДа разгледаме Дева и Близнаци – две коренно различни зодии, водени от планетата Меркурий. Срещнат ли се, те правят странна комбинация, която може да устои във времето при някои определени условия. Близнаците се управляват от мъжкия аспект на Меркурий, докато Девата – от женския. Тя, като типичен земен знак, иска да има надеждна връзка и да поддържа комуникацията, докато половинката ѝ е въздушна и гледа по-повърхностно на нещата.\r\r\n                    \r\n                    Вижте още по темата в", "date": "2018.07.12", "title": "Пасват ли си в любовта Дева и Близнаци?"}
{"url": "https://www.dnes.bg/zvezdi/2018/07/12/iztochiha-kartata-na-demi-mur.382054", "text": "Деми Мур станала жертва на крадец. На актрисата ѝ откраднали банковата карта, като от нея са изтеглени 169 хиляди долара.\r\n \r\nИнцидентът станал преди няколко месеца, но за него стана ясно едва вчера, пише OK Magazine.\r\n \r\nПо данни на изданието, още през март холивудската звезда е изгубила банковата си карта, но по някаква причина е забавила издаването на нова.\r\n \r\nДокато полицията издирва престъпника, той успял да посети няколко елитни магазина и да си закупи вещи за огромната сума.\r\n \r\nВ момента мъжът се намира в затвор в Лос Анджелис, а представители на Деми Мур отказват да коментират ситуацията.\r\n \r\nОще новини за звезди ще намерите в Tialoto.bg", "date": "2018.07.12", "title": "Източиха картата на Деми Мур"}
{"url": "https://www.dnes.bg/world/2018/07/12/bez-butane-no-ezikyt-na-tialoto-na-trymp-govoreshe-za-hladni-otnosheniia.382024", "text": "Този път президентът на САЩ Доналд Тръмп не избута никого, но езикът на тялото му по време на срещата на НАТО вчера подсказваше, че неговите отношения с ключови съюзници на страната не са точно приятелски, пише Асошиейтед прес.\n\r\nТръмп започна деня с напрегната закуска, на която се срещна с генералния секретар на НАТО Йенс Столтенберг, когото смъмри заради разходите за отбрана на членовете и се оплака от сделката на Германия за тръбопровод с Русия. Тръмп, който беше скръстил ръце пред гърдите си, жестикулираше към Столтенберг и многократно го прекъсваше, защитавайки своята позиция.\n\r\nСътрудниците на Тръмп, които бяха насядали около масата, включително началникът на канцеларията му Джон Кели и посланикът на САЩ в НАТО Кай Бейли Хъчисън, изглеждаха видимо смутени на моменти.\r\n                    \r\n                    \r\nСрещите им след това в централата на НАТО бяха формални и не толкова напрегнати. Те два пъти се ръкуваха и си поговориха пред журналистите. Тези моменти обаче бяха по-небрежни от изпълнените с повече разговори встъпителни срещи на Столтенберг с другите лидери, много от които той виждаше за първи път този ден, след като беше прекарал част от сутринта с Тръмп.\n\r\nСрещите на световните лидери са свързани предимно с възприятията и представянето на единен фронт пред останалия свят. Тръмп обаче нахлу на своята втора среща на върха на НАТО както на първата - с поредица от открити оплаквания заради това, че членовете на алианса \"не изпълняват дълга си\" по отношение на разходите за отбрана, и заради германско-руската сделка за газопровод.\n\r\nДемонстрирането на единство изглеждаше като допълнение за президента, поставящ \"Америка на първо място\". И това си пролича.\n\r\nВ моменти, които бяха видими за медиите, Тръмп често се отделяше от повечето свои колеги, особено тези, с които има открити разногласия, като британския министър-председател Тереза Мей, германския канцлер Ангела Меркел и канадския премиер Джъстин Трюдо.\n\r\nКогато лидерите излязоха от бляскавата сграда на НАТО в Брюксел за традиционната семейна снимка в двора, Тръмп изоставаше назад и през повечето време си говореше с турския президент Реджеп Тайип Ердоган и хърватския президент Колинда Грабар-Китарович.\n\r\nНа подиума той и Мей си поговориха, докато стояха заедно, но Тръмп беше обърнал гръб на другите лидери, включително Меркел.\n\r\nСлед като групата се премести вътре за преговори, Тръмп отново се бавеше назад, докато другите държавни глави сърдечно се ръкуваха в залата. Той стоеше близо до членовете на своята делегация, включително министъра на отбраната Джим Матис и държавния секретар Майк Помпейо, а после в крайна сметка се зае за кратко с потупвания по гърба с другите, включително Мей, преди да седне на мястото си.\n\r\nОткакто е президент, Тръмп остро критикува Мей, Меркел и Трюдо, а вчера започна деня с нова атака срещу Меркел, като заяви, че нейната страна е \"под пълния контрол\" и е \"пленник\" на Русия, възразявайки срещу сделка за доставяне на руски природен газ направо за Германия.\n\r\nМеркел отвърна, като настоя, че Германия взема решенията си сама. Когато двамата се срещнаха по-късно вчера, Тръмп заяви пред репортери: \"Ние с канцлера имаме много, много добри отношения.\" Коментарът показа как Тръмп често се стреми да избягва конфликт с хората, когато е лице в лице с тях, а иначе често се изказва по-твърдо, когато говори зад гърба им. Меркел не присъстваше на закуската на Тръмп със Столтенберг.\n\r\nКогато беше неин ред да говори пред репортерите в залата за срещата с Тръмп, Меркел не направи подобен коментар за отношенията си с него.\n\r\nДвамата почти не се поглеждаха през няколкото минути, в които журналистите бяха допуснати в залата. Това беше в ярък контраст с последвалата среща на Тръмп с френския президент Еманюел Макрон. Французинът е един от най-близките приятели на Тръмп на световната сцена въпреки разногласията им в много области, включително решението на Тръмп да се изтегли от ядрената сделка с Иран и Парижкото споразумение за климата и да наложи мита на Франция и други европейски страни.\n\r\nТръмп и Макрон с лекота се шегуваха, докато ги снимаха, а Тръмп каза, че за него е \"чест да бъде със свой приятел\". Двамата също така си говореха непринудено, докато Макрон изпращаше Тръмп от сградата на НАТО в края на деня.\n\r\nВечерта, когато пристигна на прием, даван от белгийското правителство в Музея на изкуството и историята в Парка на петдесетгодишнината, Тръмп изглеждаше по-общителен. Президентът, който не пие алкохол, се прегръщаше няколко минути със Столтенберг по време на приветствения коктейл, а после при него дойде Меркел, с която имаха оживен разговор. Тръмп отново разговаря с Ердоган, а съпругата му Мелания беше сърдечно поздравена от Трюдо.\n\r\nНа срещата на върха на НАТО миналата година повод за коментари стана случаят, при който Тръмп, изглежда, избута черногорския министър-председател Душко Маркович, за да се нареди отпред на групата, когато лидерите влязоха в новата сграда на централата на НАТО. По-късно Маркович определи този епизод като \"съвсем безобидна случка\". \r\n \r\n/БТА/\r\n ", "date": "2018.07.12", "title": "Без бутане, но езикът на тялото на Тръмп говореше за хладни отношения"}
{"url": "https://www.dnes.bg/notifikacii/2018/07/12/merki-na-es-centrove-za-repatraciia-za-migrantite.382051", "text": "ЕС обмисля създаването на центрове за репатрация, където ще бъдат затваряни мигрантите, чиито молби за убежище са отхвърлени. Това съобщи австрийският министър на вътрешните работи Херберт Кикл, чиято страна в момента председателства ЕС.\n\r\n\"Ние трябва да направим ясно разграничение между миграция и убежище, между мигранти и бежанци\", заяви министърът след неформалната сбирка на вътрешните министри от ЕС в Инсбрук днес.\n\r\n\"Само, ако успеем да осъщесвим практически връщанията, ще можем да върнем доверието на хората\", добави германският министър Хорст Зеехофер, който настоява канцлерът Ангела Меркел да върне на граничните европейски държави отхвърлените кандидат-бежанци от Германия.\r\nСпоред Кикл такива центрове \"ще увеличат възможностите ни спрямо отхвърлените кандидати\". Центровете ще бъдат от закрит тип и в тях хората, с отказани молби за ЕС ще бъдат държани, докато се организира връщането им.\n\n\n\r\nМинистрите говорили и за спешно подписване на споразумения за репатриране с държавите от Северна Африка, като Мароко и Алжир, които са източник за увеличаваща се миграция към ЕС.\n\r\nЕвропейските лидери преди две седмици поръчаха на министрите си да ускорят връщанията на мигрантите, които нямат право на закрила в ЕС. В момента само около 36 на сто от решенията за репатриране се реализират, защото родните държави не приемат обратно гражданите си или пък защото те се укриват от властите.\n\r\nЦентровете за репатрация са нова идея, която идва след вече започналите дебати за създаване на изнесени извън Европа лагери, където икономическите мигранти да се пресяват от бежанците, и за създаването на контролирани центрове в държавите по европейските граници, в които мигрантите да бъдат държани, докато се прецени дали да бъдат приети или не.\n\r\nКикл съобщи, че има консенсус за засилване на контрола по външните граници, което гранични държави като България поставят като условие, за да започнат да приемат обратно мигранти. \n\r\nЕвропейската комисия обещава да предложи до октомври ново законодателство, с което да увеличи петкратно състава на службата за брегова и гранична охрана ФРОНТЕКС до 10 000 служители, и да й даде нов мандат, да пази границите и да връща мигранти от там.\n\r\nЕС преговаря с агенциите на ООН за бежанците и за миграцията, по концепцията за центровете за дебаркация, които трябва да се създадат в околните държави и в тях да се връщат спасените в Средиземно море мигранти. Идеята на Брюксел е те да са по модел на сделката с Турция, благодарение, на която напливът към Гърция е намалял с 96% спрямо 2015 г.\n\r\n\"Споразумението с Турция работи добре. То работеше дори в трудните дни след неуспешния опит за преврат\", заяви комисарят за миграцията Димитрис Аврамопулос.\n\r\nТой обаче подчерта, че подобна сделка едва ли може да се направи с Либия – през която минават най-много нелегални имигранти, въпреки усилията, които ЕС полага за това. Ето защо Брюксел се е насочил към позиционирането на лагерите в Египет и в Нигер. ЕС разчита на своите членки да използват \"дипломатически и икономически инструменти\", за да ги склонят да ги приемат.\n\r\nКикл добави, че ще се използва политиката \"на моркова и тоягата\", като на такива държави се помогне да укрепят собствените си граници, за да не пропускат толкова мигранти и ще се настоява за сключване на споразумения за реадмисия.\n\r\nЗа разлика от австрийския и от германския министър Хорст Зеехофер, които говориха след края на срещата в Инсбрук, Аврамопулос заяви, че миграционна криза в момента няма и че бройките са значително намалели от 1,8 млн души през 2015 г до 200 000 през миналата.", "date": "2018.07.12", "title": "Мерки на ЕС: Центрове за репатрация за мигрантите"}
{"url": "https://www.dnes.bg/stranata/2018/07/12/prosveta-v-zabvenie-istoriiata-na-edno-chitalishte-pred-srutvane.382022", "text": "Една история, позната до болка - селско читалище с история тъне в руини. Това е историята и на читалище \"Просвета\" в село Ивански, което в продължение на години се помещава в красива сграда, която днес е почти срутила се. \n\r\nПокривът е паднал, стените се рушат, а стъкла по прозорците липсват.\n\r\nИсторията й започва преди 90 години, когато жители на селото започват строежа с доброволен труд. През 1929 г. тя е завършена и се превръща в център на културния живот в Ивански.\n\r\nЛеля Йорданка е на 76 години, но отлично си спомня за забавите в читалището.\n\r\n\"В предверието имаше бюфет, а в салона - сцена. И филми прожектираха. А когато имаше някакво веселие - столовете бяха наредени по края на стая. Там седяха майките, за да следят какво вършат дъщерите\", разказва пред \"Дарик\" жената.\r\n                    \r\n                    \r\nВ средата на 70-те години е построена нова сграда и постепенно дейностите се изместват в нея.\n\r\nСтарата сграда обаче продължава да се ползва. Преди 30 години пък покривът е напълно сменен. И това, според местните, довежда до днешния резултат.\n\r\nПолучиха се течове, започна нещо да се клати и докато мислехме да изнесем всичко и да вземем някакви мерки и през зимата покривът падна, обяснява председателят на читалище \"Просвета\" Теменужка Симеонова. \n\r\nПреди две години покривът на читалището се отваря за... небето и оттогава започва разрухата.\n\r\nОще преди да се стигне до събарянето на покрива от читалището кандидатстват в министерството на културата с проект за ремонт на стойност 30 000 лева.\n\r\nСекретарят на читалището Димитричка Христова обяснява, че от ведомството отпуснали само 3000 лева. За да не се загубят парите, били инвестирани в ремонт на новата сграда.\n\r\nДарител от селото дал 3000 лева, а читалището успяло да осигури още толкова от ренти. Парите обаче не стигат за голям ремонт, затова в селото се надяват на дарителство, за да успеят да вдъхнат живот на старото читалище.", "date": "2018.07.12", "title": "\"Просвета\" в забвение: Историята на едно читалище пред срутване"}
{"url": "https://www.dnes.bg/mish-mash/2018/07/12/zaradi-unikalniia-kadyr-manekenka-popluva-s-akuli-no-ia-napadnaha.381995", "text": "\n\r\nКогато 19-годишната Катарина се потапя във водата край Бахамите очаква, че ще получи идеалният кадър за Instagram. Вместо това става обект на репортажи в цял свят. \n\r\n19-годишната Катарина Заруцки има хиляди последователи в Instagram и разчита на атрактивни кадри да поддържа бройката и интереса към нея. \n\r\nТя била на ваканция с приятеля си и семейството му на Бахамите, когато местните й казали, че може да плува с акули дойки. \n\r\nПо принцип акулите дойки са доста спокойни, имат бавни и плавни движения и много често хората се доверяват да плуват край тях. Въпреки това акулите дойки държат 4-о място в антикласацията за нападения срещу хора. \r\n                    \r\n                    \r\nИ така Катарина се доверила на местните хора, които я окуражавали да се отпусне край акулите. \n\r\n\"Бяхме видели тези акули да плуват в залива и понеже съм сърфист знаех, че акулите дойки са относително безвредни... Мислех си, че е безопасно, видях деца да се гмуркат. Реших, че ще е безопасно да го направя и аз, въпреки протестите на семейството на приятеля ми\", разказва Катарина пред \"Fox\". \n\r\nСтудентката разказва, че всичко било наред, когато влязла във водата, докато не се отпуснала по гръб и не разперила ръце. Бащата на приятеля й снимал всичко и така е заснел моментът, в който една от акулите се промъква към Катарина и захапва ръката й и започва да я влачи към дъното. \n\r\n\"Беше много страшно. Бях издърпана надолу и съм голяма късметлийка, че беше несериозен инцидент. Можеше да бъде много по-лошо... Можеше всички да ме нападнат, като се има предвид, че са група\", казва Катарина. \n\r\nВсички успели да чуят звука от ухапването - звучало сякаш се затваря вакуумен плик. \n\r\nФактът, че Катарина се гмурка често и сърфира й помогнал в ситуацията да запази спокойствие. Успяла да освободи ръката си от устата на акулата и да покрие раната, за да не изтича кръв и така да привлича останалите акули. \n\r\nАко обаче акулата я е захапала по друг начин нещата е можело да не се развият толкова благоприятно и Катарина да не може да освободи ръката си. \n\r\nВ района на залива, където Катарина е пострадала, има табели, които предупреждават туристите, че плуването с акулите е на техен собствен риск. Катарина обаче твърди, че не е видяла такъв знак и не би влязла във водата. \n\r\nВъпреки това не вини никой и смята, че ухапването е \"голям инцидент\" и просто акулите са я помислили за парче храна. \n\r\nКатарина се възстановява и макар че раната й не е много голяма, лекарите предупреждават, че парчета от зъбите на акулата може да са останали в ръката на 19-годишната жена. \n\r\nДесетки хора атакуват жената в социалните мрежи за безразсъдността й или призовават да се забрани достъпа до мястото, където акулите пребивават. \n\r\nКатарина обаче е категорична, че не бива да се винят акулите. \n\r\n\"Това е диво животно и мисля, че всеки който плува с акули дойки трябва да осъзнава, че ситуацията е неконтролируема. Не може да предвидите дори как ще реагира човек, камо ли животно\", посочва Катарина в защита на \"нападателя\" си.", "date": "2018.07.12", "title": "Заради уникалния кадър... Манекенка поплува с акули, но я нападнаха"}
{"url": "https://www.dnes.bg/sofia/2018/07/12/myjyt-ubil-bashta-si-v-lozenec-v-zatvornicheska-psihiatriia.382039", "text": "Съдът постанови обвиняемият за убийството в \"Лозенец\" да бъде настанен в психиатричното отделение на болницата към Ловешкия затвор, съобщи след заседанието на съда служебният защитник на лицето адв. Гинка Маринова, предаде \"Фокус\".\n\n\nСъдебното заседание за убийството в \"Лозенец\" се проведе при закрити врата, поради тежкото психично състояние на обвиняемия. След заседанието адвокат Гинка Маринова обясни, че причината за убийството е битов скандал за пари. \n\r\n\"За съжаление, обвиняемият не си спомня нищо\", поясни адвокатът. \n\r\nТя допълни, че той обяснява пред съда, че е бил в добри отношения с родителите си. \r\n                    \r\n                    \r\n\"Бил е на работа в Черноморец, но са извикали майката, защото е започнал да се влошава. Изпадал е в кризи\", обясни служебният защитник. \n\r\nНа въпрос дали лицето е взимало лекарства за шизофрения, Маринова отговори, че обвиняемият е имал предписано медикаментозно лечение, но не си е пил редовно лекарствата и дори е използвал марихуана. Защитникът коментира, че заболяването му е констатирано отдавна.\n\r\nПрипомняме ви, че в следобедните часове на 10 юли 2018 г. млад мъж с психични проблеми е убил баща си е и нападнал полицейски служители при опит да бъде изведен принудително от дома си. Майката на младежа е потърсила съдействие от служители в 4-то Районно управление. Жената е сигнализирала, че е била пребита от сина си, който в същото време е продължавал да нанася удари на баща си в жилището, в което живеят. \n\r\nНа място незабавно е изпратен полицейски екип, който е предприел действия за принудително влизане в жилището. Полицаите са били посрещнати от въоръжения с два ножа млад мъж. Той е отведен принудително в център за психично здраве, а в жилището е намерено тялото на баща му, покрито с прорезни рани. \n\r\nЕкип на Центъра за спешна помощ е констатирал смъртта му. По случая е образувано досъдебно производство.\n\r\nПо-късно министърът на вътрешните работи Валентин Радев уточни, че състоянието на нападнатите полицейски служители е добро. Той определи инцидента като много неприятен и заяви, че такива хора не трябва да се разхождат свободно. Главният секретар на МВР главен комисар Младен Маринов поясни, че извършителят на убийството все още е изключително агресивен и се опитва да нарани и хората от центъра, в който е настанен, за да избяга.", "date": "2018.07.12", "title": "Мъжът, убил баща си в \"Лозенец\" – в затворническа психиатрия"}
{"url": "https://www.dnes.bg/obrazovanie/2018/07/12/uchenici-s-treta-avtorska-kniga-tozi-pyt-za-liubovta.382064", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Четвъртокласници от столичното 105-то училище \"Атанас Далчев\" написаха третата си книга, наречена \"Ключът към щастието\". Техните произведения са посветени на любовта и приятелството, а всичко това се случва на фона на все по-честите случаи на агресия в българските учебни заведения. \n\r\nНе бихме могли да кажем, че случаите на агресия между учениците са органичени само в големите училища. Последните инциденти са в малки градове, а възрастовата граница на агресивните намалява все повече. Как дойде идеята за създаването на тези малки книжни оазиси в българската действителност - в предаването \"Директно\" по  гостуват Румяна Тунчева - преподавател в столичното 105-то училище, както и две от децата. \r\n                    \r\n                    \r\nКакво стимулира учениците да пишат на подобни сериозни теми? \n\r\n\"Децата сами избират за какво да пишат. Темите се избират чрез гласуване и винаги са общочовешки и значими.\", коментира в предаването Румяна Тунчева.\n\r\nПо думите й освен това, писането на книги коренно променя и начина, по който децата учат. Как се ангажира вниманието на учениците и какво ги стимулира да хванат химикала, вместо мобилния телефон? \n\r\n\"Децата се чувстват социално значими, полето им за изява се разширява, самочувствието им расте.\", сподели преподавателят от столичното 105-то училище. \n\r\nС такъв тип инициативи децата развиват социални умения, работят в екипи и се опитват да стигнат до общо мнение по спорни въпроси. \n\r\n\"В работата по подготовката се включват и по-стеснителни ученици, децата развиват и организационни умения.\", коментира още класният ръководител Румяна Тунчева.", "date": "2018.07.12", "title": "Ученици с трета авторска книга. Този път - за любовта!"}
{"url": "https://www.dnes.bg/notifikacii/2018/07/12/9-promeni-v-tialoto-koito-nastypvat-pri-vegan-dieta.381946", "text": "Както всеки начин на хранене, така и веган диетата, която някои хора предприемат като свой начин на живот, има своите позитиви и негативи.\r\nКогато започнете да се храните изцяло като веган, в тялото настъпват някои сериозни промени, които няма как да не забележите.\r\n\r\nРастителните храни, богати на витамини, минерали, фибри и антиоксиданти помагат за ускоряване на метаболизма. Изключването на животинските мазнини и протеини кара организма да редуцира натрупаните излишни килограми.\r\n\r\nДиетата, богата на фибри и главно растителни храни прочиства пикочните пътища и премахва бактериите. Този процес има диуретичен ефект и предизвиква чести позиви за уриниране.\r\n", "date": "2018.07.12", "title": "9 промени в тялото, които настъпват при веган диета "}
{"url": "https://www.dnes.bg/akoshtete-vqrvaite/2018/07/12/kakvo-ne-triabva-da-pravite-vyv-facebook.381948", "text": "Съществуват неписани правила на общуване и комуникация в социалните мрежи, които обаче много хора нарушават.\r\nФейсбук е лесен начин да останем свързани с широк кръг от хора, които нямаме възможност да срещаме всеки ден, а и такива, които не са ни близки, но търсим тяхното внимание.\r\nХората неусетно прекрачват границата на допустимата комуникация в социалните мрежи. Това е феномен, който се дължи най-вече на комфорта, който интернет дава – оставаме скрити зад екрана на електронното устройство и това ни дава възможност да реагираме по начини, които не бихме използвали в реалния живот.\r\n\r\n\r\r\n                    \r\n                    Въпреки че в последно време социалните мрежи биват използвани именно за тази цел от висши политици, не е препоръчително да го правите. Съобщенията и публикациите ви могат да бъдат обект на критики и нежелани тълкования, които могат или да ви донесат проблеми, или да предизвикат някои от приятелите ви да ви изтрият от списъка с такива.\r\n\r\nНяма по-дразнещо нещо във Фейсбук от личните излияния, които предизвикват насмешка и подигравка от страна на приятелите и последователите. Освен това личната информация обикновено засяга и трети лица, които могат да пострадат от информацията, която представяте в профила си.\r\n", "date": "2018.07.12", "title": "Какво не трябва да правите във Facebook? "}
{"url": "https://www.dnes.bg/notifikacii/2018/07/12/maloletni-bratia-zameriat-baba-s-kamyni-v-imota-i.382052", "text": "Двама малолетни братя са замеряли възрастна жена с камъни и тухла, съобщиха от полицията във Видин. \r\nНа жената е оказана медицинска помощ.\r\nНа 11 юли в 22.10 часа 83-годишна жителка на Кула отишла в районното управление в града и съобщила, че малко по-рано в двора на имота си е била замеряна с камъни и тухла. Жената била транспортирана в спешния център и след оказана медицинска помощ освободена.\r\nВ резултат на предприетите незабавни оперативно-издирвателни мероприятия служителите на реда установили авторите на деянието – двама малолетни братя от село Големаново.\r\nРаботата по случая продължава, образувано е досъдебно производство.", "date": "2018.07.12", "title": "Малолетни братя замерят баба с камъни в имота й"}
{"url": "https://www.dnes.bg/snimka-na-denia/2018/07/12/predi-obiad-utre-synce-sledobed-oblaci-i-lek-dyjd.382006", "text": "През нощта ще бъде ясно и почти тихо. Утре преди обяд ще бъде слънчево. След обяд на много места ще се развива купеста и купесто-дъждовна облачност и главно в планинските и източните райони от страната ще има краткотрайни, временно интензивни валежи и гръмотевична дейност.\r\nВъзможни са и градушки. Ще духа слаб до умерен вятър от запад-северозапад. Според  максималните температури ще са предимно между 29 и 34 градуса.\r\nПреди обяд по Черноморието ще бъде предимно слънчево, но след пладне ще се развива купеста и купесто-дъджовна облачност и на много места, главно по северното крайбрежие, ще има краткотрайни валежи и гръмотевици. Ще духа до умерен вятър от север-северозапад.\rМаксималните температури ще са 28 - 30 градуса. Вълнението на морето ще е 1 -2 бала. Температурата на морската вода е 25 - 26 градуса.\r\nПреди обяд в планините ще бъде предимно слънчево. След обяд ще се развива купеста и купесто-дъждовна облачност и главно в масивите от Западна България ще превали и прегърми. Ще духа умерен до силен вятър от запад-северозапад. Максималната температура на височина 1200 метра ще е около 22 градуса, на 2000 метра - около 16 градуса.\r\nПрез почивните дни ще има променлива облачност, по-значителна над източните и планинските райони, но само на отделни места краткотрайно ще превали. Ще продължи да духа слаб до умерен северозападен вятър. Температурите слабо ще се понижат.\r\n ", "date": "2018.07.12", "title": "Преди обяд утре: Сънце, следобед – облаци и лек дъжд"}
{"url": "https://www.dnes.bg/temida/2018/07/12/obratno-v-zatvora-otmeniha-svobodata-na-shofiora-pregazil-paolo.382043", "text": "Пловдивският апелативен съд отмени предсрочно освобождаване на шофьора, прегазил и убил 4-годишния Паоло.\r\nТрагедията се разигра през юни 2014 година в пешеходна зона в Стара Загора. Тогава Георги Сапунджиев навлязъл с джипа си в забранената за коли улица при опит да направи обратен завой и прегазил момченцето.\r\nМалкият Паоло карал велосипеда си, а на няколко метра били родителите му Иван и Красимира Иванови и неговата близначка Анжела.\r\nСапунджиев бе осъден на 6 години затвор и 8 години лишаване от право да шофира. Преди няколко седмици Окръжният съд в Стара Загора реши да пусне мъжа предсрочно. Сапунджиев сам подал молба за това, а съдиите я уважиха тъй като е излежал половината от наказанието и няма провинения.\n\n\n\n\r\r\n                    \r\n                    След днешното решение на Пловдивския апелативен съд обаче той ще трябва да се върне обратно в затвора и да изтърпи остатъка от наложеното му наказание.\r\nАпелативните съдии смятат, че спазването на установения в затвора ред и трудовата ангажираност на осъдения по време на изтърпяване на наложеното му наказание не са достатъчни доказателства за неговото поправяне.\r\nТе информираха, че за положителните му прояви Сапунджиев постоянно е бил поощряван с домашен отпуск до две денонощия, от пет денонощия и годишна почивка извън затворническото общежитие от открит тип.\r\nАпелативните съдии акцентират и на рядко срещаната от затворническата администрация активност - за престоя на Сапунджиев в затвора до момента са издадени 29 заповеди за награждаване с домашен отпуск, който в рамките на по-малко от три години е в общ размер от 102 дни.\r\nВ същото време, в материалите към затворническото му досие, съществуват данни, че осъденият продължава да не приема в пълна степен вредите, които е причинил с деянието си и размера на наложеното му наказание. По тази причина е прието, че с поведението си не е дал предвидените в закона доказателства за своето поправяне, за да ползва привилегията на условното предсрочно освобождаване, съобщиха от пресцентъра на съда.\r\nОпределението на Апелативен съд - Пловдив е окончателно.\n\r\n ", "date": "2018.07.12", "title": "Обратно в затвора: Отмениха свободата на шофьора, прегазил Паоло!"}
{"url": "https://www.dnes.bg/politika/2018/07/12/shte-vdigat-akciza-na-nagrevaemite-cigari-ot-26-na-40.382062", "text": "Нагреваемите бездимни цигари да бъдат облагани с акциз, който е 40% от налога за обикновените, предложи председателят на бюджетната комисия Менда Стоянова. Текстовете бяха обсъдени от депутатите, а промените трябва да бъдат направени между първо и второ четене на промените на Закона за акцизите и данъчните складове. \n\r\nНа първо четене комисията одобри промените по принцип, пише БНР.\n\n\n\n\n\r\nПромените трябва да засегнат не само нагреваемите бездимни цигари, но и всички други потенциални продукти, които съдържат тютюн, но не изискват горене за консумация му, обясни Стоянова.\n\r\n\"Акцизът, първо, да  бъде с данъчна основа, количество тютюн, и второ, да бъде в размер, който да достига около 40 процента от конвенционалния акциз\", предложи тя.\r\n                    \r\n                    \r\nБездимните нагреваеми цигари са по-малко вредни от конвенционалните, заради което трябва да бъдат облагани с по-нисък акциз, категоричен е Румен Гечев от БСП.\n\r\n\"Не е ли ясно, че едните цигари, традиционните, съдържат освен никотин, аз даже се учудих, като казаха над осем хиляди токсични вещества, докато в тези цигари, които са само с нагряване, си остава вредната съставка – никотин\", коментира той.\n\r\nПредставители на тютюневи компании цитираха изследвания на международни организации, според които бездимните нагреваеми цигари нанасят по-малко щети върху здравето на пушачите, отколкото конвенционалните.", "date": "2018.07.12", "title": "Ще вдигат акциза на нагреваемите цигари - от 26% на 40%"}
{"url": "https://www.dnes.bg/obshtestvo/2018/07/12/radev-govoril-s-erdogan-kazal-mu-che-turciia-e-vajen-sysed-za-nas.382050", "text": "Президентите на България Румен Радев и на Турция Реджеп Ердоган са разговаряли днес в кулоарите на срещата на върха на НАТО в Брюксел.\r\nСлед разговора Румен Радев определи срещата като интересна и продуктивна пред български журналисти.\n\n\"Залогът за нашите добри отношения е взаимното уважение към вътрешнополитическия процес, касаещ дейността на партии и избори. Това за мен остава много ясно условие с Турция да имаме добри отношения\", заяви държавният глава.\r\nТой съобщи, че разговорът е засегнал въпроса за газопровода \"Турски поток\". Считам, че България е естественото продължение на тази тръба. Затова двете правителства трябва да работят в конструктивен дух, тъй като Турция е един от факторите, които вземат решения, посочи президентът, цитиран от БТА.\r\r\n                    \r\n                    Той е запознал своя колега с последните проекти за промяна на Закона за вероизповеданията у нас. Още от встъпването ми в длъжност настоявам да има такъв закон, посочи държавният глава. По неговите думи Ердоган е приел това с добра нагласа. Трябва да работим така, че всички изповедания в България да бъдат удовлетворени от резултатите от този закон, отбеляза Радев.\r\n\"Откровено казах на президента Ердоган, че Турция за нас е важен съсед, партньор и съюзник. Искаме да развиваме добри отношения с Турция и точно затова настоявам между нас да не остават открити въпроси. Затова призовах по възможно най-бързия начин, ред е на Турция да покани за съвместната българо-турска работна група по имуществено-социални въпроси, която да разгледа въпроса с компенсацията на тракийските бежанци\", добави той.\r\nПо повод коментари около участието му в церемонията в Анкара по встъпването в длъжност на Ердоган за пореден мандат, президентът Радев посочи, че е избран на поста си от българския народ и действа от негово име, взема решения от негово име. \"Моят мандат не се дава нито от Европейската комисия, нито съм избиран от българското правителство\", добави държавният глава.\r\nЗа срещата на върха на НАТО той заяви, че е приключила с ясна воля, потвърждаваща единството на съюза, и повишаване на отбранителната способности на всяка една държава. \r\n \r\nКато най-важното от срещата държавният глава определи постигането на консенсус, че държавите-членки трябва да работят за повече отбранителни способности, но не това да се възприема като принуда отвън, а да бъде осъзната необходимост.\r\n\"Споровете в момента са за това кога да се достигнат два процента от БВП за отбрана. Президентът Тръмп настоя това да стане на 1 януари догодина\", уточни Румен Радев. В рамките на срещата обаче лидерите на европейските страни са отбелязали, че трябва да се вземе предвид, че в парламентарните републики има съответните механизми, по които се определя бюджетът.", "date": "2018.07.12", "title": "Радев говорил с Ердоган, казал му, че Турция е важен съсед за нас"}
{"url": "https://www.dnes.bg/notifikacii/2018/07/12/modrich-rakitich-mandjukich-ne-hyrvatskiiat-kabinet.382047", "text": "\n\r\nХърватското правителство проведе днес свое заседание, на което всички министри бяха облечени в червено-бели фланелки на квадратчета, като екипите на националния отбор по футбол. \n\n\nПо този начин те отбелязаха историческата победа на страната на полуфинала на световното първенство по футбол, което превърна Хърватия в първия отбор от Балканите, стигнал до финал на Световно първенство по футбол.\n\r\nХърватия победи Англия с 2:1 след продължение в Москва и стигна до финал за пръв път в историята, а в неделя ще се изправи срещу Франция. \n\r\n\"Това, което се случи вчера в Москва, е най-добрата реклама за страната на глобално ниво. Това е успех за една малка страна с голямо сърце\", заяви премиерът Андрей Пленкович в началото на правителственото заседание. \r\nВътрешният министър на страната Давор Божинович пък се появи с екип на националния отбор на срещата на министрите на вътрешните работи на страните от ЕС, която се провежда в Инсбрук.", "date": "2018.07.12", "title": "Модрич, Ракитич, Манджукич... Не, хърватският кабинет!"}
{"url": "https://www.dnes.bg/stranata/2018/07/12/za-den-chetiri-katastrofi-na-trakiia-petima-v-bolnica.382063", "text": "Петима души са в болница след четвърта катастрофа, станала днес на 134 км на АМ \"Тракия\", в посока Бургас, съобщиха от МВР за \"Фокус\". \r\nСигналът е получен към 14.30 часа. Ударът е между три автомобила – един с българска регистрация и два с чужда. \r\nВ болница за прегледи са закарани петима чужденци, изчакват се резултатите. \r\nПо-рано пък три други катастрофи затрудняваха движението в пловдивския участък на АМ \"Тракия\". Няма тежко пострадали при произшествията.\r\nПривечер движението в посока Бургас бе възстановено.\r\n ", "date": "2018.07.12", "title": "За ден: Четири катастрофи на \"Тракия\", петима в болница"}
{"url": "https://www.dnes.bg/cars/2018/07/12/novata-honda-cr-v-nastypva-i-v-evropa.382007", "text": "Honda изкарва петото поколение на кросоувъра си CR-V и на пазара в Европа. Досега автомобилът се продаваше в САЩ и други страни по света. Заслужава да се отбележи, че европейската версия се отличава от американската както в интериора и екстериора, така и в техническо отношение.\r\nНа американския пазар петото поколение на Honda CR-V се появи през 2016  г., а година по-късно бе пусната в Русия и други региони. Плановете на  японския производител по отношение на предишната версия се променяха  няколо пъти, поради което новата генерация се появява в Европа едва  сега.\r\nЕвропейската версия на кросоувъра има малко по-различен екстериор и интериор в сравнение с американската. Автомобилът е получил по-различна радиаторна решетка, както и други дневни светлини в долната част на бронята.\r\r\n                    \r\n                    Декорът в салона също е променен. Освен това седалките на втория ред са оформени по различен начин, появилила се и нови облегалки за главата. Автомобилът ще е достъпен за европейците и в 7-местен вариант.\r\nHonda CR-V за Европа е оборудвана с 1,5-литров бензинов турбодвигател, който в съчетание с 6-степенната механична трансмисия осигурява мощност от 173 коня и 220 Нм максимален въртящ момент. При модификацията с вариатор показателите скачат на 193 к.с. и 243 Нм.\r\nВерсията с механична скоростна кутия е достъпна както с предно, така и със задвижване на четирите колела, а с вариатора - само с предно.\r\n", "date": "2018.07.12", "title": "Новата Honda CR-V настъпва и в Европа"}
{"url": "https://www.dnes.bg/sofia/2018/07/12/tramvai-6-shte-ima-no-na-kolela.382042", "text": "Трамвай № 6 няма да се връща по бул. \"Арсеналски\", а ще запази сегашния си маршрут към квартал \"Иван Вазов\". На негово място в кв. \"Лозенец\" ще се движи тролей, който ще свързва \"Манастирски ливади\" с Петте кьошета и ще стига до Пета градска болница. Този проект бе одобрен от Столичния общински съвет.\n\r\nТролеят ще бъде пуснат в движение до края на годината. Той ще се движи по маршрута от кв. \"Манастирски ливади\" по бул. \"Арсеналски\", бул. \"Черни връх\", бул. \"Фритьоф Нансен\", бул. \"Патриарх Евтимий\", бул. \"Скобелев\", до Пета градска болница и обратно по бул. \"Скобелев\", тунела при НДК, бул. \"Фритьоф Нансен\".\r\n                    \r\n                    \r\nВариантът с нов тролей предлага трамваите с номера 1 и 7 да продължат маршрута си по бул. \"Скобелев\". За да се намали шумът обаче, заради който живеещите по булеварда протестират, чрез технологично решение трамваите ще бъдат отдалечени от жилищните сгради, пише \"Труд\".\n\r\nДругият вариант, който не се прие, изисква пробиване на тунел, в който да влизат трамваите 1 и 7 в посока бул. \"Витоша\". Тогава оригиналното трасе на трамвай № 6 щеше да бъде възстановено. Вариантът обаче е по-скъп и струва над 20 млн. лева.\n\r\nСпоред общинският съветник от ГЕРБ Зафир Зарков вариантът с въвеждането на тролейно трасе ще се случи за три месеца, а вариантът с възстановяването на оригиналното трасе на шестицата може да се забави с години, защото включва и отчуждителни процедури. Плюс това, тролеят ще идва значително по-често от трамвая – на 7 минути.", "date": "2018.07.12", "title": "Трамвай № 6 ще има, но на колела!"}
{"url": "https://www.dnes.bg/notifikacii/2018/07/12/sviha-5-000-leva-ot-parkiran-krai-pytia-tir.382020", "text": "5 000 лв. са откраднати от паркиран край пътя товарен автомобил, съобщиха от ОДМВР - Бургас. \r\nВ сряда около 11.00 ч. в Районно управление - Приморско е получено съобщение от 58-годишен бургазлия за това, че от ползвания от него товарен автомобил \"Фолксваген Транспортер\", с бургаска регистрация, паркиран по пътя Бургас – Приморско, по неустановен до момента начин е извършена кражба на сумата от 5 000 лева.\r\nОсвен това са отмъкнати и мобилен телефон и лични документи. \r\nРаботата по случая продължава от служители на Районно управление – Приморско.", "date": "2018.07.12", "title": "Свиха 5 000 лева от паркиран край пътя ТИР"}
{"url": "https://www.dnes.bg/health/2018/07/12/koi-sa-prichinite-za-vyznikvaneto-na-alergii.382061", "text": "За възникване на алергичните заболявания отношение имат както генетичните фактори – т. нар. фамилната обремененост, така и факторите на околната среда. Тенденцията за увеличаване на броя на пациентите с различни видове алергии се обяснява основно с факторите на средата и влиянието им върху експресията на гените.\r\n \r\nПроблемът с нарастващия брой алергени се обяснява както с бързите темпове на индустриализацията, така и разрастващата се международната търговия имаща отношение към сблъсъка с нови храни, растения, химични съединения, които съдържат непознати за организма вещества-превръщащи се в потенциални алергени. Не е случаен фактът, че в развитите страни процентът от населението с алергия е в пъти по-голям от този в развиващите се.\r\n \r\nПознаването на рисковите фактори позволява възможността за профилактика на въздействието им чрез тяхното елиминиране или поне избягване.\r\n \r\nНай-общото разделяне на видовете алергени може да бъде направено чрез сепарирането им на иританти в затворени помещения и такива на открито.\r\n\r\n", "date": "2018.07.12", "title": "Кои са причините за възникването на алергии?"}
{"url": "https://www.dnes.bg/eu/2018/07/12/zatvornicite-v-rim-shtastieto-da-sa-v-parkovete.382010", "text": "В римския затвор Ребибия е 7.30 ч. и група лишени от свобода се готвят да прекарат деня на открито. Всичките са доброволци и полагат общественополезен труд в един от парковете на Вечния град, който има голяма необходимост от услугите им.\n\r\n\"Ако избягат, няма да бягам след тях\", шегува се Клаудио Якобели, началник на надзирателите, който отговаря за този пилотен проект на кметството на Рим и италианското министерство на правосъдието.\n\r\n\"Те не само се чувстват полезни, за тях всяка минута, прекарана навън, е една минута по-малко зад решетките\", обяснява той пред АФП, докато полицейски коли ескортират микробуса, който вози затворниците към мястото, където ще работят, а всички сирени са включени.\r\n                    \r\n                    \r\nСтотина доброволци участват в тази операция в различни паркове в Рим, след кратко обучение в градското професионално училище по градинарство, пише Франс прес.\n\r\n\"Кой знае, може би утре някой от нас ще се издържа от това\", споделя Умберто, най-младият в групата, който се готви да подкастри храст с ножици в ръка.\n\r\n\"Това, което отначало беше просто излизане навън, малко по малко се превърна в приятно преживяване, защото се връщаме убити от умора, но умората е здравословна и за няколко часа забравяме за решетките\", добавя трийсетинагодишният мъж.\n\r\nТук няма мафиоти или осъдени на доживотен затвор, а мъже, които изтърпяват кратки присъди - от една до пет години затвор. Всички работят безплатно и мнозина разчитат на работата, за да се реинтегрират в обществото.\n\r\n\n\r\n\"Работим заедно, организираме се сами. Вечерта, в автобуса, който ни връща в затвора, се поглеждаме един друг и сме доволни. На следващия ден се връщаме там, докъдето сме спрели\", продължава Умберто по време на почивка за по цигара. Групата работи по 6 часа дневно, от понеделник до петък.\n\r\nПри изключително голяма горещина в Рим този юни, 15 затворници се движат \"свободно\" зад оградата на общинската градина Елза Моранте в югозападната част на столицата, под бдителния поглед на много надзиратели.\n\r\n\"Това е въпрос на доверие: сключвам сделка с тях и те знаят, че и при най-малко провинение, проектът пропада\", обяснява Клаудио Якобели.\n\r\nОпитът е от полза и за града и неговите жители. Рим, една от най-зелените столици в Европа, има около 43 000 хектара зелени площи, но му липсват хора, които да се грижат за тях. Бюджетните съкращения и корупцията станаха причина за намаляване на работещите, които от 1500 преди 20 години са се свили до малко над стотина души днес.\n\r\n\"Инициативата е положителна, откъдето и да я погледнеш. Затворниците са доволни, а жителите също, защото благодарение на тези хора извличат още по-голяма полза от парковете си\", обяснява Пинуча Монтанари, помощник-кмет с ресор околна среда.\n\r\n\"Това е важно за града, който се нуждае от проекта, защото разполага с малко средства\", уточнява жената, избрана с листата на (антисистемното) Движение \"Пет звезди\", поело властта в италианската столица през юни 2016 г.\n\r\nА общината няма намерение да спира дотук. \"Защо да не се заемем с пътищата?\", пита риторично Клаудио Якобели. \"Наистина се нуждаем от това в Рим, известен по света с нашата повредена пътна мрежа\", добавя той.\n\r\nСлед 6-месечни експерименти инициативата, започнала през пролетта, трябва да бъде подновена според общинските служби, които уверяват, че се обмисля и нейното разширяване към други италиански градове като Милано, Палермо и Неапол. \r\n \r\n/БТА/", "date": "2018.07.12", "title": "Затворниците в Рим: Щастието да са в парковете"}
{"url": "https://www.dnes.bg/stranata/2018/07/12/spasitelna-akciia-v-rila-belgiec-poluchil-hipertonichna-kriza.382065", "text": "Планински спасители от Благоевград провеждат тежка операция по спасяването на 17-годишен белгийски скаут в Рила. \n\r\nГрупа от 27 души на възраст 17-18 години са се движили по маршрута от Рилския манастир до Рилски езера. При изкачването си на 900 м над Рилския манастир един е от скаутитте е получил хипертонична криза, съобщиха от ПСС-Благоевград за \"Фокус\".\r\nНай-вероятно акцията ще продължи до сутринта, ако се наложи транспортиране на младежа.\r\nТова е същата група от белгисйки скаути, които които изоставиха 18-годишно момче на 8 срещу 9 юли при Додов връх.", "date": "2018.07.12", "title": "Спасителна акция в Рила, белгиец получил хипертонична криза"}
{"url": "https://www.dnes.bg/notifikacii/2018/07/12/trymp-za-putin-predi-sreshtata-ne-vrag-a-konkurent.382045", "text": "Президентът на САЩ Доналд Тръмп заяви, че няма големи очаквания за срещата си с Владимир Путин на 16 юли в Хелзинки, съобщи ТАСС.\n\r\n\"Мисля, че отиваме на тази среща без големи очаквания\", обясни Тръмп на пресконференция след срещата на високо ниво на НАТО в Брюксел.\n\n\n\n\n\r\nТой съобщи, че планира да обсъди в Путин обстановката в Сирия и Украйна, както и непотвърдената намеса на Москва в изборите в САЩ. \n\r\nТръмп посочи, че гледа на Путин като на \"конкурент\", а не като на \"враг\". \n\r\n\"Той не е враг... всъщност той е конкурент, той представлява Руся, а аз - САЩ\", обясни Тръмп. \r\nПреди време Тръмп заяви уверено, че е готов за срещата си с Путин. \n\r\n\"Подготвям се за тази работа през целия си живот\", каза Тръмп на среща със свои привърженици в щата Монтана. Той се присмя на журналистите, попитали го дали е готов за срещата си с Путин на 16 юли в Хелзинки.", "date": "2018.07.12", "title": "Тръмп за Путин преди срещата: Не враг, а конкурент!"}
{"url": "https://www.dnes.bg/zvezdi/2018/07/12/kandis-suonepol-pogna-heityrite.382057", "text": "В края на юни Кандис Суонепол стана майка за втори път. Тя роди син на бразилския модел Ерман Николи, с когото са заедно повече от 13 години. \r\nМоделът бе засечен от папараци след раждането, докато е на плаж със семейството си и кадри от почивката бързо се разпространиха из социалните медии.\r\n \r\nКандис получи доста критики за външния си вид, но тя отговори доста точно на страницата си в Instagram.\r\n \r\n„Минали са 12 дни от раждането на моя син. Ако искате да напишете нещо лошо, то първо се погледнете в огледалото. Обществото е станало много жестоко.\r\n \r\nЖените в това време не могат да отговорят на стандарта за красота. Но аз не се притеснявам да покажа своя корем. Гордея се, че 9 месеца съм носила сина си.\r\n \r\nНямам право да имам корем, защото съм модел? Ние всички сме обикновени хора! Така че моля, позволете ми просто да се насладя на почивката ми на плажа“, написа звездната майка.\r\n \r\nПо време на бременността си Кандис пусна собствена марка бански Tropic of C.\r\n \r\nЗа своята втора бременност Кандис съобщи през декември миналата година. Първото ѝ дете – Анака е родено на 7 октомври 2016 г.\r\n\r\n", "date": "2018.07.12", "title": "Кандис Суонепол погна хейтърите "}
{"url": "https://www.dnes.bg/stranata/2018/07/12/nov-investitorski-interes-v-bojurishte-vidin-i-ruse.382021", "text": "Нов инвеститорски интерес към икономическите зони у нас регистрират от  \"Национална компания индустриални зони\".\r\nНад 20 нови инвестиционни заявления са подадени към държавната компания, основно за Икономическа зона София-Божурище, а от началото на тази година се наблюдава интерес и към Видин и Русе.\r\nТова стана ясно от думите на изпълнителният директор на НКИЗ Антоанета Барес пред \"Фокус\".\r\nТя съобщи, че е  отправена покана към световния автомобилен производител \"Хюндай\" да реализира проект в България. Държавната компания е предложила за него терен до летището в Равнец, близо до Бургас.\n\n\n\r\r\n                    \r\n                    Наскоро НКИЗ подписа и Меморандум за сътрудничество с Китайския център за развитие на информационната индустрия. Това стана по време на формата +16+1\", който се проведе миналата седмица в София. Меморандумът е за изграждане и управление на платформа за обществени услуги \"Дигитален път на коприната\", съобщиха от компанията.\r\n\"Като компания, която е инструмент на правителството за привличане на чуждестранни инвестиции и за разширяване на инвестициите в български компании, считаме, че можем да сме полезни за подпомагането на китайските инвестиции у нас\", обясни Барес.\r\nНКИЗ бе представена и в съпътстващ събитието Бизнес форум, на който участваха над 200 китайски компании и 600 бизнесмени от Централна и Източна Европа.\r\nБарес припомни, че важен фактор при избора на инвестиционна среда, освен местоположението и инфраструктурата, е и наличието на работна ръка. Затова и държавната компания работи активно с университетите и с професионалните гимназии.\r\nНКИЗ съобщи и че вече работи по създаването на Индустриална зона Кърджали, с обща площ близо 95 декара. Компанията си сътрудничи и с Община Стара Загора. Местната власт там предлага за индустриални цели терен от 115 декара, разположен до магистралата.\r\n ", "date": "2018.07.12", "title": "Нов инвеститорски интерес: В Божурище, Видин и Русе..."}
{"url": "https://www.dnes.bg/stranata/2018/07/12/ubiecyt-na-docenta-iskal-da-go-spasi-pravil-izkustveno-dishane.382016", "text": "42-годишният Илия Стоичков, който в началото на месеца първо се погаври, а после преби до смърт доцент Стефан Нейков, се опитал да прави изкуствено дишане на жертвата. Обадил се дори на телефон 112. Опитвал се да го съживи, изтъкна адвокат Красимир Елдъров пред Пловдивския апелативен съд.\n\n\nЗаради ревност Стоичков прибегнал до престъплението, извършено край село Оризаре, а тялото на учения е било оставено близо до Военна болница в Пловдив. Илия побеснял, тъй като доцентът имал любовни аспирации към съпругата му Иванка, която била негова студентка. \n\r\nПрокурор Николай Божилов настоя Стоичков да остане в ареста. \n\r\n\"От снимките може да се види с каква жестокост е умъртвен ученият. Това не са деяния на ревнив съпруг, а целенасочено убийство\", посочи обвинителят, цитиран от \"\". \r\n                    \r\n                    \r\n\"Съжалявам, че стана така. Нямах намерение да го убивам. Съдът да прецени каква мярка да ми наложи\", заяви задържаният.\n\r\nМагистратите го оставиха в ареста с аргумента, че извършеното престъпление е много тежко. \n\r\n\"Действително сте правили изкуствено дишане и сте се обадили на 112, но малко късно\", изтъкна съдия Веселин Ганев.\n\r\nОпределението е окончателно и не подлежи на преразглеждане.\n\r\nПрипомняме ви, че доц. Нейков е бил открит в безпомощно състояние, със следи от насилие, до колата си на бул. \"Христо Ботев\" до Военна болница в Пловдив на 2 юли т.г. след 22:00 ч. Минути след пристигане на медицински екип, той е издъхнал.", "date": "2018.07.12", "title": "Убиецът на доцента искал да го спаси, правил изкуствено дишане"}
{"url": "https://www.dnes.bg/akoshtete-vqrvaite/2018/07/12/6-zodii-na-koito-standartite-im-sa-tvyrde-visoki.382017", "text": "\r\nДевите избират много дълго - както стоки и продукти, така и хора, с които да общуват. Те са и зодиакалните знаци с най-високи стандарти и очаквания към другите. Ако ви помолят да направите нещо за тях, трябва да сте обмислили и най-малкия детайл и да сте перфектни. Иначе те ще останат много разочаровани.\r\n \r\n\r\n \r\nОчакват много от другите, но винаги си имат едно наум, че може и да се окажат предадени. Близнаците са леко цинични, така че дори понякога се изненадват, когато някой направи нещата по правилния начин или по-скоро по начина, по който на тях им харесва. Имат страшно много изисквания към сърдечния си партньор, с които не биха направили компромис.\r\n \r\n\r\n \r\nЛъвовете си мислят, че са най-добрите и затова искат най-доброто за себе си. Не могат да се примирят с нещо обикновено. Харизматични са и бляскави, затова искат другите да се отнасят с тях като с величия и да ги глезят. Приятелите и семейството им често им казват, че имат прекалено високи очаквания, но лъвовете не отстъпват и търсят някой, който ще покрие техните стандарти.\r\n \r\n\r\n \r\nРомантици са и им се иска връзките им да са такива, каквито са в сериалите или в старите любовни филми. Ако не е така, губят кураж. Чувстват, че заслужават да изживеят своята приказка, да им се случват чудеса и влагат всичките си надежди в това. Затова в повечето случаи са недоволни от връзките си, не успяват да им дадат това, което търсят.\r\n \r\n\r\n ", "date": "2018.07.12", "title": "6 зодии, на които стандартите им са твърде високи"}
{"url": "https://www.dnes.bg/notifikacii/2018/07/12/prokuraturata-v-deistvie-za-ranenoto-rusnache-v-akvaparka.381993", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nДеветгодишно момиченце от Русия пострада при спускане по пързалка в аквапарк в Равда. То е прието с травми и кръвоизлив, но без опасност за живота в Бургаската болница.\n\r\nМомиченцето е отишло в аквапарка с още 7-8 други деца, придружени от учителка. Тя ги е предупредила да не се спускат по скоростната пързалка, която е висока 20 метра.\n\r\nПрокуратурата в Несебър е образувала производство за средна телесна повреда. Тепърва ще се изяснява дали момиченцето е минало задължителния инструктаж в аквапарка.\n\r\n\"На този етап ние нямаме информация кое е довело до инцидента. Вчера имаше проверка на съоръжението. След експертна оценка, пързалката бе отворена отново. \r\nНовите правила са, че на тази пързалка не се допускат лица под 18 години и по-ниски от 1,5 м\", отбеляза маркетинг-мениджърът на аквапарка Силвия Гогова.\n\r\nПред репортера на  Стиляна Георгиева тя посочи, че на всички пързалки в аквапарка се обяснява на спускащите се, как правилно трябва да се пуснат.\n\r\n\"Все още очакваме края на проверката. Момичето не е паднало от пързалката и не се е ударила в нея\", подчерта Гогова за \"България сутрин\".\n\r\n\n\r\n ", "date": "2018.07.12", "title": "Прокуратурата в действие за раненото русначе в аквапарка"}
{"url": "https://www.dnes.bg/world/2018/07/12/trymp-oproverga-che-sasht-sa-gotovi-da-napusnat-nato.382028", "text": "Президентът на САЩ Доналд Тръмп опроверга плъзналите днес в кулоарите на срещата на върха на НАТО в Брюксел слухове, че е готов да изтегли страната си от алианса.\n\r\nПривързаността на САЩ към НАТО е много силна, остава много силна. Имахме прекрасна среща, каза той на пресконференция непосредствено след разпространяването на слуха, че пред колегите си е заплашил с изтеглянето на САЩ, ако не бъдат изпълнени намеренията за повишаване на отбранителните разходи на държавите от пакта.\n\r\nПостигнахме много за НАТО. От години президентите на САЩ говорят какви големи разходи правим. Постигнат бе огромен напредък, невиждани досега суми ще бъдат вложени в отбрана. Засега само пет от 29 страни от НАТО изпълняват целта за разходите. Целта от два процента от БВП разходи за отбрана ще бъде повишена доста, съобщи Тръмп.\n\n\r\r\n                    \r\n                    Казах, че ще бъда много недоволен, ако съюзниците не повишат разходите значително. Сега сме много доволни. НАТО е много по-силна, отколкото преди два дни. Може би вчера и днес бях малко по-твърд, но вярвам в НАТО, каза президентът. По неговите думи \"хората плащат много повече пари отпреди и го правят с удоволствие\".\n\r\nТрябва да решим с Германия какво правим с газопровода (Северен поток). Идеята за разширяването му не ми се нрави. С канцлера Ангела Меркел имаме чудесни отношения. Германия харчи много по-бързо за отбрана, за да достигне два процента от БВП. Когато достигнем два процента, започваме да говорим за повишение, според мен то трябва да достигне четири процента, поясни Тръмп.\n\r\nНАТО е много важна, но плащаме твърде много за тази организация и имаме по-малко полза от нея, отколкото Европа. От Рейгън до Обама никой от президентите на САЩ не направи нищо за по-справедлива подялба на тежестта, добави той.\n\r\nТръмп отбеляза, че може би срещата му с руския президент Владимир Путин ще бъде сред най-леките, които му предстоят. Той съобщи, че ще постави въпросите за Крим, Сирия и Украйна. Путин е съперник, не става дума за приятели и врагове. Може някой ден да се сприятелим, но не го познавам добре. \r\n \r\n/БТА/\r\n ", "date": "2018.07.12", "title": "Тръмп опроверга, че САЩ са готови да напуснат НАТО"}
{"url": "https://www.dnes.bg/stranata/2018/07/12/fermeri-na-protest-v-boliarovo-braniat-jivotnite-si.382023", "text": "Протестиращи животновъди са блокирали пътя към четирите ямболски села Шарково, Воден, Крайново и Странджа, където според БАБХ има огнища на чума по дребните животни.\nФермерите заплашват да държат пътя затворен, докато не бъде отменена заповедта за унищожаване на 1700 животни.\r\nТе са подали и жалба до прокуратурата, с която настояват за проверка на законността на тази заповед. Протестът е насрочен и срещу размера на обезщетението, което се полага заради евтанизирани животни, предаде Радио \"Фокус\" - Сливен.\r\nСтопаните твърдят, че животните им са здрави и настояват да се вземе втора проба за установяване на заболяването.\r\r\n                    \r\n                    От утре овцевъдите и козевъдите започват безсрочни национални протести.\n\r\nЖивотновъдите настояват за държавна помощ от най-малко 20 лева на животно, която да компенсира загубите в бранша по време на действието на отменената от съда Наредба 3 за директните плащания. Те искат оставката на зам.-министъра на земеделието Цветан Димитров и на двама директори на дирекции в министерството.\r\nПървият протест ще е утре от 11.00 ч. на главния път София – Варна, на разклона на великотърновските села Арбанаси и Шереметя.", "date": "2018.07.12", "title": "Фермери на протест в Болярово, бранят животните си"}
{"url": "https://www.dnes.bg/balkanska/2018/07/12/nina-nikolina-i-tania-pyrvanova-zapiaha-na-ulicata.381997", "text": "Подобно на световните столици Рим, Париж, Токио и Ню Йорк, и София се включи в създаването на аудиовизуални инсталации, които се експонират в градската среда.\n\r\nНародните песни \"Байрактар\", \"Планина Прейода\", \"Два Конье\" и \"Има Нема\" изпълнени на живо от Нина Николина и Таня Първанова, която е част от \"Магическите гласове на България\", впечатлиха десетки минувачи по бул. \"Витоша\" в столицата. \n\r\nПевиците участват в мултимедийната арт платформа \"Женските гласове на България\", която разказва за песенната ни традиция и по-специално за световния успех на женските ни гласове.\n\r\nПроектът \"преминава\" от автентичните народни песни през фолклорните обработки и белкантото до съвременната филмова музика и смесването на елементи на български фолклор със съвременни електронни жанрове и се ражда по идея на журналиста и сценарист Георги Тошев.\r\n                    \r\n                    \r\nАрт платформата е част от Културната програма на Българското председателство подпомогнат от НФК и част от културната програма на международния дигитален фестивал Webit.Festival Europe 2018 и е организиран с подкрепата на Столична Община.\n\r\nЕма Константинова, музиканта Калин Вельов и продуцента Любомира Костова, както и Георги Тошев, работят 6 месеца по проекта. Консултант е доц. д-р Веселка Тончева от БАН.\r\nТворческият екип обикаля села и градове, за да събира забравени народни песни. Обединени са и образци на съвременното българско изкуство – кино, изобразително, танцово, певческо и фотография, претворени в спектакъл, показван в Страсбург, Берлин и София.\n\r\nНина Николина и Таня Първанова сложиха точка на мултимедийната арт платформа \"Женските гласове на България\".\r\n", "date": "2018.07.12", "title": "Нина Николина и Таня Първанова запяха на улицата"}
{"url": "https://www.dnes.bg/politika/2018/07/12/promeni-za-integracionnite-dobavki-na-horata-s-uvrejdaniia.382019", "text": "Окончателни промени, свързани с интеграционните добавки на хората с увреждания, гласуваха депутатите. Те приеха на второ четене измененията в закона за интеграция на хората с увреждания.\r\nПраво на месечна добавка, в зависимост от степента на намалена работоспособност, имат лицата с трайни увреждания над 18-годишна възраст, пише БТА.\r\nБаза за определяне размера на месечната добавка за социална интеграция е гарантираният минимален доход, който се определя от Министерския съвет, съгласно Закона за социално подпомагане. \n\n\r\nМесечната добавка за социална интеграция за хора с 50 и над 50 на сто намалена работоспособност, както и за такива с над 90 на сто намалена работоспособност с определена чужда помощ, ще е в размер 20 на сто от гарантирания минимален доход. Парите за лица със 71 и над 71 на сто намалена работоспособност ще е в размер 15 на процента от гарантирания минимален доход.\r\r\n                    \r\n                    Лицата с определена чужда помощ ще имат право на добавка за покриване на разходите за един придружител, ако ползват такъв, в размер до трикратния размер на гарантирания минимален доход, но не повече от действително направения разход съгласно представените документи.\r\nМесечната добавка за диетично хранене и лекарствени продукти вече е в размер 15 на сто от гарантирания минимален доход.\r\nМаксималният размер на целевите помощи се определя и актуализира със заповед на министъра на труда, съгласувано с министъра на финансите, министъра на икономиката и министъра на здравеопазването.\r\nВсички висящи административни производства по издаване на индивидуални административни актове от Закона за интеграция на хората с увреждания се приключват по новия ред, записаха депутатите. Започналите и неприключили до влизането в сила на този закон производства се довършват по новия ред.\r\n ", "date": "2018.07.12", "title": "Промени: За интеграционните добавки на хората с увреждания"}
{"url": "https://www.dnes.bg/sofia/2018/07/12/sled-remonta-dyrvetata-krai-graf-ignatiev-znachitelno-namaliaha.382030", "text": "\n \r\nВече втори месец тече ремонта на улица \"Граф Игнатиев\", но многото отсечени дървета притесниха част от столичани, които се събраха в новосъздадена организация Гражданска инициатива \"Зелени улици\".\r\nСпоред хората, обещанията на Столична община за запазване на съществуващата дървесна растителност, не се спазват. Снимки показват, че част от дърветата са отсечени, някои са повредени от строителните машини и немарливо отношение на работниците, а други в момента са с оголени корени и има опасност да изсъхнат.\r\nГражданската инициатива стартира подписка, с която иска да се прекрати нараняването и сечта на здрави дървета. Също така да бъдат възстановени вече изсечените с подходящи нови на същото място, а не \"някъде в района\".\r\r\n                    \r\n                    От \"Зелени улици\" искат също да се създаде регистър на дърветата в града, който да е достъпен до гражданите и изобщо целият реален инвестиционен проект за ремонта на ул. \"Граф Игнатиев\" да стане обществено достояние.\r\nПред журналисти част от \"Зелени улици\" заявиха, че в ремонта, който прави общината няма нищо модерно, а всъщност в него се вижда дълбок соц маниер. Според тях ремонтът трябва да се прави за хората, а не за да е удобен за строителните фирми.", "date": "2018.07.12", "title": "След ремонта: Дърветата край \"Граф Игнатиев\" значително намаляха"}
{"url": "https://www.dnes.bg/politika/2018/07/12/zabraniha-shuma-ot-23-ch-do-8-ch-v-cialata-strana-niama-da-dyni.382035", "text": "Парламентът забрани шума в населените места от 23 часа до 8 часа сутринта. Депутатите одобриха на първо четене предложенията на вицепремиера Валери Симеонов за защита от шума.\r\nНовите текстове предвиждат при вдигане на шум в обекти в близост до жилищни сгради, да се повишат санкциите. При първо нарушение заведението-нарушител ще се затваря до седем дни, при повторно – до 30 дни, съобщи БНР.\r\nЗаконът въвежда изискването озвучаването на откритите площи да става само с озвучителни средства с монтирани автоматични регулатори, които контролират нивото на звука така че той да не надвишава граничните стойности. \n\n\n\r\r\n                    \r\n                    Изключение се прави за гари, автогари и аерогари, уточни \"Фокус\". Общинските мероприятия също се освобождават от въведените ограничения.\r\nКонтролът по спазването на новите правила се възлага на МВР.\r\nСпоред Димитър Бойчев от ГЕРБ, това е крайна мярка.\r\n\"Защото повечето проблеми са в летния туристически сезон, където са и повечето открити заведения, а нашият сезон е толкова къс, че според мен това заведение е безсмислено повече да работи\", смята той.\r\nВицепремиерът Симеонов обаче контрира:\r\n\"Ще изпаднем в същата ситуация, в която сме и в момента – с констативни протоколи, с препращане до община – една дискотека необезшумена с отворени обеми, която дъни и побърква целия Несебърски залив\".\r\nОт ДПС разкритикуваха законопроекта, настоявайки, че той отнема функции на общините.\r\n\"Заради Бургас или заради Варна ще изгорят и всички други общини в България\", предупреди Танер Али.\r\nЗаконопроектът е продължение на акциите на вицепремиера Валери Симеонов срещу шума в черноморските ни курорти.", "date": "2018.07.12", "title": "Забраниха шума: От 23 ч. до 8 ч. в цялата страна няма да дъни!"}
{"url": "https://www.dnes.bg/zvezdi/2018/07/12/modnata-shefka-na-ivet-feshyn-prizna-s-nov-myj-sym.382025", "text": "\n\r\nОбикновено всеки брани личния си живот, все пак затова е личен. Но когато и работата ти е публична, това е почти невъзможно. Шефката на модна агенция \"Ивет фешън\" - Ивет Григорова направи промени в семейния си статус и вероятно е искала това да не става достояние. \n\r\nПерничанката обаче явно е преценила, че е по-добре първата информация да излезе от нея и за първи път проговори по темата пред списание Love style.\r\nНовият мъж до Ивет е бизнесменът Атанас Минев. Заради него тя се раздели с бащата на втората си дъщеря Кристина - интериорния дизайнер Евгени, с когото бяха заедно 18 години. \n\r\n\"С Евгени сме разделени официално от половин година. Понякога се случват и такива непредвидени неща. Сега не сме в идеални отношения, но се надявам с времето да станат нормални, защото най-малкото ни свързва 13-годишната ни дъщеря Кристина\", разкрива Ивет Григорова.\r\n                    \r\n                    \r\nНовата й половинка Атанас няма деца и не е бил семеен преди да я срещне. Двамата се виждат случайно в заведение и той прави първата крачка, за да се запознаят. В началото имали приятелски взаимоотношения. \n\r\n\"В един момент просто изпитвахме жажда и необходимост да общуваме постоянно един с друг. Всичко се случи постепенно. Любовта ни пламна с голяма сила и накрая вулканично избухна. В един момент разбрах, че наистина той е моят човек в живота.\r\nНапълно самодостатъчни сме си, имаме много общи интереси. Усещам цялата му енергия, отношение и обожание към мен. Той ми е половинката в истинския смисъл\", не крие щастието си модната шефка, която е майка и на актрисата Луиза Григорова - родена от първия й брак. \n\r\nСега Ивет и Атанас живеят заедно, но не мислят за брак. Божа работа е и евентуалното раждане на дете. \"Ако трябва да се случи, ще стане. Но нищо няма да направим на всяка цена. Аз съм съвременна жена с по-различно мислене и в днешно време това не е невъзможно. Ако се случи, би било прекрасно\", категорична е Ивет.", "date": "2018.07.12", "title": "Модната шефка на \"Ивет фешън\" призна: С нов мъж съм!"}
{"url": "https://www.dnes.bg/notifikacii/2018/07/12/briuksel-zapazi-prognozata-si-razvitieto-na-ikonomikata-ni.382026", "text": "Европейската комисия (ЕК) запази прогнозата си за развитието на икономиката на България през тази и следващата година. В лятната междинна икономическа прогноза за 2018 г. Комисията посочва, че икономиката на страната ще се разшири с 3,8% през тази и с 3,7% през следващата година, а основен двигател ще бъде местното търсене.\r\nПоложителните развития на пазара на труда и планираното увеличение на заплащането в публичния сектор ще подкрепят продължителния растеж на частното потребление. Очаква се ръстът на инвестициите също да остане силен през прогнозирания период, основно заради възстановяване усвояването на европейските фондове, но и заради по-силните инвестиции в частния сектор.\rВ същото време обаче се очаква приносът от нетния износ към БВП да бъде отрицателен. Макар че стабилното външено търсене би трябвало да подкрепи растежа на износа, силното местно потребление и инвестиции означават, че вносът ще продължи да задминава износа.\n\n\r\nЦеновият натиск се е засилил през пролетта в резултат на по-стръмното поскъпване на петрола и вторичните ефекти от цените на храните. Регулираните цени също са нараснали значително през същия период.\r\nИменно затова според прогнозите инфлацията ще се ускори с 2,0% през 2018 г., но ще се забави леко до 1,8% през 2019 г. За сравнение, в предишната си прогноза ЕК очакваше инфлация от 1,8% и през двете години.\r\nТози модел се дължи основно на силния базов ефект при енергийните продукти, докато увеличението в реалните доходи би трябвало да подкрепи потреблението и цените като цяло.\r\nЩо се отнася до Европейския съюз като цяло, очаква се през 2018 г. и 2019 г. растежът да остане силен, като в ЕС, както и в еврозоната, през тази година той ще бъде 2,1%, а през 2019 г. — 2%.\r\nСлед пет поредни тримесечия на силен растеж обаче икономиката е забавила темп през първата половина на 2018 г. и прогнозите са понижени с 0,2 процентни пункта спрямо тези от пролетта — както за ЕС, така и за еврозоната.\r\nОчаква се през втората половина на годината растежът леко да се засили, тъй като условията на пазара на труда се подобряват, дълговете на домакинствата намаляват, потребителското доверие остава високо, а паричната политика е все така благоприятна.\r\nОсновните предпоставки за устойчив икономически растеж в ЕС и еврозоната се запазват. Забавянето на темповете на растежа се дължи отчасти на временни фактори, но в някои страни от ЕС роля за това може да са изиграли и нарастващото напрежение в търговията, високите цени на петрола и политическата несигурност.\r\nВ резултат на покачването на цените на петрола от пролетта насам инфлацията през тази година се очаква да бъде средно 1,9% в ЕС и 1,7% в еврозоната. Това представлява повишение с 0,2 процентни пункта и в двете зони спрямо пролетта. Прогнозата за 2019 г. е повишена с 0,1 процентни пункта за еврозоната — на 1,7%, но за ЕС остава непроменена — 1,8%.\r\nВъпреки че постигнатите напоследък силни икономически резултати се оказаха устойчиви, съществува значителен риск от влошаване на прогнозата, като този риск се засилва от пролетта насам.\r\nПрогнозата се основава на предположение, че няма да има по-нататъшна ескалация на напрежението в търговията.\r\nАко обаче напрежението се засили, това ще се отрази негативно на търговията и инвестициите и ще доведе до понижаване на благосъстоянието във всички включени в прогнозата държави. Сред останалите рискове например е възможна нестабилност на финансовите пазари, свързана — наред с другото — с геополитически рискове.\r\n", "date": "2018.07.12", "title": "Брюксел запази прогнозата си развитието на икономиката ни"}
{"url": "https://www.dnes.bg/obshtestvo/2018/07/12/dobrata-novina-dete-vyrna-portmone-s-1200-leva-na-diado.382031", "text": "11-годишно момче от Монтана върна портмоне с над 1205 лева на собственика му.\r\nЛюбомир Любомиров, с приятели и баба му, били на кафе в центъра на Монтана. Момчето забелязало до една от масите портмоне и го предало на баба си. По-късно отишли в полицията, откъдето намерили собственика.\r\n\"Не съм се изкушил. Ако му ги бях взел, щеше да бъде лошо\", споделя момчето пред БНР.\r\nПортмонето е на 78-годишния Иван Велков от Расово. Мъжът е земеделски производител и е горд с постъпката на малкия Любо.\r\n\"Възхитен съм. Такива да се раждат, българите. Знаех, че в България има, може да се единици. Точно аз улучих един от тях. Дано има още повече като него\", казва той.\r\nЛюбо е завършил с отличен пети клас в 18-то училище в София. Изучава немски и английски език, а през лятото е в Монтана. \r\nЗа доблестната си постъпка той бе награден с благодарствено писмо от директора на полицията старши комисар Ивайло Антонов.", "date": "2018.07.12", "title": "Добрата новина: Дете върна портмоне с 1200 лева на дядо"}
{"url": "https://www.dnes.bg/temida/2018/07/12/sydyt-ostavi-ubieca-na-agronoma-ot-plovdiv-v-aresta.382034", "text": "Апелативният съд в Пловдив потвърди решението на Окръжния съд и остави в ареста 42-годишния Илия Стоичков, обвинен за умишленото убийство на доцент Стефан Нейков. Това съобщиха от пресцентъра на Съдебната палата в Пловдив.\n\r\nСтоичков е привлечен като обвиняем за това, че на 3 юли умишлено е умъртвил пенсионирания учен доц. Стефан Нейков в Пловдив. За това престъпление законът предвижда \"лишаване от свобода\" от 10 до 20 години. Според магистратите налице са достатъчно данни, от които да се направи обосновано предположение, че обвиняемият е извършител на престъплението.\n\n\n\n\n\n\n\r\nАпелативните магистрати са счели, че съществува реална опасност Стоичков да извърши друго престъпление при по-лека мярка, както и да се укрие. Определението е окончателно.\r\n                    \r\n                    \r\nУстановено е, че Нейков е починал след жесток побой и сексуално насилие с бейзболна бухалка, извършени от обвиняемия в района на село Оризари. Съпругата на Стоичков е била студентка на убития и един от мотивите за престъплението е ревност.\n\r\nПрипомняме ви, че доц. Нейков е бил открит в безпомощно състояние, със следи от насилие, до колата си на бул. \"Христо Ботев\" до Военна болница в Пловдив на 2 юли т.г. след 22:00 ч. Минути след пристигане на медицински екип, той е издъхнал.\n\r\nЗаради ревност Стоичков прибегнал до престъплението, извършено край село Оризаре, а тялото на учения е било оставено близо до Военна болница в Пловдив. Илия побеснял, тъй като доцентът имал любовни аспирации към съпругата му Иванка, която била негова студентка.", "date": "2018.07.12", "title": "Съдът остави убиеца на агронома от Пловдив в ареста"}
{"url": "https://www.dnes.bg/zvezdi/2018/07/12/dara-pokaza-formi-bez-kapka-grim.382015", "text": "Дара публикува плажни снимки в Instagram, на които е без грим. Тийнидолката добави като коментар към тях: \"До всички момичета на плажа с грим. Гледайте \"как се прави\".\r\nФеновете на Дара веднага решиха, че това е вид заяждане с нейната конкурентка Гери-Никол, която също доста често пуска плажни снимки, но на тях винаги е с грим, и то тежък.\r\n \r\nИ двете момичета са от Варна, участвали са в музикални формати и в момента са много успешни и популярни сред тийнейджърите.\r\n \r\nПровокативни са и имат сходен стил, което кара почитателите им да си мислят, че между тях действително има голямо напрежение.\r\n\r\n\r\n ", "date": "2018.07.12", "title": "Дара показа форми без капка грим"}
{"url": "https://www.dnes.bg/hiphop/2018/07/12/iskrata-se-razhodi-do-marbeia-za-novoto-si-parche.382032", "text": "Искрата провокира своите фенове с Chica Tranquila - сингъл с интересна комбинация от различни елементи и стилове, който съчетава модерни бийтове с традиционна испанска музика.\n\r\nСлънчеви гледки, екзотични танци и много лятно настроение превземат клипа на новото му парче. За заснемането му Искрата и неговият екип отиват на кратко пътешествие в красивия испански град Марбея.\n\r\nРежисьор на видеото е Емануил Алберт, който е автор и на клипа към успешния сингъл #ПОМНЯ. Изпълнителят на \"Монте Мюзик\" определи своята най-нова песен като \"интересен музикален експеримент\" с огромна доза добро настроение.\n\r\nС чувство за хумор Искрата благодари също и на Константин Трендафилов \"за помощта в написването на този дълбок, лиричен текст\". Видеото към песента Chica Tranquila вече може да бъде видяно.\r\r\n                    \r\n                     \r\n", "date": "2018.07.12", "title": "Искрата се разходи до Марбея за новото си парче"}
{"url": "https://www.dnes.bg/obshtestvo/2018/07/12/silna-muzika-i-bezsynni-noshti-romskata-mahala-v-blagoevgrad.382036", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Постоянна музика тормози живущите в района на ромската \"Предел махала\" в Благоевград. Клипчета в социалните мрежи показват музикалния тормоз над 2 квартала.\n\r\nРомски ритми, много танци и силна музика - визитката на ромската махала в Благоевград. Търпението прелива, а хората се възмущават в социалните мрежи.\n\r\nСилната музика не оставя живущите наоколо да спят. Семейството на Росица и Тодор живее в първата къща. Разказват за безсънните нощи. Оказва се, че през последните години ромският произвол драстично се увеличавал, съобщава \n\r\nСпоред ромското население случаите, когато силната музика се пуска, са рядкост.\r\n                    \r\n                    \r\nИ ако успокоение за местните е било, че ще успеят да се наспят по светло, вече и това е невъзможно. Заради разположението на ромската махала в Благоевград, в подножието на хълм, звукът се разпространява из целия град. \n\r\nА във Facebook дискусия под видеата допълнително нажежава страстите.\n\r\nСкоро се очаква и поредната ромска сватба, чиито гости ще бъдат и половината жители на Благоевград.", "date": "2018.07.12", "title": "Силна музика и безсънни нощи - ромската махала в Благоевград"}
{"url": "https://www.dnes.bg/index/2018/07/12/bashtata-na-maikyl-djeksyn-go-podlagal-na-himicheska-kastraciia.381974", "text": "Бившият личен лекар на Майкъл Джексън Конрад Мъри заяви, че бащата на поп певеца Джоузеф Джексън подложил сина си на химическа кастрация, за да поддържа високия фалцетен глас на изпълнителя, пише в. \"Сън\".\n\r\nПо думите на Мъри патриархът Джексън бил изключително жесток към своите деца. \"Той е един от най-лошите родители в цялата история\", твърди лежалият в затвора доктор, неправилно лекувал Краля на попмузиката.\n\r\nМъри припомни тъжните факти. Джоузеф Джексън подлагал сина си на хормонални инжекции, за да не мутира гласът му. По онова време Джако толкова се боял от родителя си, че се разридавал всеки път, когато го виждал.\n\r\nДжоузеф Джексън беше мениджър на музикалното си потомство. Той почина на 27 юни на 89-годишна възраст. Имаше 10 деца и всички, освен починалото в младенческа възраст, станаха професионални музиканти.\r\nВ началото на 60-те години на миналия век Джоузеф Джексън беше мениджър на групата \"Джексън 5\", състояща се от синовете му. По късно Майкъл довери, че баща им непрекъснато ги е ругаел и пребивал по време на репетициите и непосредствено преди гастролите. Джако винаги е твърдял, че налаганата от баща му строга дисциплина е изиграла определена роля за неговата кариера.\r\n \r\n/БТА/\r\n ", "date": "2018.07.12", "title": "Бащата на Майкъл Джексън го подлагал на химическа кастрация"}
{"url": "https://www.dnes.bg/index/2018/07/12/receptata-dnes-domashna-torta-sys-sladoledeni-sandvichi.381446", "text": " :\r\n12 сладоледени сандвича от продълговатите\r\n1 бурканче течен шоколад\r\n300 г разбита сладка сметана\r\nядки и шоколадов топинг за поръсване\r\n \r\n:\r\n \r\nВ продълговата тавичка подредете първия ред от 4 сладоледени сандвича. Намажете ги с течен шоколад. Върху тях подредете втория ред и отново ги намажете с шоколад.\r\n \r\nПоставете третия последен ред. Покрийте тортата от всички страни със сметаната и поръсете с ядки и шоколадов топинг. Разбира се освен с шоколад може да намажете между блатовете и със сладко, карамел или каквото ви харесва. Тортата трябва да стегне за 30 минути в камерата.\r\n \r\n", "date": "2018.07.12", "title": "Рецептата Dnes: Домашна торта със сладоледени сандвичи"}
{"url": "https://www.dnes.bg/football/2018/07/12/futbolna-ludost-v-hyrvatiia-futbolistite-iskame-zlato-na-gyrdite-si.381977", "text": "\n\r\nБяхме феноменални, оцени Лука Модрич - капитанът на хърватския отбор, който снощи победи Англия с 2:1 и се класира за финала на Мондиал 2018. \n\r\nТой даде простата рецепта за \"най-големия успех в историята на хърватския спорт\".\r\n \r\n\"Бяхме феноменални, вярвахме до края, че можем да се върнем. Създавахме положения и знаехме, че това трябва да даде резултат. Вече два пъти се връщахме, след като губехме в резултата, вярвахме до края, че ще се върнем. Създавахме положения и вярвахме, че ще вкараме гол. Невероятно щастливи сме и не можем да повярваме какво се случва. Можем да бъдем щастливи и горди. Това е най-големият успех в историята на хърватския спорт. Но няма да спрем дотук\", каза Лука Модрич и обясни как отборът му е стигнал до успеха. \r\n                    \r\n                    \r\n\"Определяхме си скромни стъпки, казвахме си – първо трябва да излезем от групата и ще видим. Така и продължихме, стремяхме се да бъдем скромни и да не възгордяваме. Но има нещо много специфично – откакто съм в националния, не съм виждал такова единение и това е, което ни доведе тук, където сме!\"\n\r\n\"Това е невъзможно. Направихме чудо, имаме медали на гърдите си. Живеехме за това да дойдем и да останем в Москва до края. Направихме това, но ни чака още една, най-трудната крачка\". Това каза Даниел Субашич - вратарят на хърватския национален отбор.\n\r\nПишем историята, каза стражът.\n\r\nТой подчерта, че след три невероятни мача – и трите с продължения, а двата с дузпи, хърватите имат още сили за французите, които ги чакат на финала. \n\r\n\"Със сигурност имаме сили. Играхме три мача с продължения, но като попиташ момчетата има ли някой сили, всички казват, че имат и могат да продължат. Няма тук умора, даваш всичко от себе си. Кой знае кога ще имаме пак такава възможност. Сега ще си починем и ще се обърнем към французите\", каза Субашич. \n\r\nТой съзнава, че \"Хърватия гори\" и каза, че отборът се стреми към \"златото\" на гърдите. \n\r\n\"Хърватия гори, но ние още не сме изгорели. В нас има още сили, важното е, че сме на финал и имаме медал на гърдите си. Имаме един Златко /треньора Златко Далич/, той не се казва Сребренко и ние бихме искали \"златко\" на гърдите си\".\n\r\nСубашич каза още, че сега целият труд и усилия се отплащат. \n\r\n\"Не само през този малко повече от месец, но и през всичките години преди това, в които все нещо не ни достигаше. Сега всичко се отплаща. Наистина имаме добър отбор. И когато е трудно, проявяваме характер. На финала ще дадем всичко от себе си, пък каквото стане\", каза Субашич. \n\r\n\"Не можем да осъзнаем какво направихме. Цяла Хърватия е в транс и много се радваме, че нашите фенове изпитват такова задоволство\", каза пък Домагой Вида. \n\r\nСтоперът на хърватите подчерта, че първенството още не е приключило. \n\r\n\"Имаме още един мач в неделя и не мислим да спрем.  Пред нас е най-важният мач. Трябва да се съберем, въпросът за умората не е важен. За такава публика и за нашия народ трябва да намерим сили и ще имаме сили и се надявам, че ще донесем купата вкъщи\", каза Вида. \n\r\nХърватия ще играе на финала с Франция, която преди 20 години на полуфинала спря \"ватрените\". Сега те могат да им го върнат. \n\r\n\"Няма да говорим за отмъщение. Ще гледаме себе си, знаем, че това ще бъде труден мач. Вярваме в себе си, показахме това и днес, защото губехме, но накрая обърнахме резултата и победихме\", каза Вида. \n\r\nОт другата страна ще бъдат Антоан Гризман, Килиан Мбапе. \n\r\n\"Полека, сега отиваме да се повеселим, утре ще мислим за тях\", добави Вида, който накрая похвали медицинския екип и физиотерапевтите. \n\r\nИван Ракитич заяви, че това е чудесен успех, особено предвид начина, по който хърватският отбор го постигна.\n\r\n\"Действахме прекрасно от началото до края. Имахме дори повече сили от англичаните, макар че играхме три мача с продължения. Днес победи по-добрият отбор\", заяви \"Ракетата\", цитиран от \"Ютарни лист\". \r\n ", "date": "2018.07.12", "title": "Футболна лудост в Хърватия, футболистите – искаме злато на гърдите си!"}
{"url": "https://www.dnes.bg/obshtestvo/2018/07/12/kasi-metalni-ogradi-dograma-praviat-gi-v-zatvorite.381975", "text": "В затворите у нас функционират 12 цеха, в които се правят мебели, обувки и керамични предмети. В София и Бобов дол работи печатарски цех, а пандизчийките от Сливен се трудят в шивашка фабрика.\n\r\nЛюбопитни дейности, с които са ангажирани затворниците, са производството на метални оградни мрежи, както и на каси, врати и други изделия от черни метали в затворите, които се правят в София, Бургас и Пловдив, пише „Монитор“.\n\r\nВ столичния затвор пък дори работи цех за производство на алуминиева и ПВЦ дограма. Освен това затворниците често се включват при спасителни акции при бедствия и аварии или в случаите, когато трябва да се чистят паметници. За труд се брои и организирането на курсове и обучения, провеждани от лишени от свобода зад решетките.\r\n                    \r\n                    \r\nПандизчиите у нас са известни и като най-евтините производители на мебели. В Белене осъдените произвеждат градински табуретки и маси от ракита и върба. Масивното дърво пък се обработва в почти всички големи затвори у нас, а пандизчиите от Пловдив са известни като първите, започнали да произвеждат детски кошарки още по времето на соца.\n\r\nЗатворници от Белене ще произвеждат собствено сирене, което ще има тяхна запазена марка. Освен това те ще отглеждат сами животните си. Ще ги пасат, ще ги доят и ще сирят сиренето в специални калъпи. Продукцията ще се продава, а парите от продажбата й ще отиват в държавния бюджет. Това ще стане до края на годината, когато ще бъде изградено млекопреработващо предприятие на остров Персин, в което лишени от свобода от затвора в Белене ще могат да произвеждат кисело мляко и сирене в европейски условия и по световни стандарти. \n\r\nИзграждането на мандрата става възможно, след като Държавно предприятие „Фонд затворно дело“ подписа договор с Държавен фонд „Земеделие“ за предоставяне на безвъзмездна финансова помощ по подмярка 4.2. Срокът на договора е 3 години, а общата стойност на проекта е над 3,3 млн. лева. В сумата влиза и безвъзмездна финансова помощ в размер на 50 процента от разходите, което включва подготовката на бизнес план и разработка на съпътстващите проекти по всички части на мандрата, разходи за строителство, оборудване и обзавеждане, пускане в експлоатация и др. Това ще бъде втората мандра на територията на място за лишаване от свобода. Вече седма година в затворническото общежитие в Смолян към затвора в Пловдив затворници произвеждат краве, овче и козе кисело мляко и сирене, предстои и въвеждане на технологична линия за кашкавал. Продукцията им е със запазена търговска марка на пазара.\n\r\n\n\r\nНад 1400 души са взели професионални тапии в затворите у нас, показва докладът на Министерството на правосъдието. През учебната 2016/2017 г. за ученици в местата за лишаване от свобода са записани 1431 осъдени лица и задържани под стража. Специалностите, по които се обучават лишените от свобода в училищата към затворите, са: стругарство, основни и довършителни работи в строителството, сухо строителство, производство на мебели, вътрешни ВиК мрежи, шлосерство, шивач, оператор в производството на облекло.\n\r\n„През 2017 г. в местата за лишаване от свобода постъпват все повече лица с много ниска професионална квалификация, а голяма част от тях изобщо нямат такава. Акцент в социално-възпитателната работа с учениците продължава да е мотивацията на лицата за включване в образователния процес, както и за повишаване посещаемостта на учебните часове, за намаляване на безпричинните отсъствия, за създаване на кръжочни модули с професионална ориентация и за организация на самоподготовката“, отчитат от правосъдното ведомство. \n\r\nМотивирането на учениците за включването им в организираните извънкласни форми на работа също е от съществено значение. С помощта на учителите се подготвят викторини, рецитали, беседи и празнични програми, които лишените от свобода ученици представят пред останалите. Към училищата са създадени драматични състави, музикални формации, певчески групи и много други. Училищната мрежа в местата за лишаване от свобода за учебната 2015/2016 г. се състои от дванадесет училища.\r\n ", "date": "2018.07.12", "title": "Каси, метални огради,  дограма – правят ги в затворите"}
{"url": "https://www.dnes.bg/stranata/2018/07/12/rusnache-s-kryvozaguba-i-razkysvaniia-sled-puskane-na-vodna-pyrzalka.381979", "text": "9-годишно момиченце от Русия пострада в аквапарк край Равда. Детето е прието в болница с голяма кръвозагуба и разкъсвания на влагалището. \n\r\nНастанено е в отделението по гинекология в МБАЛ Бургас, няма опасност за живота му. Вчера през целия ден лекарите са подавали информация към различни министерства. От прокуратурата съобщиха, че е съставено досъдебно производство, и че това е вторият инцидент, който се случва в рамките на седмица в аквапарк. \n\r\nДетето е било на лагер на нашето Черноморие и е посетило аквапарка със своите приятелки и учителката. \n\r\nПързалката, на която е станал инцидента, е висока 22 метра. Условието за спускане по нея досега е било клиентът е да е висок поне 1,30 м, изискването вече е за височина поне 1,50 м., както и навършени 18 години.\r\n                    \r\n                    \r\n\"Пързалката в аквапарка е една. Назначена е съдебно-техническа експертиза. Прави се оглед на място. Тази пързалка е висока 20 – 22 метра. Говорим за ускорителна, стръмна пързалка. Детето е получило кръвоизлив, падайки в басейна\", каза пред \"Дарик\" председателят на Районна прокуратура в Несебър Радост Бошнакова.\r\n \r\nПо думите ѝ, предстои да се провери спазени ли са всички инструкции за използването на съоръжението, което е единственото подобно в аквапарка.\n\r\n\"Аз се страхувам, не знам как децата се качват там. Говорим за голяма височина. Искам да знам дали някой от отговорните там съблюдава за реда на качване и спускане и прави ли се инструктаж, има ли табели, забранява ли се качването на деца. Всички тези въпроси ще станат ясни след проверката\", допълни Бошнакова.\n\r\nМениджърът на аквапарка обясни пред bTV, че детето е получило болки в края на пързалката. Тогава е получило силни болки, кръвотечение и е било отведено в болница. \n\r\nНа този етап те също нямат много информация по случая и чакат официално становище. Минали са проверки, експерти, които да проверят техническото състояние на съоръжението. Има назначени няколко технически експертизи. \n\r\nВчера до обяд съоръжението е било затворено, но не е установена техническа неизправност. Новите изисквания обаче са завишени.\n\r\nДетето е имало ръста, който е нужен за съоръженията, категоричен е мениджърът на аквапарта. \n\r\nБило е с ръст над 130 см и е имало право да ползва пързалката. Тези пързалки свършват в коридор, където също има вода, но не е басейн, в който да се потапят.\n\r\nТова е втори подобен инцидент в този аквапарк, имало е проверка, но нямат допълнителна информация.", "date": "2018.07.12", "title": "Русначе с кръвозагуба и разкъсвания след пускане на водна пързалка "}
{"url": "https://www.dnes.bg/obrazovanie/2018/07/12/izlizat-rezultatite-ot-vtoro-klasirane-za-priem-sled-7-klas.381980", "text": "Днес се очаква да излязат резултатите от второто класиране за прием след 7 клас. В него са включени само учениците, подали заявление за участие във второто класиране, както и тези, които на първото не са приети никъде.\n\n\r\nЗаписването на приетите на второ класиране ученици ще става от 13 до 17 юли включително, а броят на незаетите места ще бъде обявен на 19 юли, припомня Дарик.\r\n \r\nИ тази година училището с най-висок бал след първото класиране е Софийската математическа гимназия, на второ място е 91-ва немска езикова гимназия, следвана от 73-то училище \"Владислав Граматик\".\r\nПървото класиране бе придружено с гаф от страна на МОН, който изнерви родители и ученици. Грешката се отнасяше за учениците, кандидатствали в ТУЕС. За кандидатстване там трябваше да се вземе резултатът от матурата по математика с коефициент 3, а в класирането балът на учениците е сметнат с коефициент 1.\r\r\n                    \r\n                    Така ТУЕС изпадна от челната петица на най-предпочитани столични училища. След корекция е върнато на четвърто място.\r\nМинистър Красимир Вълчев съобщи, че е станала техническа грешка в резултатите на първото класиране след 7 клас в София и се зарече, че ще има и наказани по случая.\r\n ", "date": "2018.07.12", "title": "Излизат резултатите от второ класиране за прием след 7 клас"}
{"url": "https://www.dnes.bg/sofia/2018/07/12/kupuvame-ednodnevna-karta-za-gradskiia-transport-prez-telefona.381976", "text": "Eднодневна и нощна карта за градския транспорт в София вече ще може да бъде закупувана през телефона. Новата услуга ще бъде представена от шефа на Центъра за градска мобилност Христиан Петров. Дневната карта за всички линии струва 4 лв., а нощната е на стойност 2 лв, припомня \"Монитор\". През 2020 г. в София трябва да заработи и нова тикет система. Тя се очаква да спестява време за зареждане и да гарантира по-лесно валидиране на потребителите в превозните средства. Все още не е ясно дали пътниците ще бъдат таксувани спрямо времето, което са прекарали в градския транспорт, или на изминало разстояние. Всеки пътник ще може да зарежда превозния си документ от компютър, мобилен телефон или банкова карта. Перфораторите ще бъдат изпратени в историята след като тя заработи, но продажбата на хартиените билети ще продължи. Всичко това ще струва на ЦГМ 88 млн. лв, които ще бъдат изплащани в продължение на 10 години на фирмата, одобрена да я изгради. За тикет системата в столицата се говори вече повече от 10 години. Първоначалната идея беше тя да заработи през 2019 г., но това вече е нереалистично, заради поредица обжалвания на обществената поръчка. Преди близо два месеца обаче най-накрая се стигна до етап получаване на оферти и стана ясно, че 10 кандидата искат да изградят новото таксуване в градския транспорт. В момента комисия оценява офертите и трябва да отсее най-подходящата.", "date": "2018.07.12", "title": "Купуваме еднодневна карта за градския транспорт през телефона"}
{"url": "https://www.dnes.bg/familen-dom/2018/07/12/mastyrklas-po-uiut-kuhniata-syrceto-na-doma-ni.381827", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nИталианците обичат да наричат кухнята сърцето на дома. И вероятно има защо - точно на това място за много семейства е мястото за общуване и споделяне на вкусна и домашно приготвена храна.\r\nВижте в следващото видео, част от проекта ни \"\", няколко идеи как да проектираме кухнята си, така че тя да стане любимо и предпочитано място в дома ни.\r\nИ не забравяй, освен да видиш нашите идеи, да се включиш в нашата игра! Защото те чакат нашите страхотни награди! Защото \"\".", "date": "2018.07.12", "title": "Мастърклас по уют: Кухнята – сърцето на дома ни"}
{"url": "https://www.dnes.bg/notifikacii/2018/07/12/zapochvat-stachkite-na-ryanair-otmeniat-30-poleta-dnes.381983", "text": "Заради стачките на персонала на нискотарифната компания Ryanair компанията отменя 30 полета от и до Ирландия днес. \n\r\nМиналата седмица профсъюзът на ирланските пилоти се закани да стачкува. \n\r\nВ края на месеца към стачката на ирландците ще се присъединят и служители на компанията от Испания, Португалия, Италия и Белгия, пише BBC. \n\r\nСтюардите и стюардесите от тези държави ще протестират на 25 и 26 юли. Те искат по-добри условия за труд и зоват ЕК и правителствата на ЕС да се намесят в спора им с Ryanair. \n\r\nВ писмо, публикувано от профсъюзите, които организират стачките, се отправя призив и към правителствата, в които Ryanair оперира да се противопоставят на \"социалния дъмпинг, осъществяван от ирландския нискотарифен превозвач и да прилагат европейското и национално социално законодателство.\"\r\nСпоред авиокомпанията трудовите условия са подобни, ако не и по-добри от тези на конкурентите, съобщава BBC.\r\nRyanair e най-големият нискотарифен авиопревозвач в Европа, който оперира 37 държави. От засегнатите от стачните действия страни, компанията има директни полети към България от Италия и Белгия.", "date": "2018.07.12", "title": "Започват стачките на Ryanair, отменят 30 полета днес"}
{"url": "https://www.dnes.bg/stranata/2018/07/12/kardiolozi-spasiha-maika-na-rojdeniia-den-na-deteto-i.381978", "text": "В  Смолян кардиолози спасиха 29 годишна жена на рождения ден на  дъщеричката й. Заради операцията по спешност в областната болница  заработи лаборатория по инванзивна кардиология, която целият регион  очакваше да стане факт от десетилетие. \n\n\n\n\n\n\r\n                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         В Смолян кардиолози спасиха 29-годишна жена на рождения ден на дъщеричката й. Заради операцията по спешност в областната болница заработи лаборатория по инванзивна кардиология, която целият регион очакваше да стане факт от десетилетие, съобщава Bulgaria ON AIR.\n\r\nСевдие е само на 29 години и днес е жива благодарение на смолянските кардиолози, които отварят все още неработещата лаборатория само заради нея.\n\r\nЖената се оказа с обширен миокарден инфаркт.Това всъщност е възможно най-големият обем засягане на сърцето, с почти пълно запушване. Като причина за това нейно състояние е много тежката фамилна анамнеза.\n\r\nОказа се, че баща й също е починал на 30 години внезапно и категорично от инфаркт. Севдие знаела, че се налага да бъде първият пациент в новото отделение, въпреки това се доверила на лекарите да и сложат стенд.\n\r\nДругата възможност била като за всички пациенти досега - да пътува почти два часа до Пловдив. През сълзи младата жена благодари на екипа спасил живота й, за да бъде отново до 5-годишната си дъщеричка.\n\r\nТака, макар и последна в страната, смолянската болница може да приема пациентите в инвазивен център до 90 минути след постъпване на сигнала.\n\r\n ", "date": "2018.07.12", "title": "Кардиолози спасиха майка на рождения ден на детето й"}
{"url": "https://www.dnes.bg/sofia/2018/07/12/eto-kyde-v-stolicata-niama-da-ima-voda-na-13-iuli-petyk.381985", "text": "На 13 юли 2018 г. (петък), във връзка с реконструкция на уличен водопровод  на ул. \"Житница\" кв. \"Лагера\", се налага спиране на водоподаването от 10:00 до 20:00 часа на клиентите на \"Софийска вода\", живеещи в района на: ул. \"Житница\" от ул. \"Костенец\" до ул. \"Владайска река\".\n\r\nПри продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на адрес: ул. \"Житница\" при бл. 255.\n\r\nНа 13 юли 2018 г. (петък), във връзка с подмяна на сградно водопроводно отклонение на ул. \"Родината\" с. Бусманци, се налага спиране на водоподаването от 09:00 до 16:00 часа на клиентите на \"Софийска вода\", живеещи в района на: ул. \"Родината\" от ул. \"Татарски път\" до края в посока Запад, ул. \"Ген. Гурко\" №1, №3.\r\n                    \r\n                    \r\nПри продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на адрес: ул. \"Татарски път\" ъгъла с ул. \"Родината\".\n\r\nНа 13 юли 2018 г. (петък), във връзка с изграждане на сградно водопроводно отклонение  на ул. \"Петуния\" кв. \"Илиянци\", се налага спиране на водоподаването от 09:30 до 21:30 часа на клиентите на \"Софийска вода\", живеещи в района на: ул. \"Петуния\" от ул. \"Жасмин\" до ул. \"Балчо Нейков\" и ул. \"Балчо Нейков\".\n\r\nПри продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на адрес: ул. \"Петуния \" ъгъла с ул. \"Грозден\".\n\r\nНа 13 юли 2018 г. (петък), във връзка с реконструкция на уличен водопровод  на ул. \"Синьо лято\" кв. \"Симеоново\", се налага спиране на водоподаването от 09:00 до 21:00 часа на клиентите на \"Софийска вода\", живеещи в района на: ул. \"Синьо лято\", ул. \"Йоасаф Бдински\".\n\r\nПри продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на адрес: ул. \"Синьо лято\" ъгъла с ул. \"Йоасаф Бдински\".\n\r\nНа 13 юли 2018 г. (петък), във връзка с подмяна на уличен водопровод  на ул. \"Боянска\" местност \"Парк Ботаническа градина\" община \"Витоша\", се налага спиране на водоподаването от 09:00 до 19:00 часа на клиентите на \"Софийска вода\", живеещи в района на:\r\nул. \"Боянска\" от ул. \"Невена Коканова\" до края на улицата ул. 201, ул. \"Проф. Любомир Андрейчин\" от № 34 до ул. \"Боянска\".\r\nПри продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на адрес: ул. \"Боянска\"№ 28.\n\r\nРемонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.\n\r\nЗасегнатите от прекъсването на водата, могат да получат повече информация от Телефонния център на \"Софийска вода\" АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx.\n\r\n\"Софийска вода\" АД предварително се извинява на своите клиенти за причинените временни неудобства!\n\r\nИнтернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.", "date": "2018.07.12", "title": "Ето къде в столицата няма да има вода на 13 юли, петък!"}
{"url": "https://www.dnes.bg/stranata/2018/07/12/mrysniiat-vyzduh-ni-trovi-vseki-treti-u-nas-s-alergiia.381981", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Алергиите са на 4-то място сред хроничните заболявания в световен мащаб. Между 30-40% от населението е засегнато от проблема. През последните 20 години честотата им се е удвоила, отчитат експертите. Какви са причините и как да се предпазим?\n\n\n\n\n\r\nСпоред водещия специалист в областта на имунологията - акад. Богдан Петрунов, през 2025 г. се предвижда 50% от населението на света да страда от алергични реакции.\n\r\n\"Алергичните заболявания представляват колосален социален и финансов проблем. Основните причинители на алергиите са две - като за начало те се предават по генетичен път - нещо, което не може да избегнем. Вторият основен виновник е замърсената околна среда - радиационен фон и мръсен въздух\", уточни в студиото на \"България сутрин\" акад. Петрунов.\r\n                    \r\n                    \r\nПо думите му алергиите са имунни заболявания, срещу които тялото ни няма как се бори по естествен път.\n\r\n\"Няма съмнение, че замърсяването на околната среда и особено т. нар. малки прахови частици са много сериозен фактор. Където е по-мръсно, има повече алергии. Това се отнася и за България. Все повече децата започват да се раждат с алергии\", категоричен е специалистът пред .\n\r\nАкадемикът отбеляза, че родителите трудно забелязват симптомите на алергията - силен сърбеж, неспокойство, постоянен плач, а първият признак е атопичният дерматит.\n\r\n\"Родителите трябва да следят за т. нар. алергичен марш. Трябва да бъде заведено на специалист, диагностицирано и качествено лекувано. Абсолютно всичко може да бъде алерген. Целият материален свят може да бъде алерген за нас - хората\", допълни Петрунов.\n\r\n ", "date": "2018.07.12", "title": "Мръсният въздух ни трови, всеки трети у нас с алергия"}
{"url": "https://www.dnes.bg/notifikacii/2018/07/12/gladyt-kato-narkotik-i-hranata-kato-vrag-kak-ubiva-anoreksiiata.381982", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nМлада жена почина от полиорганна недостатъчност, след като дълго време боледувала от анорексия. 22-годишната Жанет Маджарска беше открита мъртво на работното си място в 5-звезден хотел в Банско. Нейни колеги намерили безжизненото ѝ тяло в тоалетната.\r\nЗа нея разказват, че била усмихната и работлива. Трагичният случай отново повдигна на дневен ред въпроса защо млади момичета гладуват до смърт.\n\n\n\r\n\"Това е зависимост. Гладът дори може да бъде сравнен с пристрастяването към наркотиците. Причините за отключването на анорексия при всички са строго индивидуални, но момичетата, страдащи от болеста, с които съм се срещала, винаги са били изключително амбициозни. Обединени са от едно - всички те имат мания за перфекционизъм, която пренасят в храненето си\", коментира \"Мис Свят-България\" Вероника Стефанова.\r\nКрасавицата, която е преживяла анорексия, подчерта, че заболяването почти винаги се отключва през пубертета, когато момичетата започват да се оглеждат за външния си вид.\n\r\n\"Храната може да ни бъде враг единствено, ако имаме неправилна оценка и отношение към нея. Това от своя страна обаче се проявява вследствие на неправилната психопатология, дисфункционалната оценка на себе си като личност\", посочи психологът Дафина Йотова.\n\r\nПо думите ѝ причинителите на анорексия могат да бъдат много различни - билогични, генетични, под въздействието на социалните модели на външния вид на хората, смятани за красиви. Възможно е обаче те да бъдат и комплексни, т.е. съвкупност от няколко от посочените неща.\n\r\nПред  психологът призова родителите да обръщат повече внимание на децата си, за да могат да бъдат взети превантивни мерки при съмнение прояви на коварната болест.", "date": "2018.07.12", "title": "Гладът като наркотик и храната като враг: Как убива анорексията?"}
{"url": "https://www.dnes.bg/stranata/2018/07/12/denem-gardove-vecher-obirdjii-napadat-chujdenci-po-moreto.381986", "text": "Трима борци, обирали чужденци в Слънчев браг, бяха задържани от полицаи от РУ-Несебър и Главна дирекция \"Национална полиция\". Криминалистите ги следели няколко дни, съобщи .\r\nМариян, Даниел и Николай са от Сливен. Работели като гардове в Слънчев бряг, а вечер издебвали чужденци, плашели ги с нож и вземали парите и мобилните им телефони.\r\nДействали всеки ден, случвало се да имат по няколко грабежа за вечер. След като били арестувани, при обиските в квартирите им полицаите намерили и 2 торби марихуана.\r\nСлед като били обвинени, прокуратурата пуснала тримата на свобода. \r\n ", "date": "2018.07.12", "title": "Денем гардове, вечер обирджии: Нападат чужденци по морето"}
{"url": "https://www.dnes.bg/cars/2018/07/12/novite-ekotaksi-za-golf-i-opel-300-lv-za-star-bus-nad-2-bona.381984", "text": "Екотаксата на най-често срещаните у нас над 10-годишни автомобили като Volkswagen Golf и Opel Astra ще се увеличи на 300 лева. Това ще се случи след решението на правителството от вчера да промени Наредбата за определяне на реда и размера за заплащане на продуктова такса.\r\nС измененията министрите решиха екотаксата на старите коли да се увеличи с 12-13 на сто, а на новите да поевтинее с 10%.\r\nТаксата за возилата до 5 години се запазва в досегашния размер.\n\r\nЗа хибридните автомобили тенденцията е същата, като таксата за новите се намалява с около 20%, а за по-дълго употребяваните се увеличава с 12%. Отпада заплащането за електромобили до края на 2021 г, пише \"Монитор\".\r\r\n                    \r\n                    Новите цени ще окажат съществено въздействие на бизнеса. За нов микробус ще се плаща 625 лева, до 5 години 970 лева, над 5 или 10 години съответно 1450 и 1550 лева.\r\nПри тежките камиони и автобуи екотаксата за нови машини ще е 938 лева, до 5 години - 1455 лева, а за над 5 и 10 години сумите скачат съответно на 2175 и 2325 лева.\r\nОт бранша се обявиха против решението и го определиха като незаконосъобразно. Представители на превозвачески организации смятат да обжалват нормативния акт пред ВАС. За това потвърди Йордан Арабаджиев от Съюза на международните превозвачи.\r\nСпоред екоминистерството въведените такси са съобразени с по-голямото въздействие върху околната среда като отпадъци и източници на емисии.\r\n\"Като част от комплексните мерки за подобряване качеството на атмосферния въздух те целят ограничаване на вредните емисии от по-мощни МПС двигатели с вътрешно горене, емитиращи по-големи количества вредни изгорели газове, с по-висока средна възраст спрямо леките автомобили с по-голям принос в замърсяването\", коментират още в мотивите си от министерството.\r\nПромени в Наредбата за излезлите от употреба моторни превозни средства пък предвиждат излезлите от употреба големи превозни средства - тези за превоз на повече от 8 пътници и за превоз на товари над 3,5 тона - да се оползотворяват на 96% и да се рециклират на 94%.\r\nЛюбомир Доросиев от Асоциацията на вносители на автомобили коментира пред „Монитор\", че не е проблем, че се увеличават екотаксите на употребяваните автомобили, а че не е ясно къде отиват събраните пари. Сметката на асоциацията сочи, че при регистрирани около 255 хил. автомобила у нас годишно би трябвало да има поне 60 млн. лева, докато МОСВ отчита само 3 млн. лв.", "date": "2018.07.12", "title": "Новите екотакси: За Golf и Opel – 300 лв.! За стар бус – над 2 бона!"}
{"url": "https://www.dnes.bg/stranata/2018/07/12/iskren-pecov-vs-kulagin-triabva-li-da-se-zabrani-nudizmyt-na-plaja.381990", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nГражданите на Бургас организираха подписка с искане нудизмът на градския плаж да се забрани. Инициативата е под надслов \"Не на голите по плажа!\" и успя да събере над 600 подписа само за няколко часа, но въпреки това някои от летовниците на Българското черноморие нямат нищо против да се разхождат без бански. \n\r\nПротестиращите настояват за табели, които да забраняват достъпа до морето на голите плажуващи, а нарушителите да бъдат глобявани. Освен това инициаторите на подписката искат да се обособят зони за нудисти, които да са достатъчно далеч от Централния плаж. \n\r\n\"В това да си нудист няма нищо лошо. Общуването с природата става най-добре, когато хората са голи, така както са се родили. Всеки един от нас изпитва удоволствие, когато усеща допира на водата без да има текстилни неща върху себе си\", коментира пред  музикантът Искрен Пецов.\r\n                    \r\n                    \r\nСпоред него този конфликт винаги е съществувал, а подписката няма да има успех. \n\r\n\"Плажът е място за всеки, който иска да си отдъхне и да събере малко слънчеви лъчи. Далеч не смятам, че по него трябва да се разхождат единствено хора с перфектни фигури, но всички сме виждали хора със свъх тегло или отпуснати на възраст над допустимата, за да изваждат всичко на показ. Това са все нелицеприятни гледки\", отбеляза в студиото на \"България сутрин\" дизайнерът и гримьор Валентин Кулагин.\n\r\n ", "date": "2018.07.12", "title": "Искрен Пецов vs. Кулагин: Трябва ли да се забрани нудизмът на плажа?"}
{"url": "https://www.dnes.bg/notifikacii/2018/07/12/nato-shte-se-osvobojdava-ot-ruskoto-i-syvetskoto-oryjie-i-tehnika.381969", "text": "Лидерите на страните от НАТО одобриха съвместно комюнике на започналата вчера среща на върха на алианса в Брюксел. Следва справка за главните точки в документа, изготвена от ДПА.\n\r\n\n\r\n\"Всяка атака срещу един Съюзник ще бъде смятана за атака срещу всички нас, както предвижда Член 5 от Вашингтонския договор. Ще продължаваме да стоим заедно и да действаме заедно въз основа на солидарността, споделените цели и справедливото разпределение на тежестта.\"\n\r\n\n\r\n\"Потвърждаваме своя непоколебим ангажимент във всичките аспекти на Обещанието за отбранителни инвестиции, договорено на срещата в Уелс през 2014 г., и да предявим достоверни национални планове по неговото прилагане, вкл. указанията за разходи до 2024 г., планираните възможности и приноси.\"\r\n\n\r\n\"Продължаваме да реагираме на влошената обстановка със сигурността чрез подобряване на нашето състояние за възпиране и отбрана, вкл. чрез изнесено напред присъствие в източната част на Алианса. Освен това замразяваме цялото практическо гражданско и военно сътрудничество между НАТО и Русия, като оставаме отворени за политически диалог. НАТО не търси конфронтация и не представлява заплаха за Русия.\"\n\r\n\n\r\n\"Категорично осъждаме незаконното и нелегитимно анексиране на Крим от Русия, което ние не признаваме и няма да признаем.\"\n\r\n\"Ще продължим да подобряваме своите потенциал и технологии, вкл. за защита срещу самоделни взривни устройства и химически, биологически, радиологични и ядрени заплахи и да на злоупотребата от терористи с технологии.\"\n\r\n\n\r\n\"Ще осигурим повече висококвалифицирани боеспособни национални сили с висока степен на готовност, които да бъдат достъпни за НАТО. Чрез общия резерв от сили Съюзниците ще разполагат с допълнителни 30 големи военноморски единици, 30 тежки или средни маневриращи батальона и 30 въздушни ескадрили, които да бъдат приведени в готовност за 30 или по-малко дни.\"\n\r\n\"Признавайки, че космосът е високо динамична и бързо развиваща се област, която е от голямо значение за съгласуваното състояние на Алианса за възпиране и отбрана, се съгласихме да разработим Космическа политика на НАТО.\"\n\r\n\n\r\n\"Ще създадем Оперативен център за киберпространството в Белгия, който да осигури координация на оперативните действия на НАТО в киберпространството, Единен команден център в Норфолк, САЩ, с цел защита на трансатлантическите линии на комуникация и Единно командване за подкрепа и пълномощия в Германия, което да гарантира свободата на опериране и устойчивост в отдалечени зони [. . .] из Европа и отвъд.\"\n\r\n\"Стартираме мисия в Ирак за невоенно обучение и изграждане на потенциал по молба на правителството на Ирак за допълнителна подкрепа на усилията за стабилизирането на страната.\"\n\r\nСпоред ТАСС в съдържащия 23 страници заключителен документ от форума се посочва, че в случай на хибридна атака Северноатлантическият съвет \"може да вземе решение за задействане на Член 5 от Вашингтонския договор, както в случай на въоръжено нападение\". Освен това страните членки се ангажират да освободят Алианса от зависимостта си от въоръжение съветско и руско производство. В декларацията се отправя призив към Русия да изтегли войските си от суверенните територии на Молдова (Приднестровието), Украйна (Крим и отцепилите се области) и Грузия (Абхазия и Южна Осетия). \n\r\n/БТА/\r\n ", "date": "2018.07.12", "title": "НАТО ще се освобождава от руското и съветското оръжие и техника"}
{"url": "https://www.dnes.bg/photo/2018/07/12/dimityr-penev-na-73-futbolnata-legenda-ot-miroviane.381919", "text": "\n\r\nНа днешния 12 юли, броени дни преди финала на световното първенство по футбол в Русия,  рожден ден празнува легендарният български футболист и треньор Димитър Пенев. Роден през 1945 година в село Мировяне, той започва своята професионална кариера през 1962 година с екипа на Локомотив София.\n\r\nПочти цялата му кариера преминава в ЦСКА, където играе в периода 1964-1977 година. За националния отбор на България Димитър Пенев има 90 мача и 2 гола, с които заема 5-6 място във вечната листа по изиграни мачове, заедно с Мартин Петров.\n\r\nВ своята треньорска кариера той води отборите на Димитровград, ЦСКА, Спартак Варна, както и чуждестранните Ал Насър и Лионинг. Най-големият си успех обаче постига начело на България, с която става четвърти в света през 94-та година на световното първенство в САЩ.\r\n\n\r\nДимитър Пенев е шампион на България цели 8 пъти – един с Локомотив (София) през 1964 г. и 7 пъти с ЦСКА - 1966, 1969, 1971, 1972, 1973, 1975, 1976. Носител на Купата на Съветската армия с ЦСКА през 1965, 1969, 1972, 1973, 1974\n\r\nИма 364 мача и 25 гола в \"А\" Група\n\r\nСъс своите 90 мача с екипа на националния отбор Димитър Пенев дели петото място по брой изиграни мачове заедно с Мартин Петров\n\r\nКато футболист е участник във финалите на 3 Световните първенства през 1966, 1970, 1974\n\r\nИзбран за най-добър футболист на България за 1967 и 1971\n\r\nОбявен е за треньор №1 на ХХ век на България\n\r\nНаграден с орден \"Стара Планина\" - първа степен\n\r\nОбявен е за почетен гражданин на София\n\r\nНа 19 септември 2005 г. е избран за председател на \"Клуба на ветераните и деятелите\" на ЦСКА\n\r\nИзвестен е и с прякорите си Пената, Чичо Митко и Стратега от Мировяне", "date": "2018.07.12", "title": "Димитър Пенев на 73: Футболната легенда от Мировяне"}
{"url": "https://www.dnes.bg/snimka-na-denia/2018/07/12/slynchevo-i-toplo-s-temperaturi-do-33-gradusa.381970", "text": "Времето ще бъде предимно слънчево. Ще духа слаб северозападен вятър. \r\nМаксималните температури ще бъдат 28-33 градуса. \r\nНад Черноморието вероятността за валеж е малка. Температурата на морската вода ще бъде 24-26 градуса; вълнението на морето - 1-2 бала. \r\nНад планините също ще преобладава слънчево време, само на отделни места краткотрайно ще превали и прегърми, гласи прогнозата на НИМХ при БАН.\r\n ", "date": "2018.07.12", "title": "Слънчево и топло, с температури до 33 градуса"}
{"url": "https://www.dnes.bg/notifikacii/2018/07/12/niakoi-ot-decata-izvedeni-ot-peshterata-dokato-speli.381971", "text": "Някои от спасените в Тайланд деца са били извадени от пещерата на носилки, докато са спели, предаде Франс прес, цитирайки участвал в операцията член на спасителния екип, бивш командос от тайландския военноморски флот.\n\r\n\"Някои от тях бяха заспали, други мърдаха пръсти (като че ли бяха) гроги. Но дишаха\", обясни капитан Шаянанта Пееранаронг, който беше последният, излязъл от пещерата след спасяването на 12-те млади футболисти и техния треньор, които останаха в нея повече от две седмици.\n\n\n\r\n\"Работата ми беше да ги придвижвам\" към изхода, добави той, уточнявайки, че децата са били привързани към носилка преди евакуацията. По пътя е имало разположени лекари, които са проверявали състоянието и пулса им.\r\nВчера ръководителят на управляващата хунта Прают Чан Оча заяви, че спасителите са дали на децата леки успокоителни, за да им помогнат да се успокоят, отбелязва АФП.\n\r\nПри тридневната операция по изваждането на младежите на възраст от 11 до 16 години и техния 25-годишен треньор загина член на спасителния екип, който помагаше в носенето на бутилки с кислород. Пещерата е с тесни коридори и беше частично наводнена. Нито един от 13-те младежи не беше тренирал гмуркане, някои не умееха и да плуват.\n\r\nТайланд се обърна към 13 гмуркачи от световна класа, включително австралиецът Ричард Харис, който е анестезиолог, обясни днес ръководителят на кризисния екип Наронгсак Осотанакорн, подчертавайки, че без този австралийски лекар операцията по евакуирането е щяла да бъде невъзможна.\n\r\nНа видеоклип от спасяването на футболистите, публикуван на Facebook страницата на тайландските военноморски командоси, се вижда, че някои от тях са били изнесени на носилки, с водолазна екипировка и очевидно са упоени.\n\r\n ", "date": "2018.07.12", "title": "Някои от децата изведени от пещерата, докато спели"}
{"url": "https://www.dnes.bg/stranata/2018/07/12/nad-100-000-letni-stoki-mente-spreni-ot-mitnicite.381972", "text": "Над 100 000 фалшиви и контрабандни летни стоки са задържали българските митнически служители през последните пет месеца. За сравнение – през цялата 2017 г. са задържани малко над 150 000 артикула от същата категория. \n\r\nИ тази година най-задържани продължават да бъдат дрехите – ризи, тениски, потници, шорти… Следват ги плажните принадлежности и аксесоари, както и обувките – джапанки, сандали, еспадрили и маратонки, пише „Труд“.\n\r\nНай-голям е потокът от ментета към митниците във Варна, Бургас и София, през които преминават и основните карго доставки от Китай и Турция. Митниците задържат пратки в два случая – ако стоките изобщо не са обявени в документите, или ако нарушават правата на притежателите на търговските марки.\r\n                    \r\n                    \r\nСред най-често задържаните фалшиви летни стоки, освен дрехите, са слънчевите очила. Една от най-големите задържани пратки – близо 25 000 броя с такива очила от популярната марка “Рей-Бан” е спряна на пристанище Варна Запад през септември м. г.\n\r\nПри доставката на другите 20% от задържаните през 2017 и 2018 г. летни артикули (около 50 000) е направен опит те да бъдат внесени контрабандно през границата. Почти половината от количество – над 21 000 текстилни изделия и 2200 чифта обувки е задържано при три случая от митнически служители в Русе.\n\r\nПокрай футболните първенства или олимпийските игри се увеличават опитите за внос на фалшиви спортни стоки, обясняват митничарите. Изключение не прави и Мондиала в Русия. В първите дни на юни на пункт Капитан Андреево бе пресечен опит за тайно пренасяне на 14 300 етикета за текстилни изделия с логото, което е собственост на ФИФА. Пратката е пренасял към родината си сърбин заедно с емблеми на сръбския национален отбор, като етикетите били опаковани в специално фолио, което не се хваща от рентгеновите апарати.\n\r\n474 857 спортни стоки са задържани митническите служители през последната година и половина. Близо 84% от тях са установените фалшиви стоки, а останалото количество е спряно при опит за контрабанда. Сред най-често залавяните спортни стоки са шапките с твърда козирка. Тази година са били хванати над 26 500 такива стоки при проверка на два контейнера, пристигнали на пристанище Варна Запад.\n\r\nРеалната себестойност на фалшивите стоки е много ниска, защото техните производители си спестяват много разходи за качествени материали, от заплати на работниците си, използват безплатно чужд интелектуален труд, поясняват служителите на Агенция “Митници”. Но ако достигне до магазините тази фалшивата стока се продава на цени, същите или близки до тези на оригинала.\n\r\nПотребителите трябва да са критични и да избират в рамките на бюджета си най-качествената стока, а не онази, която е най-привлекателна на външен вид или онази, която задължително е брандирана. Това казва Тамара Влайкова, говорител на Агенция “Митници”. Тя съветва потребителите да бъдат внимателни откъде купуват стоките и да не се доверяват на твърде изгодни предложения от непроверени търговци. Трябва да се четат внимателно и етикетите – дали са подробни, дали има данни за търговеца. Обикновено некоректните продавачи не обръщали внимание на детайли като етикета. Преди да се плати за дадена стока, задължително тя трябва да се огледа – изработка, детайли (като шевове), пластмасови ръбчета, прикрепени части, качество на печат на щампата, съветва Влайкова. При марковите дрехи дори вътрешните шевове и бродерията от вътрешната страна са изработени чисто, няма стърчащи конци и раздърпани краища.\n\r\nНад 675 000 детски играчки, дрехи и други стоки за малчугани са задържали митничарите в страната през последните 18 месеца. 68% от тях са били фалшиви, а останалите са били внесени контрабандно, показва статистиката на агенцията.\n\r\n ", "date": "2018.07.12", "title": "Над 100 000 летни стоки менте спрени от митниците"}
{"url": "https://www.dnes.bg/politika/2018/07/12/evrodeputati-otlichna-organizaciia-ili-bez-prakticheski-polzi.381973", "text": "От отлична организация до липса на практически ползи за България варират оценките за българското председателство на ЕС на евродепутати. Няколко от българските евродепутати направиха оценка на председателството на България на Съвета на Европейския съюз пред български журналисти в Европейския парламент в Страсбург. Срещата с тях бе непосредствено след доклада на премиера Бойко Борисов на 3 юли в пленарната зала на Европарламента.\n\r\n\n\r\nАкцентите на българското европредседателство бяха европейски, поставени бяха европейски теми, които са важни за страната ни, но и за цяла Европа. Това заяви Ева Майдел от Групата на Европейската народна партия. Според нея следващите шест месеца преди европейските избори са време да бъдат поставени и теми, важни за България. Доказахме, че искаме да бъдем част от ядрото на ЕС, а не част от периферията, посочи тя.\r\n                    \r\n                    \r\nМайдел изтъкна ползите от влизането на България в еврозоната, като подчерта, че още с влизането ни в т.нар. чакалня кредитният рейтинг на страната ще се повиши, ще бъдат въведени по-ниски лихви по кредитите, ще има механизми за фискална и банкова подкрепа, намаляване на транзакционните разходи. По думите й опасенията за инфлация и повишаване на цените, както и забавяне на икономическия растеж, са митове.\n\r\nНа упреците на колеги от други политически групи, че България не се е възползвала от момента да постави на дневен ред важни за страната приоритети, тя отговори, че това не би се възприело добре. По думите й като председателстваща страна България е трябвало да намира баланса, да прави компромиси и да работи в екип.\n\r\nНие не се изложихме, но не използвахме възможностите и потенциала, които носи европредседателството, смята Момчил Неков от Групата на Прогресивния алианс на социалистите и демократите в Европейския парламент. Безспорно логистиката ни беше добра, но ние не извлякохме никакви ползи, посочи той. Според него е трябвало да се поставят редица важни теми, сред които общата селскостопанска политика, т.нар. Дунавска стратегия, приемането ни в Еврозоната, визите на пет европейски държави за САЩ и др.\n\r\nПо думите на Неков американските визи засягат близо 70 милиона европейски граждани и това е своего рода дискриминация. Необходима е била според него и по-твърда позиция относно намаляването на директните плащания в селското стопанство и изравняването им за различните държави.\n\r\nТой призна важността на теми като \"Западните Балкани\" и \"Миграция\", но изтъкна, че за българите е от особена значимост приемането ни в Еврозоната. Неков припомни нашумелия проблем с двойния стандарт при храните, останал без разрешение. Похвалиха ни от куртоазия, но се оказа така, че платихме сметката, а не поръчахме музиката\", обобщи метафорично мнението си Неков.\n\r\n\n\r\nПредседателствата не се описват в координатна система с термини като \"успешни\" или \"неуспешни\". Така коментира темата Светослав Малинов от Групата на ЕНП. Никой не се е вкопчвал по този начин и не си е просил комплименти, не е правил откриване. Може би, защото е за първи път. Не мога да кажа, че е неуспешно, но не мога да кажа, че е и успешно. Ако критерият за успех е липсата на технически гафове, да, нямаше проблеми от този порядък, каза Малинов.\n\r\nСпоред него страната ни е следвала дневния ред, наложен от предишното председателство. По думите му единственото различно събитие е била срещата на върха във Варна между Доналд Туск, Жан-Клод Юнкер, Бойко Борисов и Реджеп Ердоган. Той допусна, че положителен ефект от българското председателство би била евентуалната реклама на страната.\n\r\n\"Имаме ли основание да се срамуваме от българското председателство? - Не, представихме се достойно. Дали постигнахме максимума от всички възможности? - Също не.\" Така представи своето мнение Сергей Станишев от Групата на Прогресивния алианс на социалистите и демократите в Европейския парламент. Успехите и пропуските той обясни с редица фактори, сред които сложната среда в Евросъюза. Според него слабо звено е бил Европейския съвет, твърде поляризиран, за да се вземат важни решения. Като очевидно постижение на българското председателство той посочи темата \"Западни Балкани\" и започването на преговори догодина с някои от държавите.\n\r\nКато успешно приключила Станишев посочи Директивата за командированите работници, която е един баланс между интересите на Изтока и Запада. Той акцентира върху доброто представяне като административен капацитет, похвали работата на министрите, администрацията, службите за сигурност и стотиците доброволци.\r\nСпоред него обаче някои от заявените приоритети не са били уплътнени и не са се реализирали като конкретика. Сред тях са темите за младежта, за социална Европа, Черноморския регион и Дунавската стратегия. Станишев отбеляза, че срокът за председателството от половин година е твърде кратко време, за да се постигнат значителни резултати и конкретни решения.\r\n \r\n/БТА/\r\n ", "date": "2018.07.12", "title": "Евродепутати: Отлична организация или без практически ползи"}
{"url": "https://www.dnes.bg/balkani/2018/07/12/zaev-za-pokanata-za-nato-radvai-se-makedoniio.381988", "text": "Радвай се, Македонийо! Портите за нашето пълноправно членство в НАТО са отворени, написа македонският премиер Зоран Заев в профила си във Facebook по повод на решението, което приеха на първия ден от срещата на върха на НАТО в Брюксел лидерите на страните-членки да поканят Македония да започне преговори за присъединяване, пише вестник \"Нова Македония\". Заев изтъкна, че днес е голям, исторически ден за Република Македония.\n\n\n\r\nВестник \"Вечер\" съобщава, че генералният секретар на НАТО Йенс Столтенберг днес на тържествена церемония официално ще връчи поканата за членство на Македония в алианса на премиера Зоран Заев. Координаторът за НАТО Стево Пендаровски, гостувайки пред телевизия Телма, разкри, че в поканата страната ще се нарича Бивша Югославска Република Македония, но в бележка отдолу ще пише, че Република Турция признава страната като Република Македония, твърди изданието.\r\n                    \r\n                    \r\nМакедония днес получи шамари - ВМРО-ДПМНЕ иска оставката на Заев и Димитров, пише в заглавие вестник \"Вечер\", цитиран от БТА. Македония не получи нито безусловна покана за НАТО, нито дата за начало на преговори с Европейския съюз, заяви говорителят на ВМРО-ДПМНЕ Наум Стоилковски пред седалището на партията, пише \"Вечер\". Той поиска от министъра на външните работи Никола Димитров и от премиера Зоран Заев да подадат оставка, тъй като, както се изрази, двамата са вкарали Македония в \"задънена улица\".\n\r\nВестник \"Нова Македония\" пише, че членството в НАТО ще бъде финализирано, след като изцяло бъдат изпълнени всички предвидени процедури по отношение на договора за решаване на спора за името с Гърция.", "date": "2018.07.12", "title": "Заев за поканата за НАТО: Радвай се, Македонийо!"}
{"url": "https://www.dnes.bg/health/2018/07/12/zashto-e-vajno-decata-da-konsumirat-iaica.381832", "text": "Знаете ли, че яйцата съдържат 13 есенциални витамина и много протеини? Ето защо те са една от най-полезните храни за децата още от ранна възраст. Кога бебето може да започне да консумира яйца? Препоръчва се около 6-месечна възраст да захраните бебето само с жълтък.\r\nАко ви предстои тази промяна в хранителния план, много е важно той да е твърдо сварен и да не се комбинира с други нови за бебето ви храни.\r\n\r\nВ много редки случаи жълтъците могат да предизвикат хранителна алергия, обикновено това се случва с белтъците, тъй като съдържат 4 протеина, които могат да се окажат алергени. Ето защо е важно да се избягват, докато педиатърът не ви посъветва, че може да ги включите към храненето.\r\r\n                    \r\n                    \r\n\r\nЯйцата, особено жълтъците, са лесни за сдъвкване и смилане. Съдържат цинк, желязо и селен, които повишават имунитета. Този хранителен продукт е богат и на фолиева киселина, която е важна за синтеза на нови клетки. Белтъкът осигурява протеини и също спомага за ефективното функциониране на клетките и органите.\r\n\r\n ", "date": "2018.07.12", "title": "Защо е важно децата да консумират яйца?"}
{"url": "https://www.dnes.bg/sofia/2018/07/12/spasiha-rycete-na-dvama-motoristi-postradali-pri-ptp-ta.381994", "text": "В \"Пирогов\" спасиха ръцете на двама  млади мъже, пострадали при катастрофи с мотори.\r\n23-годишен мъж е претърпял общо 3 операции, за да може доц. Людмил Симеонов, началник на Клиниката по хирургия на ръката, да преодолее тежките последствия след падането с мотора.\r\nДругият  пострадал, 32-годишен мъж, пристига в \"Пирогов\" със сложно счупване в  областта на китката, съобщиха от здравното заведение. Доц. Симеонов и екипът му го оперират часове наред.  Към момента той се възстановява успешно в Клиниката по хирургия на ръката.\r\nЛекарите констатират  увеличен травматизъм с мотори в летния сезон. За последните 2 седмици  през Спешното отделение на университетската болница са преминали над 20  мотористи, пострадали при ПТП-та.", "date": "2018.07.12", "title": "Спасиха ръцете на двама мотористи, пострадали при ПТП-та"}
{"url": "https://www.dnes.bg/sport/2018/07/12/hyrvatiia-e-13-iiat-otbor-klasiral-se-na-final-na-svetovno.381987", "text": "Хърватия се превърна в 13-ата страна, която ще участва на финал на световно първенство.\r\nДо момента този шанс са имали Бразилия, Германия, Италия, Аржентина, Уругвай, Англия, Франция, Холандия, Испания, Чехословакия, Унгария и Швеция.\r\nНикога досега отбор от Балканите не бе стигал до финал, а десет страни от Европа са имали възможност да ликуват с купата.", "date": "2018.07.12", "title": "Хърватия е 13-ият отбор, класирал се на финал на световно"}
{"url": "https://www.dnes.bg/obrazovanie/2018/07/12/mon-izliazoha-rezultatite-ot-vtoroto-klasirane-sled-7-klas.382005", "text": "Министерството на образованието и науката изнесе резултатите от второто класиране след VII клас.\r\nТе са са публикувани на сайта на министерството и могат да се проверят на адрес: \r\nПроверката се осъществява с входящия номер и код, припомнят от МОН\n\r\nЗаписването на приетите на второ класиране ученици ще става от 13 до 17 юли включително, а броят на незаетите места ще бъде обявен на 19 юли.\r\nИ тази година училището с най-висок бал след първото класиране е Софийската математическа гимназия, на второ място е 91-ва немска езикова гимназия, следвана от 73-то училище \"Владислав Граматик\".\r\n ", "date": "2018.07.12", "title": "МОН: Излязоха резултатите от второто класиране след 7 клас"}
{"url": "https://www.dnes.bg/stranata/2018/07/12/rabotnik-naryga-kolega-za-da-skrie-krajba-na-gorivo.382002", "text": "21-годишен мъж е наръгал с нож свой колега, за да прикрие подготвяна кражба на гориво от служебен автомобил. Това съобщиха от ОДМВР-София.\r\nСигналът за ранен охранител на фирма в Костинброд е бил подаден минути преди полунощ на 10 юли. Пострадалият 78-годишен мъж е бил транспортиран в болнично заведение с рани в областта на гърба и на главата.\r\nИзвършителят на престъплението - жител на с. Петърч, работник в същата фирма, е задържан.\r\nТой е привлечен като обвиняем за извършено престъпление и му е наложена мярка за неотклонение парична  гаранция.", "date": "2018.07.12", "title": "Работник наръга колега, за да скрие кражба на гориво"}
{"url": "https://www.dnes.bg/sofia/2018/07/12/nov-obitatel-bebe-tukan-se-poiavi-v-stolichniia-zoopark.381996", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         В Столичния зоопарк за пръв път се излюпи тукан. Това е първото излюпено яйце на екзотичните птици в цяла България. Туканчето може да бъде видяно от посетителите на Зоопарка във фазанерията в сектор \"Птици\".\n\r\nТуканът е най-дребният представител от вида зелени аракари. През това лято се родиха и други бебета, които попълват колекцията на зоопарка - египетски лешояди, четири бебета сурикати, антилопа кана и лемурче, предава .\n\r\n\"Малкото туканче се излюпи в края на месец май, но тъй като това е вид, който дълго време прекарва в гнездото си, нямаше как по-рано да го покажем. Бебето е значително по-малко от възрастните, клюнът му тепърва ще расте\", уточни Владимир Пенчев - служител в Столичния зоопарк.\r\n                    \r\n                    \r\nТуканът е най-дребният представител от вида зелени аракари. Обитава Южна Америка и е плодоядна птица.\n\r\n\"Туканите са повече от 40 вида. Варират в своята големина и окраска. Всъщност това са роднини на кълвачите. Гнездят в хралупи на дървета, а женската снася от 2 до 4 бели яйца, мъти ги между 15 и 17 дни.\n\r\nЗоологическата градина в столицата е в ремонт. Разширява се секторът на маймуните. След ремонта новите пространства ще са богато озеленени. Тази година зоопаркът отбеляза своята 130-годишнина.\n\r\n ", "date": "2018.07.12", "title": "Нов обитател: Бебе тукан се появи в столичния зоопарк"}
{"url": "https://www.dnes.bg/sport/2018/07/12/oficialno-karanga-premina-v-kitai.382008", "text": "Ръководството на ЦСКА обяви, че е искало да задържи нападателя Фернандо Каранга, но в клуба е пристигнала солидна оферта от китайския Хенан Дзиние, която съблазнила бразилеца и той е избрал да продължи кариерата си в Китай.\n\r\n\"Осъзнаваме изключително важния момент, в който се намираме и знаем, че Каранга щеше да бъде много полезен на отбора в предстоящите битки в Лига Европа и първенството, но бяхме длъжни да се съобразим с желанието на футболиста.\n\r\nЗабавянето на официaлната позиция по трансфера се дължи на фактът, че той не можеше да бъде осъществен по-рано поради юридически причини, както и някои административни. Китай има визов режим и едва късно снощи Каранга пристигна в провинция Хенан. Днес бяха покрити нужните критерии по договора, и трансферът стана факт.\r\n                    \r\n                    \r\nПоради клауза за конфиденциалност в подписания договор не можем да обявим параметрите, но Ви уверяваме, че сумата, която ще получим от продажбата на Каранга, задоволява изискванията на клуба.\n\r\nБлагодарим на сърцатия нападател за себераздаването с червената фланелка и му пожелаваме здраве и много професионални успехи!\", се казва в обръщението на \"червените\".\n\r\nФернандо Каранга благодари на феновете и специално на Гриша Ганчев за подкрепата по време на престоя му в ЦСКА и направи специално послание към всички преди да отпътува за Китай.\n\r\n\n\r\n ", "date": "2018.07.12", "title": "Официално: Каранга премина в Китай"}
{"url": "https://www.dnes.bg/sofia/2018/07/12/pyrvite-1000-karti-za-pytuvane-prez-telefona-bezplatni.381989", "text": "\nНапълно безплатни ще бъдат първите 1000 карти от новата услуга за закупуване на превозни документи чрез мобилен телефон. Това обясни кметът на София Йорданка Фандъкова след демонстрация на новото мобилно приложение за закупуване на дневни и нощни карти за всички линии на градския транспорт.\r\nИдеята на новото приложение е, че мобилният телефон на практика се превръща в карта за градски транспрот. По думите на кмета целта е по-лесно обслужване на гражданите и те да бъдат стимулирани да ползват превозни документи.\n\r\nФандъкова уточни, че дневната карта е 4 лв. и нощната от 2 лв. \"Разбира се, след като се проследи този пилотен проект, ще има възможност за разширение за всички превозни документи\", допълни кметът на столицата. \r\n                    \r\n                    \r\nАмбицията ни е поетапно да разширяваме тази услуга, допълни директорът на ЦГМ Христиан Петров и каза, че, общината не плаща абсолютно нищо за тази услуга.\r\nПо думите му процесът на обработка на плащането и закупуването трае около 45 секунди. \"Имаме контрольори от ЦГМ, които сканират кода на вашия телефон и се вижда дали кодът е активен, или не“, допълни Петров.\n\r\nОТ ЦГМ обясниха, че новата услуга стартира от днес и всеки пътник, който иска да си закупи карта за всички линии за 1 ден или да пътува с нощните линии до 04:45 ч, е необходимо да се регистрира чрез имейл на sofia.mpass.bg.\n\r\nКак работи системата:\r\n1. Регистрирате се на sofia.mpass.bg.\r\n2. Влизате в системата и виждате 2 опции за закупуване на избраната от Вас карта\r\n– чрез дебитна/кредитна карта. В случая няма значение коя е банката издател, както и не дължите никакви допълнителни такси. Заплащате единствено и само 4 лева за дневна карта или 2 лева за нощна (може да закупите и двете).\r\n- чрез мобилен оператор (в момента това е А1, но в срок от няколко седмици услугата ще се предлага и от останалите мобилни оператори). Отново заплащате само цената на избраната карта, а СМС-ът Ви се таксува по абонаментния план с оператора.\r\n3. Получавате защитен QR код, който е Вашата \"карта\". Необходимо е да го сканирате на входа на метрото, за да влезете на перона. За пътуване в наземния транспорт е необходимо да го покажете при проверка на контрольора или на кондуктора, който проверява валидността на картата.\r\nМожете да закупите картата непосредствено преди да влезете в метрото. Необходими са 45 секунди за валидиране. Не можете да се чекирате отново със същата карта в рамките на следващите 5 мин., след като сте влезли.\r\nКонтрольорите виждат в реално време, кога сте закупили картата. При въвеждане на код за потвърждаване на телефонен номер, при 3 грешни въвеждания изпратеният код е невалиден и е необходимо изпращане на нов код за потвърждение.", "date": "2018.07.12", "title": "Първите 1000 карти за пътуване през телефона – безплатни "}
{"url": "https://www.dnes.bg/temida/2018/07/12/djemal-v-chiiato-kola-zaginaha-4-ma-ostava-v-aresta.382011", "text": "32-годишният Джемал Караджан, в чиято кола загинаха три жени и дете на АМ \"Тракия\", поиска Пловдивският апелативен съд да го пусне под парична гаранция.\r\nЗа същото пледираха и адвокатите му, обяснявайки, че 4-те жертви са неговото семейство - една трагедия, с която ще живее цял живот.\nПрокурор Николай Божилов представи разкази на очевидци, според които Джемал се е движил на 1 юли в средната лента със 110 км/ч, след което е преминал в аварийната и е блъснал отзад спрял камион, съобщи .\n\r\nВодачът му Иван Атанасов обяснил, че спрял, за да отиде до тоалетна. В това време Джемал го ударил отзад с миниван \"Фолксваген транспортер\".\r\n                    \r\n                    \r\nНа място са загинали неговото дете на 2 г., двете сестри на жена му - на 24 и 29 г. и тъща му, на 50 г.\n\r\nСамият Джемал твърди, че забелязал на разстояние 50-60 метра камионът да спира или да потегля от аварийната лента. Според друг свидетел - Ахмед Озкан, камионът бил в аварийната лента, като двете му леви гуми били изнесени в средната.\n\r\n32-годишният Джемал е роден в Германия и живее там с цялото си семейство. \n\r\nАпелативният съд потвърди определението на Окръжния с аргумента, че има достатъчно доказателства за съпричастност към престъплението, в което е обвинен. Според съдия Веселин Ганев при по-лека мярка, той всеки момент може да си тръгне и да си укрие. Определението е окончателно.\r\n \r\n\r\n ", "date": "2018.07.12", "title": "Джемал, в чиято кола загинаха 4-ма, остава в ареста"}
{"url": "https://www.dnes.bg/politika/2018/07/12/poslushni-i-neposlushni-partniori-borisov-3-kato-borisov-2.382001", "text": "ГЕРБ отново има коалиционен партньор, отново този коалиционен партньор е със сложни взаимоотношения помежду си, с непослушни и послушни играчи, както бяха Радан Кънев, Меглена Кунева, например.\r\nТака политологът Димитър Ганев описа последните напрежения в управляващия съюз и противоречията както сред Патриотите, така и между тях и ГЕРБ.\r\nСпоред Ганев това са недвусмислените паралели между Сегашното правителство на Бойко Борисов и предишното. Анализаторът обаче смята, че сравняването на отношенията между партньорите в \"Борисов 3\" и в \"Борисов 2\" би било погрешно. \n\n\n\r\n\"На първо място Обединените патриоти са коалиция от три партии, които са родени от антисистемния характер на своите платформи. В момента, в който антисистемността влезе във властта – това е най-прекият път до политическия фалит\", каза Ганев пред БНР.\r\r\n                    \r\n                    Затова според него тримата лидери на Патриотите са започнали да търсят някакво лице, което да ги пази от това да изглеждат послушни партньори на Борисов.\r\n\"По този начин, с различни инициативи – дали ще намаляваме шума, дали ще обявяваме Крим за руски, Обединените патриоти търсят лице, търсят някаква идентичност. Представете си \"Обединени патриоти\" как щяха да изглеждат, ако го нямаше Валери Симеонов\", каза Ганев.\r\nСпоред него дори и да се стигне до изваждане на депутатите на Патриотите от властта, това няма да доведе до предсрочни избори. Политологът смята, че Каракачанов, Симеонов и Сидеров си дават много добре сметка, че държат ключа към управлението и че задават част от политическия дневен ред. Освен това двама от тримата са вицепремиери, единият е и министър. Не на последно място е и фактът, че през последните месеци няма сериозни размествания в политическите нагласи на българите.\r\n\"Да приемем хипотезата, в която Обединените патриоти напускат властта, то при нови избори какво ще се промени, с кого ще управляват? Трябва да имаме предвид, че г-н Марешки може да получи покана при евентуално разместване в \"Обединени патриоти\" да стане част от управляващото мнозинство. В този смисъл дали НФСБ, дали \"Атака\" или ВМРО изтегли част от депутатите си, това не означава непременно предсрочни парламентарни избори\", категоричен е Ганев.", "date": "2018.07.12", "title": "Послушни и непослушни партньори! Борисов 3 като Борисов 2?"}
{"url": "https://www.dnes.bg/football/2018/07/12/geroiat-na-hyrvatiia-perishich-prodaden-vyv-franciia-zaradi-semeen-dylg.381999", "text": "От длъжник до герой. Иван Перишич най-накрая показа колко полезен и важен може да бъде, а ако и късметът го споходи и той спре да уцелва гредата, може да е влезе в идеалния отбор на Световното първенство, пише \"Ютарни лист\". \n\r\n\"Беше наистина труден мач, знаем какво означава полуфинал за една малка страна като Хърватия. Отново влязохме по-слаби, но показахме характер като в двата предишни мача. Това е важно за този отбор, защото преди го нямахме\", каза Перишич.\n\r\n\"Моят гол е важен, случи се в много важен момент, когато нападахме, имахме инициативата, доминирахме, при втория спечелих дуела и асистирах на Манджукич с глава, а той се оказа на правилното място. Казах, че не е важно кой ще вкара гол, а е важно Хърватия да победи и го направихме\", сподели хърватинът.\n\n\r\r\n                    \r\n                    Той благодари на феновете, \"които дойдоха в Москва да ни подкрепят, както и на всички в Хърватия, които стоят зад нас и ни дават подкрепа. Преди 20 години като момче, облечен с хърватския екип, гледах в своя /град/ Омиш как Хърватия спечели бронзовите медали. Мечтал съм за такъв мач, един ден да бъда участник, доживях това и вкарах гол, който беше един от решаващите за финала\", каза Перишич.\n\r\nНа въпрос за това, че като 17-годишен е бил продаден във френския \"Сошо\", защото баща му, който бил затънал в дълговете покрай птицефермата си, искал да ги изплати и как пребиваването му в тази държава ще се отрази на играта му в неделя, Перишич каза: \"Това е труден въпрос за мен. Когато отидох в \"Сошо\" и не знаех защо, бяха само на 17 години, едва по-късно разбрах за какво става дума. Но това е семеен проблем, който нека си остане вътре във фамилията. Сега това не е важно. Играх две години и половина във Франция, научих езика. Макар че не бях в първия отбор, имам добри спомени,\" каза хърватинът.\n\r\n\"Никой не е по-щастлив от мен, защото на финала мога да играя точно срещу тях. Говорих с мама преди този мач, каза ми, че преди турнира е прогнозирала финал Франция – Хърватия - това беше мечта, която се сбъдна\", каза Перишич, цитиран от \"Ютарни лист\". \r\n ", "date": "2018.07.12", "title": "Героят на Хърватия: Перишич продаден във Франция заради семеен дълг"}
{"url": "https://www.dnes.bg/notifikacii/2018/07/12/goranov-v-briuksel-po-silna-evrozona-za-po-silna-evropa.382018", "text": "\"Вярвам, че по-силна еврозона означава по-силна Европа\", коментира пред Комисията по икономически въпроси към Европейския парламент българският финансов министър Владислав Горанов. Той отчете свършеното от България по отношение на председателството на Европейския съвет.\r\nГоранов отхвърли коментарите на европейски депутати, че настояването България да влезе в банковия съюз е свързано със съмненията за стабилността на банковата система. Горанов беше категоричен, че стрес тестовете през 2016 година са показали,че банките у нас са стабилни. Оценка на Международния валутен фонд (МВФ) и Световната банка за цялостната финансова система също е била положителна.\n\n\n\rВ момента страната ни е в очакване на позицията дали трябва едновременно да стане член на банковия съюз и ERM II. Важното за София е да няма неформални аргументи срещу членството ни и да не сме третирани неравно, както се случва с Шенген, пише Investor.bg.\r\nГоранов коментира още и предложението на Франция и Германия за реформи във валутния съюз с думите, че \"то не е съвършено\", но дава отговор на въпроси за бъдещето на еврозоната.\r\nБългарският финансов министър изказа резерви относно необходимостта от общ бюджет за еврозоната, но допълни, че като цяло България ще подкрепи предложението на двете големи икономики, които са се ангажирали с проблемите на валутния съюз.\r\nЕдна от най-големите заслуги на България по време на председателството на Европейския съвет е било \"разрязването на възела\" на банковите реформи, отчете още Горанов пред депутатите от парламентарната комисия. Той посочи, че в началото на годината е имало спорове как точно да се подходи - първо да бъдат намалени рисковете или първо рисковете да бъдат споделени. С подкрепата на Франция и Германия този въпрос е решен, каза финансовият министър.\r\nГоранов сподели още, че не е оптимист, че ЕС ще приеме Многогодишната финансова рамка (МФР) в рамките на мандата на този Европейски парламент, който изтича през май 2019 година. Преговорите за бюджета на общността през следващия седемгодишен период (след 2020 година) започнаха по време на българското председателство на съюза.\r\nТой не очаква и споразумение по отношение на данъчните досиета, особено за корпоративната данъчна основа и критикува практиката отделни държави да блокират решения, за да наложат свои мнения. Според Горанов широка данъчна основа с ниска ставка ще бъде добър стимул за повишаване на конкурентоспособността на европейската икономика и допълни, че в много страни има нужда от опростяване на данъчните системи.\r\nБългарският финансов министър отчете още работата на българското председателство по няколко досиета, сред които за косвеното данъчно облагане (минималната ставка на ДДС), подкрепата за малките и средните предприятия, цифровата икономика и т.н.\r\n\r\n ", "date": "2018.07.12", "title": "Горанов в Брюксел: По-силна еврозона за по-силна Европа!"}
{"url": "https://www.dnes.bg/mish-mash/2018/07/12/nastrani-ot-politicheskite-strasti-pyrvite-dami-v-nato.382038", "text": "\n\r\nПолитическото напрежение остава встрани от първите дами на световните лидери. \r\nДокато лидерите на НАТО заседаваха в Брюксел дамите (и един джентълмен - партньорът на Люксембургския премиер) имаха собствена програма. \r\nЕстествено, обективите на международните фотографи са насочени най-често към Мелания Тръмп и Бриджит Макрон. Все пак са успели да уловят и кадър на Десислава Радева до американската си \"колежка\". \r\nДесислава Радева не изневери на редовния си стил - права рокля до коляното и семпла прическа.", "date": "2018.07.12", "title": "Настрани от политическите страсти: Първите дами в НАТО"}
{"url": "https://www.dnes.bg/crime/2018/07/12/72-godishen-olekna-s-5500-leva.382009", "text": "За нов случай на ужилен от ало мафията, съобщиха от ОД на МВР в Габрово. Мъж на 72 години от Трявна е бил ощетен с 5500 лева. Сигналът за измамата е бил подаден вчера.\r\nМафиотите приложили познатия сценарий за съдействие на полицията при залавяне на телефонни измамници. По случая е започнало досъдебно производство.", "date": "2018.07.12", "title": "72-годишен олекна с 5500 лева"}
{"url": "https://www.dnes.bg/notifikacii/2018/07/12/mitnichari-hvanaha-nad-kilo-zlatni-bijuta-na-lesovo.382012", "text": "Митничари откриха над 1,4 кг контрабандно злато в тайник на автобус на граничен пункт Лесово. Автобусът с турска регистрация е пътувал от Турция за България по редовна пътническа линия, управляван от български гражданин. Пристигнал е на ГКПП Лесово на вчера около 01,20 часа, съобщиха от митниците.\r\nШофьорите на автобуса и всички пътници са заявили, че не внасят нищо за деклариране, след което е извършена съвместна проверка на превозното средство от екип на митническа мобилна група, служители на Митница Бургас и гранични служители, по постъпило искане от ГД \"Гранична полиция\".\r\nВ хода на проверката са засечени следи от манипулация върху инсталация за отопление до двигателя в автобуса. След демонтаж на съоръжението във вътрешността му са открити 8 пакета, увити с тиксо, съдържащи 366 бижутерски изделия от злато с общо тегло 1402,38 грама.\rШофьорът на автобуса е заявил, че златните накити са негова собственост и са били укрити от него. Контрабандните златни изделия на стойност близо 100 000 лв. са задържани. Автобусът също е задържан като превозно средство, послужило за пренасяне на контрабандата.\n\r\nПо случая е образувано досъдебно производство по описа на Митница Бургас, което се провежда от разследващ митнически инспектор  под надзора на Окръжна прокуратура Ямбол.", "date": "2018.07.12", "title": "Митничари хванаха над кило златни бижута на Лесово"}
{"url": "https://www.dnes.bg/notifikacii/2018/07/12/moje-li-nato-da-ocelee-sled-trymp-i-putin.381819", "text": "Когато лидерите на НАТО се срещнат в Брюксел тази седмица, всички погледи ще бъдат вперени в Доналд Тръмп и исканията му европейските държави да плащат повече за отбрана. Истината обаче е, че за да бъде запазен съюзът ефективен - или дори жив - ще е нужно много повече от намирането на допълнителни средства или успокояването на американския президент, пише Ройтерс.\n\r\nВ много отношения НАТО, която става на 70 догодина, намери ново предназначение и ефективност със завръщането на Русия като заплаха. Откакто Москва анексира Крим през 2014 г., организацията с 29 държави членки значително увеличи ученията и разполагането на военни по северния и източния си фланг. Въпреки оплакванията на Тръмп повечето държави членки са увеличили военните си разходи - независимо че малко от тях достигат целта да отделят най-малко два процента от брутния си вътрешен продукт за собствената си отбрана.\r\nВ същото време обаче избирането на Тръмп причини криза от почти екзистенциален характер. Очакванията за срещата на върха в Брюксел рядко са били по-ниски - всъщност, лидерите на НАТО вероятно ще се радват на всичко, различно от катастрофа. В реч от миналата година президентът на САЩ ги разкритикува безпощадно и не потвърди изрично Член 5, клаузата за взаимна защита на алианса. След като търговските и други различия взеха връх миналия месец на срещата на Г-7 в Канада, мнозина очакват срещата на НАТО да е още по-злополучна.\n\r\nСправянето с неблагоприятните дипломатически последици от това, което ще се случи през следващите няколко дни - включително срещата на Тръмп на 16 юли с руския президент Владимир Путин във Финландия - ще бъде важно, ако НАТО иска да предотврати задълбочаване на кризата. По тази причина настоява за инвестиции и сътрудничество във военната сфера с основните европейски държави, най-вече Германия. За да се защити наистина обаче, алиансът трябва да направи значително повече, за да изгради своята устойчивост, гъвкавост и способност да се справя с предвизвикателствата пред националната сигурност, по-сложни от всичко, за което първоначално е бил замислен.\n\r\nНовината от края на миналата седмица, че британка е починала от излагане на същото нервнопаралитическо вещество, използвано при предполагаемия опит за убийство срещу бивш руски двоен агент в английския град Солсбъри, напомня точно колко неортодоксални могат да бъдат някои от тези заплахи. Също като кибератака или предполагаема намеса на Москва в избори, отравянето в Солсбъри не попада в категорията на конвенционално военно нападение, което би задействало клаузата за самоотбрана.\n\r\nВсе повече надделява мнението, че сега организацията се нуждае от \"Член 5а\", който държавите да могат да задействат, когато се изправят срещу такава нетрадиционна атака. Подобна стъпка би изпратила сигнал на Москва, че Западът сериозно се противопоставя на такива действия.\n\r\nФинансовите санкции срещу свързани с Кремъл инвестиции в западните държави вече предлагат вариант за отговор за правителствата от НАТО. Засега тези действия са очевидно индивидуални и един по-координиран подход би донесъл ясни ползи.\n\r\nСъщото се отнася и за сътрудничеството в отбраната, по-специално командването и контрола. От 2014 г. насам НАТО свърши добра работа, координирайки редица големи учения и разполагания на сили, по-конкретно чрез изнесеното напред присъствие в балтийските страни и Полша, съставено предимно от американски, британски, френски, германски и канадски военни. Истината обаче е, че в случай на евентуална атака алиансът ще има нужда от много по-координирана командна структура от съществуващата в момента.\n\r\nПо време на Студената война върховният главнокомандващ на силите на съюзниците в Европа - който винаги е бил също шеф на Европейското командване на САЩ и американският офицер с най-висок ранг на континента - имаше много повече директна власт да командва войските на алианса. Впоследствие отделните държави успяха да изкопчат обратно много по-голямо право на вето върху това как се използват техните войници. При всеки евентуален конфликт това би могло да създаде хаос, а изграждането на по-централизирана командна структура би изпратила ясен сигнал на Москва, че НАТО възприема сериозно възпирането.\n\r\nСъщият ефект би имало и засилването на по-широката отбранителна инфраструктура на континента. В процеса на подготовка преди срещата на върха на НАТО Великобритания намекна, че Германия трябва да укрепи мостовете си и да адаптира своята жп инфраструктура, за да се улесни придвижването на войски и бойна техника. Неотдавнашните учения на НАТО вече се фокусираха сериозно върху бързото придвижване на значителни групи войници и оръжие, и всяка действие, което улеснява този процес, отново би изпратило сигнал на Москва.\n\r\nПредвид продължаващите опити на Русия за дезинформация и политическо манипулиране може би имало смисъл и да се създаде централен хъб за много по-последователни стратегически послания от алианса. НАТО вече разполага с център за усъвършенстване на способностите за стратегически комуникации в Латвия, но той по същество е по-скоро мозъчен тръст, отколкото единен център, координиращ останалите страни. Подобен орган би могъл да работил редом със съществуващите европейски и други усилия, и за проследяване, и за неутрализиране на действията на Русия, както и за координиране на комуникациите при учения или кризи по много по-осезаем начин.\n\r\nВ крайна сметка обаче, както доказа Тръмп, най-голямата опасност пред алианса се крие във вътрешната политика на неговите отделни страни членки. Ако Европа и Северна Америка не могат да постигнат политически консенсус и продължат да следват все по-ексцентрични политики и политици - със или без руско подмолно насърчаване - запазването на единството на алианса ще става все по-трудно.\n\r\nТова, в много отношения, ще бъде най-важният тест тази седмица.\n\r\nФактът, че Тръмп и останалите лидери желаят да теглят в различни посоки, е безспорен. Въпросът обаче е дали въпреки това могат да намерят обща кауза, за да защитават система от припокриващи се ценности. Ако не могат, тогава НАТО ще се разпадне - и западните държави ще трябва да се изправят пред едно вече несигурно бъдеще, лишени от единния фронт и структура, която ги защитаваше в продължение на 70 години. \r\n \r\n/БТА/\r\n ", "date": "2018.07.12", "title": "Може ли НАТО да оцелее след Тръмп и Путин?"}
{"url": "https://www.dnes.bg/kino/2018/07/12/bylgarsko-uchastie-v-konkursa-na-liubovta-e-ludost.382027", "text": "През тази година в конкурсната програма на фестивала \"Любовта е лудост\" е включен български филм, каза днес във Варна артдиректорът на инициативата Александър Грозев. В надпревата с още 11 ленти от цял свят ще участва \"Безкрайната градина\" на Галин Стоев.\r\nПредседател на журито, което ще оценява кинопродукциите, ще бъде продуцентът от Холандия Клаудия Ланцбергер. Ще й помагат Виктор Божинов /България/, Халмут Шобел /Германия/, Луис Диого /Португалия/.\r\nГолямата награда на фестивала за цялостно творчество тази година ще бъде връчена на Ицко Финци. Грозев уточни, че публиката ще има възможност да види пет филма с големия актьор. Сред тях и оригиналната версия на \"Начисто\" на Леон Даниел. Филмът е от 1973 г., но е бил многократно орязван и публиката никога не го е виждала в неговата цялост, посочи Грозев.\r\r\n                    \r\n                    26-о издание на \"Любовта е лудост\" ще започне на 24 август. На откриването зрителите ще видят полския филм \"Студена война\" на Павел Павликовски, отличен със \"Златна палма\" за най-добра режисура в Кан. Грозев посочи, че през тази година извън конкурсната програма ще бъдат представени две панорами от класически български филми, посветени на Невена Коканова, Въло Радев и Велко Кънев.\r\nСъвременното родно кино също ще присъства активно на фестивала. Зрителите ще имат възможност да гледат всички наградени филми от големите фестивали през тази година, както и панорами на съвременното руско и на иранското кино.", "date": "2018.07.12", "title": "Българско участие в конкурса на \"Любовта е лудост\""}
{"url": "https://www.dnes.bg/cars/2018/07/12/do-4-g-tyrsiat-45-000-dushi-v-avtoindustriiata-u-nas.382029", "text": "През следващите три до четири години за автомобилната индустрия в България ще са нужни още поне 45 000 работни места, каза на форум Любомир Станиславов, изпълнителен директор на \"Аутомотив Клъстер България\".\r\nПо думите му най-добрите примери за дуално образование в момента са в автомобилната индустрия, където има най-много ученици. Развива се и партньорството с техническите университети в страната, изтъкна Станиславов на дискусия \"Да! На българското автомобилостроене\".\r\nОсвен работна ръка, този сектор ще се нуждае от много големи индустриални зони, допълни той и изтъкна, че организацията е инициирала създаването на три нови зони в Бургас, София и Видин, където има професионална гимназия с възможност за дуално ресорно обучение.\r\r\n                    \r\n                    Ще имаме нужда от партньорство с правителството, защото големите автомобилни доставчици от първо ниво и производители, които ще дойдат в България, ще имат нужда от значителни стимули, обърна се изпълнителният директор на \"Аутомотив Клъстер България\" към представителите на изпълнителната власт.\r\nТой цитира данни, според които преди шест години, когато е учреден клъстерът, секторът е създавал под 1 на сто от БВП, заети са били под 9000 души, а компаниите - под 30. Сега автомобилната индустрия създава над 5 на сто от БВП, заетите са над 47 000, а компаниите вече са над 170, а оборотът, генериран от тях, е над 2,5 млрд. лева.\r\nЗаместник-министърът на икономиката Лъчезар Борисов съобщи, че скоро ще се осигури финансов ресурс за индустриалната зона в Стара Загора. По проектите за големи зони около София и Бургас също се работи, както и за привличане на инвеститор от висок клас - производител на автомобили в България, каза заместник-министърът.\r\nОт 2005 г. досега са сертифицирани 21 проекта с 13 000 работни места на обща стойност близо един млрд. лева, но развитието на тази индустрия е най-динамично през последните години, изтъкна Лъчезар Борисов и съобщи, че от началото на 2016 г. до момента има 11 проекта с над 8200 работни места на стойност близо 300 млн. лева. Тези проекти са в процес на изпълнение и част от компаниите все още не са назначили служители, което означава, че през следващите години ще има търсене на кадри, допълни той, цитиран от БТА.\r\nПо данни към май 2015 г. има ръст от 37 процента на индекса на промишленото производство и ръст от 45 процента на оборотите в сектора, изтъкна заместник-министърът. Износът на сектора е 4 процента от целия експорт и той създава 4 - 5 процента от добавената стойност в индустрията.\r\nЗаместник-министърът на образованието Таня Михайлова съобщи на форума, че в специалностите, свързани с автомобилния транспорт, се обучават 10 263 младежи 9 - 12 клас.", "date": "2018.07.12", "title": "До 4 г.: Търсят 45 000 души в автоиндустрията у нас"}
{"url": "https://www.dnes.bg/stranata/2018/07/12/spipaha-imaniar-s-antichni-moneti-i-predmeti-oryjie-pari.382037", "text": "Предмети с висока културно-историческа ценност откриха криминалисти на ОДМВР-Стара Загора, съобщиха от пресслужбата на МВР.\r\nСпециализираната операция на служители от сектор \"Противодействие на криминалната престъпност\" е проведена вчера под наблюдението на прокуратурата.\n\r\nПретърено е и жилище в града, собственост на 66-годишен мъж. От там са иззети 1680 антични монети – колекции и отделни монети от тракийски, римски и византийски епохи, 431 старинни антични предмети, 49 различни по вид и форма антични предмети от жълт метал, наподобяващ злато, и античен керамичен съд. \n\r\nНамерени са и пистолет с пълнител, без фабрични номера, револвер, също без фабрични номера, старинна пушка и 46 боеприпаса – различни калибри. Открити са и значителни парични суми в левове и валута, съхранявани в жилището.\r\n                    \r\n                    \r\nВ ОДМВР – Стара Загора е образувано досъдебно производство за извършени престъпления по чл.278, ал.6 и чл.339 от НК. Мъжът е задържан за срок до 24 часа. Работата по случая продължава под ръководството на Окръжна прокуратура в града.", "date": "2018.07.12", "title": "Спипаха иманяр с антични монети и предмети, оръжие, пари"}
{"url": "https://www.dnes.bg/notifikacii/2018/07/12/makron-dovolen-nato-izliza-v-mnogo-po-silni-pozicii.382041", "text": "Френският президент Еманюел Макрон заяви днес, че НАТО излиза в много по-силни позиции след двудневната среща на върха в Брюксел, най-вече заради подновения ангажимент на Доналд Тръмп към организацията, предаде Франс прес.\n\nНа пресконференция след края на срещата Макрон каза, че докато тя е траела, Тръмп нито веднъж не е споменал, че Съединените щати може да се оттеглят от НАТО, противно на разпространените тази сутрин слухове.\r\nФренският президент също така отрече американският му колега да е настоявал военните разходи на държавите членки на алианса да бъдат увеличени до над два процента от брутния им вътрешен продукт, съобщи Асошиейтед прес.\rМакрон увери, че Франция ще изпълни ангажимента си за достигане на двата процента разходи за отбрана до 2024 г., предаде Ройтерс.\r\nФренският президент заяви още, че обсъжданията по време на срещата на върха на НАТО са били премерени и в дух на уважение, въпреки критичните публикации в Туитър на президента на САЩ Доналд Тръмп преди и по време на форума. (БТА)", "date": "2018.07.12", "title": "Макрон доволен: НАТО излиза в много по-силни позиции!"}
{"url": "https://www.dnes.bg/notifikacii/2018/07/12/mladen-mladenov-izbiagaliiat-zatvornik-ot-bolnica-v-plovdiv.382048", "text": "Полицията разпространи снимка на избягалия от болница затворник в Пловдив.\n\r\nМВР го издирва след като в 20.30 часа вчера във Второ РУ в Пловдив постъпил сигнал от затвора в града, че 59-годишният лишен от свобода Младен Младенов е в неизвестност след като напуснал без предупреждение болница, където бил настанен за лечение.\r\nЗатворникът е изтърпявал присъда на лек режим и има право сам да отиде в лечебното заведение. При рутинна проверка обаче полицията установила, че той не е там.\r\nПолицията призовава гражданите, които разполагат с информация за местонахождението му, да сигнализират в дежурната част на ОДМВР – Пловдив на телефони 032/632210 и 032/932323, в най-близкото районно полицейско управление или на тел. 112.", "date": "2018.07.12", "title": "Младен Младенов - избягалият затворник от болница в Пловдив"}
