{"url": "https://www.dnes.bg/notifikacii/2018/09/30/zaev-s-priziv-ili-evropeiska-makedoniia-ili-novi-izbori.389229", "text": "Премиерът на Република Македония Зоран Заев поздрави тази вечер гражданите, които излязоха да гласуват на референдума за договора с Гърция и заяви на пресконференция, че волята на гражданите е неприкосновена, съобщават македонските медии.\n\r\n\"Надявам се, че повечето граждани са избрали европейска Македония. Ще почакаме няколко часа, ще видим резултатите\", каза Заев, цитиран от БТА.\n\n\n\r\nТой заяви, че очаква депутатите от ВМРО-ДПМНЕ да уважат демократично изразената воля на гражданите, а ако не го сторят, веднага ще бъдат свикани предсрочни парламентарни избори.\n\r\nЗаев заяви, че ще води Република Македония напред и тя ще бъде членка на ЕС и НАТО.\r\n                \n                „Гражданите гласуваха свободно и достойно. Волята им е неприкосновена и трябва да бъде уважавана от всички. Днес е успех за демокрацията и европейска Македония. Успехът е общ на всички граждани и нашата страна, независимо от бойкота организиран от ВМРО-ДПМНЕ“, заяви още Зоран Заев.\n\r\nОказа се, че председателят на македонския парламент Талат Джафери не гласува днес на референдума, защото името му не фигурирало в избирателния списък в секцията, където гласувал винаги досега, съобщават македонските медии.\n\r\n\"Надявам се това да е изолиран случай и да не е имало други подобни случаи. Гласът на всички ни е равен\", каза Джафери.\n\r\nТой честити на гражданите и на институциите за мирно протеклия референдум и каза, че денят е празничен.\n\r\n\"Надявам се решението на суверена да е в посока на едно по-добро бъдеще за всички граждани на Македония\", каза той.\n\r\n \r\n \r\n ", "date": "2018.09.30", "title": "Заев с призив: Или Европейска Македония, или нови избори"}
{"url": "https://www.dnes.bg/notifikacii/2018/09/30/korennite-jiteli-na-panama-pogrebvali-myrtvite-povtorno.389222", "text": "Учени от института Смитсониън за тропически изследвания в Панама опровергаха заключенията на американския археолог Самюъл Къркланд Лотроп, че коренните жители на Централна и Южна Америка били склонни към насилие, съобщи Сайънс алърт.\r\nСпециалистите изследвали откритите от Лотроп в средата на миналия век тленни останки, по които има следи от травми и осакатявания. Било установено, че смъртта не е настъпила вследствие на въпросните травми и осакатявания.\r\nПрез 1954 г. Лотроп описал погребване на хора в Плая Венао, Панама. По мнението му, става въпрос за насилствена смърт. Археологът открил доказателства за жертвоприношения, обезглавяване, канибализъм и срязване на човешка плът с кости. Той открил 202 скелета, които датират от 6-9 век.\r\n                \n                Сега учените изследвали 77 скелета и архивни документи, както и записки и снимки, направени по време на разкопките. Били открити следи от счупвания на кости, които са се възстановили далеч преди мига, когато е настъпила смъртта.\r\nОголените челюсти, които Лотроп смятал за знак за погребване на живи хора, всъщност се обясняват с отпускане на мускули след смъртта. Освен това положението на телата показва, че коренните жители на Панама са практикували повторно погребване на мъртвите.\r\nРезултатите от изследването са публикувани в Journal of the American Medical Association.(БТА)", "date": "2018.09.30", "title": "Коренните жители на Панама погребвали мъртвите повторно"}
{"url": "https://www.dnes.bg/usa/2018/09/30/merkel-s-priziv-kym-trymp-ne-unishtojavai-oon.389225", "text": "Германският канцлер Ангела Меркел призова днес американския президент Доналд Тръмп да не се поддава на изкушението да унищожи многостранния подход и по-специално ООН, предаде Франс прес.\r\n\"Организацията на обединените нации бе основана върху руините на Втората световна война и очевидно далеч не е съвършена. Но да бъде унищожено нещо, без да бъде създадено нещо ново (на негово място), е изключително опасно и това може да унищожи сегашния ред, който гарантира мира, по-бързо, отколкото си мислим\", каза Меркел на предизборна среща на Християнсоциалния съюз, традиционния баварски партньор на нейните християндемократи, преди регионалните избори в южната германска провинция на 14 октомври.\r\n                    \n                    \n                Германският канцлер подчерта, че многостранният подход е пътят, който трябва да бъде следван. \"Сегашният американски президент казва, че мултилатерализмът не е отговорът на проблемите, и за разлика от мен смята, че има само ситуации с един печеливш \", отбеляза Меркел.\r\nТя предупреди, че това поставя под въпрос функционирането на многостранните системи, на ООН.\r\nВъв вторник в речта си на годишната сесия на Общото събрание на ООН Тръмп възхвали \"суверенитета\" и разкритикува \"идеологията на глобализацията\", припомня Франс прес.  (БТА)", "date": "2018.09.30", "title": "Меркел с призив към Тръмп: Не унищожавай ООН!"}
{"url": "https://www.dnes.bg/notifikacii/2018/09/30/djamiiata-erdogan-i-paralelnoto-tursko-obshtestvo-v-germaniia.389224", "text": "\nМожем да сме благодарни на хората от ръководството на най-големия ислямистки съюз в Германия - ДИТИБ. На официалната церемония по откриването на централната джамия в Кьолн те много ясно показаха кои са. А именно - преден пост в Германия на турския президент. Затова беше повече от логично именно на него да се падне честта да открие джамията, изградена обаче не и без помощта на германската политика и германското гражданско общество.\r\nДа, германските политици също биха могли да се отбият за кратко на церемонията. Но трябваше да се задоволят само с поддържащата роля - главната беше запазена за турския президент, пише в материала си Даниел Хайнрих от \n                \n                \r\n\n\r\nПонеже им беше отказано да държат речи, министър-председателят на Северен Рейн-Вестфалия Армин Лашет и кметицата на Кьолн Хенриете Рикер разбираемо не уважиха проявата. А Юрген Виргес - кметът на район Еренфелд, в който се намира въпросната джамия - пък изобщо не беше поканен да присъства. Но също така и дългогодишни застъпници за проекта за джамия, като бившия кмет на Кьолн Фриц Шрама, изразиха разочарованието си от поведението на ДИТИБ. И това окончателно довършва картината: господарите на този съюз са в Анкара, не в Берлин.   \n\r\nНищо не се получи и от шумно прокламираното празненство на открито пред джамията с хиляди гости под мотото \"За мир, партньорство и съвместно съжителство\". Организаторите на проявата от ДИТИБ бяха подготвили една аматьорски и много набързо скалъпена концепция за концерт, който - дори и след предприетите подобрения в него - градските власти на Кьолн просто трябваше да откажат поради съображения за сигурност.\n\r\nТака вместо празник за всички се получи едно закрито тържество с един централен гост - автократа Реджеп Ердоган. Повече символика от това за истинската същност на този непрозрачен съюз - здраве му кажи.\n\r\nТака по един наистина впечатляващ начин ДИТИБ - доскоро получаващ също и пари на германския данъкоплатец - си вкара чуден автогол. Именно в Кьолн, известен със своята толерантност и откритост към света, отговорните лица от ДИТИБ сътвориха нещо забележително: със своята некомпетентност, непрофесионализъм и задкулисия те успяха да отблъснат от себе си и последните благоразположени към тях представители на германската политика и гражданско общество.\n\r\n\n\r\nСписъкът с провинения на ДИТИБ е дълъг: обвинения срещу имами, че шпионират някакви \"турски превратаджии\"; деца в турски военни униформи изнасят абсурдни театрални сценки направо в джамиите и т.н. Но също и вътре в съюза има напрежение. Така например миналата година младежката организация на ДИТИБ изцяло прекрати дейността си с аргумента, че съюзът не допуска никакви либерални мнения.\n\r\nАко това не е достатъчно, най-късно сега - при откриването на джамията - вече трябва да е ясно: сегашното ръководство на ДИТИБ, отговарящо за 900 джамии и 800 хиляди души членска маса, не работи за интеграцията в Германия.\r\nВ сегашния си вид тази организация, чийто турски имами до един получават заплатите си от турската държава, е точно обратното - институционална пречка пред интеграцията и пазител на турското паралелно общество в тази страна, за което си мислехме, че сме го победили. И за да няма никакво съмнение в това: откриването на джамията в Кьолн се състоя изцяло на турски език. Даже и превод на немски нямаше.\r\n \r\n", "date": "2018.09.30", "title": "Джамията, Ердоган и паралелното турско общество в Германия"}
{"url": "https://www.dnes.bg/notifikacii/2018/09/30/pushachite-po-chesto-stradat-ot-uvrejdaniia-na-zybite.389226", "text": "Учени от Стоматологичния институт към университета Кейс Уестърн ризърв в САЩ установиха, че пушачите по-често страдат от увреждания на зъбите поради отслабване на защитната система в пулпата, съобщава сайтът MedicalXpress. \r\nИзследването обхванало 32-ма пушачи и 37 непушачи, като при това всички участници страдали от пулпит - възпаление на вътрешните тъкани на зъбите. От пациентите били взети образци от пулпата и в тях било изследвано нивото на интерлевкин 1 бета, тумор некрозис фактор алфа (TNF-алфа), бета дефенсин 2 (hBD-2) и бета дефенсин 3 (hBD-3). Тези съединения участват в имунната реакция, която е в отговор на проникването на микроби. \r\nОказало се, че нивото на бета дефенсин 2 (hBD-2) и тумор некрозис фактор алфа (TNF-алфа) е значително по-малко у пушачите, отколкото у непушачите. Това увеличава риска от заболяване на венците и коренните канали на зъбите.\r\nСпециалисти от университета на Минесота наскоро заключиха, че парите от електронните цигари могат да предизвикат ДНК увреждания на клетки в устната кухина и да доведат до поява на злокачествени тумори. (БТА)", "date": "2018.09.30", "title": "Пушачите по-често страдат от увреждания на зъбите"}
{"url": "https://www.dnes.bg/balkani/2018/09/30/makedoniia-izbra-boikota-pred-podkrepata-za-evrointegraciiata.389227", "text": "Гражданите на Македония предпочетоха бойкотa пред подкрепата за евроатлантическата интеграция на страната, ако съдим по ниската избирателна активност, която бе  регистрирана на днешния референдум.\r\nВ 19 часа местно време (20:00 часа българско време) избирателните секции в страната затвориха. Последва кратка пресконференция от представители на Държавната избирателна комисия (ДИК), които увериха, че ще бъдат положени всички усилия, за да може официалните резултати да бъдат съобщени във възможно най-кратък срок.\r\nГражданите на югозападната ни съседка днес гласуваха на референдум за промяна на името на страната на Република Северна Македония - компромисен вариант, който управляващите в Скопие и Атина постигнаха през месец юни като ключова стъпка за прекратяване на дългогодишния спор, възпрепятстващ евроатлантическата интеграция на страната.\r\n                    \n                    \n                Въпросът, на който отговаряха македонците на днешното гласуване, бе \"Подкрепяте ли членството в ЕС и НАТО с приемане на договора между Република Македония и Република Гърция?“.\n\r\nВъпреки интензивната кампания \"за\" промяна на името, която управляващите в Скопие проведоха през последните седмици, очакванията им за категорична подкрепа на договора с Гърция от страна на македонците засега изглежда не се оправдаха.\n\n\n\r\nДо 10:00 часа местно време (11 часа българско време) избирателната активност на референдума бе едва 5,2% - или поне по данни на гражданската организация МОСТ, която наблюдава хода на гласуването. Час по-късно ситуацията не бе много по-различна: ДИК съобщи, че правото си на глас са упражнили 8.03% от гласоподавателите в Македония, съобщава \"Фокус\".\r\nНай-висока активност бе регистрирана в скопската община Център, където до 11:00 часа местно време (12:00 българско време) гласувалите бяха 13,31% от имащите право на глас. Най-ниска избирателна активност бе регистрирана в Могила – 3.16%, и в Пласница, където гласувалите бяха 3.30 на сто.\r\nВ обедните часове на деня ДИК представи актуализирани данни, съгласно които до 13:00 часа местно време (14:00 часа българско време) правото си на глас са упражнили 261 473 души, или скромните 16% от регистрираните в избирателните списъци. Пояснено бе, че резултатите са изнесени на база обработените данни от 90,24% от избирателните секции в Македония.\r\nВ следващите часове бяха изнесени актуализирани данни, от които стана ясно, че към 15:00 часа (местно време) бяха гласували 22,56%, или 334 хил. избиратели. До 17:00 часа местно време на референдума за договора с Гърция 28,83% от имащите право на глас бяха упражнили правото си. По данни на ДИК към 18:30 часа местно време, половин часа преди края на изборния ден, избирателната активност достигна до 34,09%.\n\r\nЗа да бъдат легитимни резултатите от референдума и коалиционното правителство на министър-председателя Зоран Заев да получи обществена подкрепа в намеренията си страната да получи международно признание под името Република Северна Македония, бе необходима избирателна активност от над 59%.\r\nПо данни на ДИК в избирателните списъци са регистрирани 1 806 366 гласоподаватели. Това означава, че референдумът можеше да бъде валиден, само в случай че правото си на глас упражнят 903 168 гласоподаватели, но и при условие, че повече от половината от тях са гласували „за“ евроатлантическата ориентация на Македония, т.е. одобрят Преспанския договор и промяната на името на страната им.\r\nПреди броени дни държавният глава на Македония Георги Иванов изнесе емоционална реч от трибуната на 73-то Общо събрание на ООН в Ню Йорк, в която призова открито към бойкото на референдума. Иванов припомни на гражданите на югозападната ни съседка, че гласуването на референдума е право, а не задължение.\r\n\"В тези няколко часа преди влизането в сила на забраната за агитация, искам да изпратя послание до моите съграждани - гласуването на референдум е Ваше право, а не задължение. Никой не може да бъде подведен под отговорност за гласуването, т.е. за отказа си да гласува за референдума\", припомни Иванов. Той добави, че всеки гражданин има право самостоятелно да реши дали да излезе да гласува, или да бойкотира вота. Иванов сподели, че e решил да не гласува на 30 септември и изрази надеждите си, че гражданите на Македония ще вземат \"мъдро решение“.\r\nПредседателят на опозиционната ВМРО-ДПМНЕ Християн Мицковски също не гласува на референдума за името. От партията му съобщиха, че според лидера им въпросът, на който македонците са призовани да отговорят, е \"многостранен и манипулативен\". За пореден път опозицията подчерта, че е срещу промяна на името на Македония и срещу договора с Гърция, който описва като \"капитулация\".\n\r\nПо своето значение за бъдещето на страната настоящият референдум бе съпоставено с референдума за независимостта, проведен на 8 септември 1991 г., когато македонските граждани също трябваше да отговарят на сложносъставен въпрос, а именно „Подкрепяте ли независимостта на Македония с право да встъпи в бъдещ съюз на югославските държави?“.\r\nГласуването на историческия за страната референдум се следеше от близо 500 международни наблюдатели, акредитирани от ОССЕ, Световния македонски конгрес, ЦИК на Турция, както и от чуждите посолства в Скопие.\r\nБроят на местните наблюдатели надхвърляше 12 000 души, като освен смятаните за традиционни агенции и организации, свои представители бяха регистрирали неправителствените организации „Македонска платформа против бедността“, Движението за социални права „Ленка“, Сдружението за граждански политики и инициативи, Националният ромски център и др. Референдумът се следеше от около 100 чужди журналисти, представляващи 25 медии.", "date": "2018.09.30", "title": "Македония избра бойкотa пред подкрепата за евроинтеграцията"}
{"url": "https://www.dnes.bg/za-da-se-razbirame/2018/09/30/frazi-koito-da-ne-kazvate-na-priiatel-prejiviavasht-razdiala.389084", "text": "Всяка раздяла е трудна. В такива моменти човек има нужда от своите приятели. Те са неговата подкрепа и опора. От тях той има нужда да чуе успокояващи и утешителни думи, които да му помогнат да вдигне глава и да продължи напред.\r\nИма неща, които не трябва да казвате на приятел в подобна ситуация, дори да ви се струват утешаващи. Кои са тези неуместни фрази?\r\n\r\nМожете да кажете това изречение на страдащия си приятел или приятелка само и единствено, ако сте преживели същата ситуация. В противен случай надали знаете как точно се чувства. Това може да го/ я накара да се чувства още по-зле и по-неразбран/а.\r\n\r\n                    \n                    \n                Така е, но ако приятелят ви е изоставен от определена \"риба\", която все още обича, това е последното, което ще се зарадва да чуе.\r\n\r\nБи могло, но няма как да сте сигурни как ще се чувства нараненият ви приятел или приятелка. Някои ден, когато раната заздравее, може и да е подходящо да го кажете, но не и в началото след болезнената случка.\r\n", "date": "2018.09.30", "title": "Фрази, които да не казвате на приятел, преживяващ раздяла"}
{"url": "https://www.dnes.bg/eu/2018/09/30/london-rusiia-shte-plati-visoka-cena-ako-ne-igrae-po-pravilata.389228", "text": "Британският външен министър Джереми Хънт предупреди днес Русия, че тя ще плати висока цена за действията си, ако се опитва да сплашва Великобритания и не зачита международните правила, предаде Ройтерс. \r\nВеликобритания обвини двама мъже, които според нея са служители на руското военно разузнаване (ГРУ), че са извършили тази година в Англия нападение срещу бивш руски двоен агент и дъщеря му, използвайки създадено за военни цели нервнопаралитично вещество.\r\n\"При управлението на консерваторите Великобритания има едно ясно и просто послание към Кремъл: ако се опитате да сплашите тази страна, ако използвате химическо оръжие, ако не играете по международните правила, цената винаги ще бъде твърде висока\", каза Хънт на ежегодната конференция на Консервативната партия. \r\nМинистърът заяви също, че Великобритания ще \"затегне примката около ГРУ\". (БТА)", "date": "2018.09.30", "title": "Лондон: Русия ще плати висока цена, ако не играе по правилата"}
{"url": "https://www.dnes.bg/zvezdi/2018/09/30/guinet-poltrou-se-omyji-za-brad-falchyk.389213", "text": "Гуинет Полтроу и Брад Фалчък се ожениха в рамките на частна церемония в Лонг Айлънд, съобщи Контактмюзик.\r\nЗвездата от филма \"Железният човек\" се омъжи за приятеля си, продуцента Брад Фалчък в присъствието на членове на семействата им и приятели, сред които Робърт Дауни младши, Джери Зайнфелд, Стивън Спилбърг, Камерън Диас и съпругът й Бенджи Мадън.\r\nГуинет и Брад са заедно от 2014 г., след като се срещнаха на снимачната площадка на сериала \"Клуб Веселие\". Двамата имат по две деца от предишни бракове.\r\nАктрисата едва в началото на годината сподели публично някои неща за Фалчък. \"Дадох си сметка колко сложен може да бъде романтичният живот - каза тя през януари. - Не само защото открих мъжа, с когото искам да бъда до края на дните си, но и защото интимният живот направи възможно приемането на необичайни предизвикателства.\"\r\n                    \n                    \n                Полтроу, която беше омъжена за фронтмена на британската група \"Колдплей\" Крис Мартин, неотдавна призна, че няма да участва активно в планирането на бъдещата си сватба, тъй като е твърде заета. Когато тя и  Крис сключили брак през 2003 г., нямало сватбено тържество, защото двамата решили да се оженят далеч от светлината на прожекторите. (БТА)", "date": "2018.09.30", "title": "Гуинет Полтроу се омъжи за Брад Фалчък"}
{"url": "https://www.dnes.bg/cars/2018/09/30/v-bitka-s-dizela-premiia-do-10-000-pri-zamiana-s-po-nova-kola.389215", "text": "Германското правителство съобщи днес, че се подготвя да обяви нов кръг мерки за намаляване на замърсяването от дизеловите автомобили, предаде ДПА.\r\nГоворител на министерството на транспорта каза, че до утре ведомството ще обяви начин за решаване на дизеловия проблем, заради който в няколко германски града бяха издадени забрани за по-старите дизелови автомобили, тъй като причиняват високи равнища на замърсяване с азотен оксид.\r\nВестник \"Билд\" пише, че германските автомобилопроизводители предлагат схема, при която дават премия от 3000 до 10 000 евро при замяна с по-нов модел кола. Министерството на транспорта не е потвърдило или отхвърлило информацията.\r\nРъководителите на партиите, участващи в управляващата коалиция в Германия на канцлера Ангела Меркел - нейния Християндемократическия съюз (ХДС), Християнсоциалния съюз (ХСС) и Германската социалдемократическа партия (ГСДП) - ще се срещнат утре, за да търсят компромис по въпроса. (БТА)", "date": "2018.09.30", "title": "В битка с дизела: Премия до €10 000 при замяна с по-нова кола"}
{"url": "https://www.dnes.bg/stranata/2018/09/30/za-liubiteli-s-retro-vlaka-ot-sofiia-do-karlovo.389216", "text": "\n\"БДЖ-Пътнически превози” ЕООД организира атракционнo пътуванe по маршрут София-Септември-Пловдив-Карлово-София за любителите на железопътния транспорт и ретро подвижния състав. Пътуването ще е на 7 октомври (неделя) и е част от инициативите на националния железопътен превозвач по повод отбелязването на 130 години от създаването на Български държавни железници (БДЖ) – \"130 години пътуваме заедно”, съобщиха от компанията.\r\nАтракционният влак ще бъде теглен от парен локомотив, а в състава му ще бъдат включени личният вагон-салон на царица Йоанна от \"Корона експрес” и вагон-ресторантът от \"Витоша експрес”. Вагонът на царица Йоанна е наскоро ремонтиран и се завръща на релси след повече от десет годишно прекъсване.\r\n                    \n                    \n                Ретро влакът ще бъде съставен от пет вагона за настаняване на пътниците. Всички пътуващи ще имат възможност да разгледат специално прикачените вагони, като служители на БДЖ ще им разкажат интересни факти по време на обиколката за всеки един от тях.\r\nЦените на билетите са 18.00 лв. от София до Септември или от Септември до Пловдив, от Пловдив до Карлово или от Карлово до София, 27.00 лв. от София до Пловдив или от Пловдив до София и 45.00 лв. за билети по маршрута София-Пловдив-Карлово-София. Билетите са с включени запазени места. Закупилите билети могат да започнат своето пътуване от всяка една гара по маршрута на влака, на които ще спира.\r\nЗа деца до 7-годишна възраст служителите на билетните каси ще издават безплатни билети с нулева стойност срещу представяне на документ, удостоверяващ възрастта им. Безплатните билети за децата са без право на ползване на отделно седящо място. Билети могат да бъдат закупени от билетните каси и бюрата във всички гари в страната.\r\nПодробно разписание на влаковете от атракционните пътувания е публикувано \r\nПарният локомотив № 05.01 е произведен през 1941 г. в Германия от локомотивната фабрика Frid. KRUPP AG – Essen, с фабричен № 2459 / 1941. Представител на най-бързите парни локомотиви в България, от малобройната серия 05 (само 5 единици). Освен че са най-скоростните парни локомотиви, те държат първенството в БДЖ и по други два показателя: най-голям диаметър на двигателните (сцепните) колооси по кръга на търкаляне 1850 мм, което е във връзка с конструктивната им скорост и най-голяма дължина на цилиндричния котел – разстояние между тръбните решетки 6100 мм. Парният локомотив № 05.01 е използван в БДЖ за обслужване на бързи и пътнически влакове до 1970 г. От 1979 г. е запазен като единствен оцелял локомотив от серия 05. В началото на 2010 г. е започнало неговото възстановяване за движение със собствена сила (под пара).\r\nВагон-салонът № 051-9 от композицията \"Корона експрес” е произведен през 1938 г. в „Linke Hoffman Werke-Breslau”, Германия и е личен вагон за пътуванията на царица Йоанна. Този вагон разполага със служебна кабина с 1 легло, 4 кабини с по 2 легла, 2 кабини с две спални с по едно легло и общ санитарен възел, салон с 11 места (за срещи, съвещания, хранене) и склад. Вагонът е със запазено автентично луксозно обзавеждане от годините преди Втората световна война, като специалните ламперии и дамаски също са автентични.\r\nВагон-ресторант № 075 е произведен през 1975 г. в заводите на „Бауцен” и „Гьорлиц”, Германия. Използван е за пътувания на бившия държавен глава Тодор Живков. Вагон-ресторантът представлява салон с 36 места - 6 маси 60Х60 см и 6 маси 60Х120 см. Салонът може да се разделя на два салона по 18 места (всеки с по 3 големи и 3 малки маси). Вагонът разполага с усилвател за магнетофон и радио, два телевизора и място за киномашина и екран. Има и офис, едно служебно купе с 2 легла едно над друго.", "date": "2018.09.30", "title": "За любители: С ретро влака от София до Карлово"}
{"url": "https://www.dnes.bg/balkani/2018/09/30/interesite-na-zapada-i-rusiia-chelen-sblysyk-v-makedoniia.389217", "text": "Референдумът в Македония за бъдещето на страната е и сблъсък на противоположни интереси - на Запада и на Русия. Евентуален неуспех на гласуването днес ще бъде добра новина за Москва, макар тя да не си го признава.\r\nНикога преди толкова много видни западни политици не са посещавали Скопие както този септември. Всички те идваха, за да подкрепят правителството преди референдума тази неделя. Македонските граждани гласуват за евентуалното членство на страната в ЕС и НАТО, както и за преименуването на държавата, пише в свой анализ \n                    \n                    \n                \r\nПрез юли тази година гръцкият премиер Алексис Ципрас и македонският му колега Зоран Заев съобщиха, че са се договорили за новото име на страната - Северна Македония. Спорът за името на страната датира още от 1991 година. След отделянето си от Югославия бившата югорепублика прие името Македония. Гърция се опасяваше от териториални претенции на младата държава върху античното културно наследство в историческия регион Македония и в сегашната гръцка провинция със същото име. Оттогава насам Атина блокира всички стремежи на Македония за членство в ЕС и НАТО. Ако македонските граждани одобрят новото име Северна Македония, пътят ѝ към ЕС и НАТО ще бъде открит.\n\r\nАмериканският министър на отбраната Джеймс Матис, който също посети Скопие този месец, обвинява Москва, че се опитва да повлияе на изхода от референдума. Той говори дори за \"широка кампания за оказване на влияние\" върху македонските граждани. Москва, която няма никакъв интерес от сближаването на балканската държава с ЕС и НАТО, отхвърля тези обвинения. Външният министър Сергей Лавров заяви от своя страна, че представители на западните държави се месят във вътрешните работи на Македония, застъпвайки се за споразумението от Преспанското езеро.\n\r\nПрез лятото Гърция и Македония също отправиха обвинения срещу Москва. Премиерът Зоран Заев обвини гръцко-руския бизнесмен Иван Савидис, че финансира политически движения в Македония, които трябва да подклаждат напрежение и недоволство в страната преди референдума и така да повлияят на резултата от гласуването. По същия повод Гърция отзова двама руски дипломати през юли 2018 година.\n\r\n\n\r\nПоследните социологически допитвания сочат, че поддръжниците на пълноправното членство на страната в ЕС и НАТО съставляват 57 процента от избирателите. Но седмица преди вота президентът Георге Иванов се обяви против референдума, а политици от опозиционните партии също призоваха за бойкот. По данни на западни дипломати, всеки ден във Фейсбук излизат до 40 страници с призиви към македонските граждани да не участват в референдума. Тази информация беше публикувана от Ню Йорк Таймс. Дипломати подозират Кремъл, че финансира тази кампания, пише изданието.\r\nЕкспертът от берлинската фондация \"Наука и политика\" Душан Релич е загрижен преди всичко за избирателната активност по време на референдума. \"В референдума трябва да участват 50 процента от имащите право на глас. А това са 900 000 души. Населението на Македония е два милиона, част от които живеят в чужбина. Най-голямото препятствие пред Заев е да събере необходимия брой гласове в референдума\", казва той.\n\r\n\n\r\nДушан Релич припомня, че ЕС - и на първо място Германия - има 80-процентен дял в македонската външна търговия. Германски фирми са инвестирали значителни суми предимно във фирми доставчици за автомобилната индустрия. Повечето петролни рафинерии и стоманодобивни заводи в Македония са собственост на гръцки и британски компании. \"Регионът е тясно свързан икономически и политически с ЕС и няма почти нищо общо с Русия в икономическо отношение\", казва експертът. Същинският проблем за Москва е евентуалното членство на Македония в НАТО: ако Македония бъде приета в пакта, Русия ще бъде изтласкана политически от региона.\r\nДиректорът на Руския институт за регионални проблеми Дмитрий Журавльов също смята, че евентуалното членство на Македония представлява сериозен проблем за Русия, защото \"Москва няма да има собствен алианс\": \"Разширяването на НАТО и с Македония ще бъде сметнато от Москва като опит за нарушаване на равновесието\", казва той.\n\r\nДушан Релич обаче смята, че членството в НАТО и перспективата за пълноправно членство в ЕС са от съществено значение за Запада. \"Македония е етнически разделена на голямо албанско малцинство и славянско-македонско мнозинство\". Албанското малцинство живее по границата с Косово и Албания - две държави, където също живеят албанци. \"Създаването на една голяма албанска държава ще доведе до дестабилизирането не само на Македония, но и на целия регион. И Западът се надява, че членството на Македония в НАТО окончателно ще стабилизира тази част на Европа\", допълва Релич.\r\n \r\n", "date": "2018.09.30", "title": "Интересите на Запада и Русия - челен сблъсък в Македония"}
{"url": "https://www.dnes.bg/obshtestvo/2018/09/30/demografskiiat-sriv-vodi-do-kriza-i-v-kryvodariavaneto.389214", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Криза в безвъзмездното кръводаряване. Причината е застаряващото население у нас. Кръводарителите са обикновено млади хора без съпътстващи заболявания, но техният брой в последните години намалява.\r\nПри последната акция в Русе, организирана от Българския червен кръст, отзовалите се млади хора са били единици. За съжаление все по-малко са младите хора, които по свое желание даряват кръв, съобщава Bulgaria ON AIR.\r\nЗа да насърчат кръводаряването сред младите, от Червения кръст в Русе организират изнесени акции на различни места в града. А от БЧК настояват за законови промени, сред които данъчни облекчения и допълнителен отпуск за кръводарителите.", "date": "2018.09.30", "title": "Демографският срив води до криза и в кръводаряването "}
{"url": "https://www.dnes.bg/eu/2018/09/30/sedmichno-500-mln-britanski-liri-cenata-na-brexit-za-london.389218", "text": "Решението на Великобритания да напусне ЕС струва на правителството по 500 милиона британски лири (650 милиона долара) седмично, като за момента така се заличават средства, които биха биха били спестени от неплащане на вноската в съюза, сочи публикувано днес проучване, цитирано от Ройтерс.\r\nИкономическите последици от Брекзита са обект на напрегнати спорове във Великобритания, като поддръжниците и противниците на излизането от ЕС използват положителните и отрицателните данни, които се появяват, за да подкрепят тезите си, отбелязва агенцията.\r\nЦентърът за европейска реформа - изследователска група, съсредоточена върху ЕС - съобщи, че британската икономика е с 2,5 процента по-малка, отколкото ако британците не бяха решили да излязат от блока на референдума през юни 2016 година. Заключенията на центъра са базирани на последиците за икономиката до края на юни 2018 година.\r\n                    \n                    \n                Държавните финанси са ощетени с 26 милиарда британски лири годишно, което е равно на 500 милиона британски лири седмично.\r\nЦентърът, който се самоопределя като проевропейски, но с критично отношение, посочи, че създал модел за това как би могла да се представи британската икономика, ако през 2016 година бе спечелила кампанията за оставане на страната в евросъюза.\r\nГрупата уточни, че анализът й се основава на 22 развити икономики с характеристики, близки до британската.\r\nЗа първото полугодие на тази годината британската икономика отчита най-слаб растеж от второто полугодие на 2011 година, като компаниите намаляват инвестициите, което подсказва, че са предпазливи в навечерието на Брекзита.\r\nСамо шест месеца преди напускането, което трябва да стане на 29 март догодина, британският премиер Тереза Мей предупреди, че преговорите са в задънена улица и че ЕС трябва да представи нови предложения за споразумението по \"развода\".\r\nМного ръководители на компании и инвеститори се опасяват, че политиката може да провали споразумението и петата по големина икономика в света да излезе от ЕС без договор. Според тях това ще уплаши финансовите пазари и ще наруши основни търговски артерии. \r\n(БТА)\r\n ", "date": "2018.09.30", "title": "Седмично: 500 млн. британски лири - цената на Brexit за Лондон"}
{"url": "https://www.dnes.bg/notifikacii/2018/09/30/gyrciia-v-kapana-na-buriata-trima-dushi-sa-izcheznali.389219", "text": "Гърция втори ден е в капана на лошото време. Общо 3/4 от територията на южната ни съседка са засегнати от урагана.\n\r\nПовечето острови в Егейско море са откъснати от света вече не само по море, но и по въздух. Има множество паднали дървета, пострадали сгради и автомобили заради силния вятър.\n\r\nРегистрирани са ветрове със скорост до 90 километра в час. Щетите се оценяват на най-малко 10 хиляди евро, съобщава \r\nТрима са обявени за изчезнали в Гърция, която през последните дни се намира под влиянието на мощен циклон, донесъл със себе си бурни ветрове и проливни дъждове, предаде Ройтерс.\n\r\nРедкият вид тропически циклон започна вчера и досега е засегнал предимно райони на остров Евбея (източно от континентална Гърция) и южния полуостров Пелопонес.\n                \n                \r\nГръцката телевизия съобщи, че млад мъж и двойка на средна възраст са изчезнали на о. Евбея. Службата за гражданска защита информира, че е започнала издирвателна и спасителна операция край град Мантуди.\n\r\nКорабите днес останаха закотвени на главните пристанища в Гърция, а движението на много места в цялата страна е затруднено, понеже пътищата са наводнени от пороите. Вятърът причини прекъсвания в електрозахранването и повали дървета.\n\r\nДосега пожарникарите са получили над 1300 сигнали за спасяване на хора, заклещени в автомобили или наводнени домове, и за отстраняване на паднали дървета и отломки.\n\r\nНа излъчени по телевизията кадри се виждат наводнени улици, превърнали се в реки, в района Коринт в Пелопонес, и огромни вълни, разбиващи се на брега. Температурите през изминалата седмица паднаха с до десет градуса по Целзий.\n\r\nСлужбата за гражданска защита предупреди, че Северна и Централна Гърция може да бъдат засегнати днес и призова гражданите да вземат мерки, за да се предпазят от евентуалните последици.\n\r\nВластите се безпокоят, че бурята може да причини също свлачища и наводнения в по-широкия район на Атина, който неотдавна пострада от опустошителни пожари. (БТА)", "date": "2018.09.30", "title": "Гърция в капана на бурята, трима души са изчезнали"}
{"url": "https://www.dnes.bg/akoshtete-vqrvaite/2018/09/30/liderite-v-zodiaka-tezi-koi-promeniat-sveta-sa.389085", "text": "Представителите на тези три зодии притежават способността да преминават през всеки проблем, без това да води до сериозни сътресения и трудности. От тях не само можете да очаквате да променят света един ден, но те може да бъдат и лидери на много хора по този път. Думата провал при тях не означава край на света, а възможност.\n\r\nЖеланието да промените света е голяма мечта, която обаче е напълно постижима. Шансовете за успех в това отношение се повишават значително, ако сте сред тези зодии.\n\r\nМакар понякога това да изглежда невъзможно, силното желание и правилният подход могат да бъдат от решаващо значение. Според астрологията тези 3 зодии притежават всичко необходимо, дори при тях е предопределено да променят света, защото имат и лидерски качества.\n                    \n                    \n                \r\n\r\nТе винаги имат заряд, който впечатлява останалите. Представителите на тази зодия притежават способността да преминават през всеки проблем, без това да води до сериозни сътресения и трудности. От тях не само можете да очаквате да променят света един ден, но те може да бъдат и лидери на много хора по пътя. Те са способни да останат фокусирани, дори когато другите искат да ги провалят.\r\nВижте кои са останалите в ", "date": "2018.09.30", "title": "Лидерите в зодиака: Тези, кои променят света, са..."}
{"url": "https://www.dnes.bg/stranata/2018/09/30/babh-se-hvali-sezonyt-po-moreto-mina-bez-hranitelen-incident.389204", "text": "Туристическият сезон по българското Черноморие завърши без нито един масов хранителен инцидент, отчете БАБХ. \r\nОт агенцията допълниха, че през лятото са извършили 4552 извънредни проверки извън текущия официален контрол. За установените нарушения са издадени 463 предписания и са връчени 82 акта за административни нарушения. \r\nЗа унищожаване са насочени 655 кг храни от животински произход с изтекъл срок на годност, без етикетировка и без маркировка, 33 кг храни от неживотински произход с изтекъл срок на годност, 12 кг живи миди без етикет и документи за произход и 71 кг готова за консумация кулинарна продукция поради липса на документи за произход и срок на годност. \r\nВременно е спряна дейността на шест обекта, отчитат от агенцията.", "date": "2018.09.30", "title": "БАБХ се хвали: Сезонът по морето мина без хранителен инцидент"}
{"url": "https://www.dnes.bg/obshtestvo/2018/09/30/oktomvri-zapochva-s-dyjd-i-oblaci-no-na-zapad-pochti-bez.389205", "text": "Новата работна седмица ще започне с дъжд и облаци, сочи прогнозата на НИМХ-БАН.\n\r\nПрез следващото денонощие облачността ще е значителна. През нощта на много места в Централна и Източна България ще вали дъжд.\r\n\n\r\nУтре валежите в източната половина от страната ще продължат, а в крайните източни райони ще са значителни. В Западна България обаче ще е почти без валежи. Ще духа слаб, в Източна България - умерен североизточен вятър. \n\r\nМинималните температури ще са от 9 до 14 градуса, а максималните - между 16 и 21 градуса.\n\r\nПо Черноморието ще е облачно и дъждовно със значителни валежи. Ще духа до умерен вятър от изток-североизток. Максималните температури ще са 19-21 градуса. Вълнението на морето ще е около 3 бала. Температурата на морската вода е 21 -22 градуса.\n                    \n                    \n                \r\nВ планините ще е предимно облачно и дъждовно. Значителни валежи ще има в Източните Родопите и Странджа-Сакар. Ще духа умерен, временно до силен югоизточен вятър, който след обяд, в масивите от Западна България, ще се ориентира от северозапад. \n\r\nМаксималната температура на височина 1200 метра ще е около 14 градуса, на 2000 метра - около 8 градуса.", "date": "2018.09.30", "title": "Октомври започва с дъжд и облаци. Но на Запад – почти без"}
{"url": "https://www.dnes.bg/politika/2018/09/30/v-bsp-dovolni-proveli-nad-150-sreshti-za-viziia-za-bylgariia.389206", "text": "\"Проведохме над 150 срещи в страната с над 5000 души за \"Визия  за България\" . Така даваме възможност  на всеки наш член, на всеки български гражданин, да участва като съавтор при създаването на нашето предложение за бъдещето на България, заяви на заседание на НС на БСП зам.-председателят на партията Кирил Добрев, цитиран от пресцентъра на социалистите. \n\r\nПо думите му целта на проекта е да препозиционира БСП от опозиция към алтернатива на сегашното управление. Кирил Добрев допълни, че освен срещите с организации, ПГ на \"БСП за България\" е взела решение част от народните представители да излязат от НС и на ротационен принцип да обикалят страната за срещи с хората и обсъждане на проекта на левицата. \r\nКирил Добрев подчерта, че освен тези срещи са били проведени и такива на международно равнище - среща с посланиците на страните членки на ЕС, двустранни срещи с посланиците на Полша и Холандия.\r\n ", "date": "2018.09.30", "title": "В БСП доволни: Провели над 150 срещи за \"Визия  за България\""}
{"url": "https://www.dnes.bg/notifikacii/2018/09/30/bylgariia-s-pyrva-pobeda-na-svetovnoto-bihme-kuba.389208", "text": "Националният отбор на България по волейбол за жени постигна първа победа на световното първенство в Япония. Във втория си мач от група \"В\" българките надиграха Куба с 3:0 (25:10, 25:20, 25:14).\r\nСъстезателките на треньора Иван Петков нямаха никакви затруднения срещу карибския тим, като играта бе сравнително равностойна единствено във втория гейм.\r\nЧетири волейболистки завършиха с по 11 точки за победата на България - Гергана Димитрова, Нася Димитрова, Мирослава Паскова и Христина Русева. За Куба също с 11 точки приключи Диарис Перес Рамос.\r\nСледващият мач на България на първенството е срещу Турция във вторник.\r\nПо-рано днес в друг двубой от група \"В\" Италия победи с 3:0 гейма Канада. За Италия това бе втори успех след този над България в съботния ден.", "date": "2018.09.30", "title": "България с първа победа на световното, бихме Куба"}
{"url": "https://www.dnes.bg/cars/2018/09/30/obslujvane-ili-remont-na-avtomobila-kak-da-spestim-ot-tova.389201", "text": "Обслужването на един автомобил не е от евтините удоволствия и както показва практиката, плашещите разходи до голяма степен са обусловени от високата цена на резервите части. Има обаче редица начини сумата за ремонт или годишно обслужване на превозното средство да бъдат намалени, без да се прави компромис с качеството на услугата. За целта трябва да се спазват няколко прости правила.\r\nЕто кои са те:\r\n\n\r\nНеобходимата ви резервна част се предлага от няколко магазина и се чудите какво да направите? Изберете по-известния от тях, тъй като той със сигурност има по-добра репутация на пазара и шансовете да получите менте, вместо качествен детайл, се свеждат до минимум. Друго приемущество на големите компании е, че ако сте техен редовен клиент, можете да разчитане на отстъпка. Дори тя да е малка, никога не е излишна.\n                    \n                    \n                \r\n\n\r\nПри ремонта на кола не си струва да се гонят най-ниските цени. Средно разликата в цената е между 10 и 20%, но ако ви предлагат резервна част за жълти стотинки, рискувате тя да ви донесе повече главоболия, защото съвсем скоро ще даде дефект и ще се наложи итново да я сменяте. Както е добре известно – скъпчията плаща два пъти.\n\r\n\n\r\nСлед 2-3 месеца ви предстои техническо обслужване или някакъв малък ремонт? Проверете от по-рано дали не можете да се сдобиете с необходимите ви части или конкумативи. Ако го направите през интернет, можете да спестите пари, тъй като онлайн-магазините предлагат по-ниски цени. И тук обаче трябва да се внимава и да се пазарува само от проверени търговци.\n\r\n\n\r\nАко имате проблем с автомобила, не го пренебрегвайте с лека ръка. Щом колата ви дава знак, че нещо не е наред – свети лампичка на таблото или се появяват странни шумове, вземете мерки и отидете в сервиз. Колкото по-рано бъде открит дефекта, толкова по-малки ще бъдат разходите по неговото отстраняване.\n\r\n\n\r\nМного собственици на автомобили избягват сервизите на официалните представители на съответните производители, тъй като смятат, че обслужването в тях ще е по-скъпо. Дилърските центрове обаче често обявяват различни акции – най-често за техническо обслужване, които включват труд и консуматими на ниска цена. Ако, например, трябва да смените маслото след месец-два, но попаднете на подобна оферта от официалния вносител, защо да не се възползвате от нея, при това срещу изгодна сума?\r\n\r\n ", "date": "2018.09.30", "title": "Обслужване или ремонт на автомобила: Как да спестим от това?"}
{"url": "https://www.dnes.bg/obshtestvo/2018/09/30/eksperti-ubedeni-predlaganite-reformi-za-zdraveto-neobhodimost.389207", "text": "Постепенните промени, гарантирани през правилно законодателство и устойчиви финансово, биха дали по-добър резултат в сферата на здравеопазването, обяви в предаването \"Неделя 150\" по \"Хоризонт\" заместник-министърът на здравеопазването Бойко Пенков. Той коментира представени от министерството два модела за развитието на здравеопазването - реформа с демонополизация на здравната каса или включване на допълнително здравно застраховане. \n\n\n\n\"Има един постулат от 20 години, че реформа се прави с пари. Гладна реформа няма! Не става! Трябва да има акумулирани средства, да има преостойностяване на сегашните нива на заплащане, защото това не е цена, а е стойност, която е възможна, а не реална. От тази гледна точка, постигайки справедливо финансиране и промяна във финансирането на болниците - да става по по-справедлив начин и тези, които дават добро качество, които работят, инвестират в обучение на кадри, инвестират в технологии да получават повече за своя труд – без това нищо няма как да се случи. А то иска пари, за да можем да го заплатим\", категоричен бе Пенков.\n                    \n                    \n                \r\nПо думите му с реформата ще се промени и отговорността на пациента. \"Ние трябва да разберем, че това са нашите пари и нашите пари трябва да отиват там, където ние като пациенти ще получим най- добра грижа\", подчерта зам.-министърът.\n\r\nД-р Стойчо Кацаров от Центъра за защита на правата в здравеопазването заяви, че подкрепя изцяло предложението за пълна демонополизация на НЗОК. \"Смятам, че е в интерес на пациентите да могат както си избират лекарите, така да си избират и фонд, в който да си дадат парите. Смятам, че когато има конкуренция между фондовете, това ще ги направим много по-ефективни в разходването на средствата и в контрола на медицинските дейности\", каза той.\n\r\n\"Генерално погледнато, системата на здравеопазването ни струва около 8 милиарда като общество. В момента половината се покрива с публични средства, а другата всеки си я плаща от джоба. Очакванията на хората са да се увеличи размера на публичните средства. Такива са и препоръките на различни консултанти, експерти и международни организации. Това може да стане с увеличаване на здравната вноска, а може да стане и чрез намаляване на разходите. Това е по-скоро технически въпрос\", посочи Кацаров.\n\r\nДиректорът на \"Пирогов\" проф. Асен Балтов изтъкна от своя страна, че предлаганият модел все още е твърде общ и „загатва насоките“, но е необходимо \"задълбочено обсъждане по различните видове звена, което да доведе до решаване на конкретиките\":\n\r\n\"Оттук нататък стои проблемът с точното изчистване  - влизането на застрахователите как ще бъде, по какъв начин ще се плаща,  как ще си получават болниците парите, как ще се отчитат на Здравната каса и на застрахователите. Това са неща, които тепърва предстоят да се обсъждат\", подчерта Балтов.\r\n ", "date": "2018.09.30", "title": "Експерти убедени: Предлаганите реформи за здравето – необходимост"}
{"url": "https://www.dnes.bg/health/2018/09/30/poduvane-gazove-6-bilki-za-dobro-hranosmilane.389082", "text": "Едни от най-неприятните неразположения са тези свързани с храносмилането. Подуване, газове, гадене, стомашни киселини... Как да си помогнем? Когато тези неразположения зачестят, не бива да отлагаме прегледа при специалист.\r\nИма някои ароматни билки като мента, джинджифил, копър, които могат да ни помогнат да се чувстваме добре. Вижте още 6 билки, които действат благоприятно върху здравето на стомаха и червата.\r\n\r\nАроматният розмарин е перфектната билка за подобряване на храносмилането и спиране на стомашната болка. Той стимулира производството на жлъчка и детоксикира черния дроб. Розмаринът може да облекчи неразположения като стомашни спазми, подуване и газове. Това се постига чрез отпускане на мускулите на храносмилателния тракт.\r\n                    \n                    \n                \r\nЕдна от най-благоприятните и безопасни билки, която може да приемаме под формата на ароматен чай е лайката. Тя има силни противовъзпалителни, успокояващи и антиспастични съединения, които се борят с много стомашно-чревни проблеми. Когато пием чай от лайка се успокоява лигавицата на храносмилателната система.\r\nТака се намаляват неразположения като газове, киселини, лошо храносмилане. Изследванията показват, че приемането на екстракти от лайка има гастро-защитен ефект срещу язви.\r\n", "date": "2018.09.30", "title": "Подуване, газове... 6 билки за добро храносмилане"}
{"url": "https://www.dnes.bg/sofia/2018/09/30/atrakciia-skorost-adrenalin-pri-tova-v-centyra-na-sofiia.389209", "text": "\n\r\nСъстезание със самоделни безмоторни колички се превърна в атракция за столичани в неделния есенен ден. Уникалната надпревара се проведе за втори път по бул. \"Черни връх\" в столицата. \r\nВ състезанието освен за скорост, участниците се оценяват и по изобретателност на количката, артистичност и други компоненти. ", "date": "2018.09.30", "title": "Атракция, скорост, адреналин! При това в центъра на София"}
{"url": "https://www.dnes.bg/sofia/2018/09/30/nad-100-proizvoditeli-na-fermerski-pazar-v-sofiia.389210", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nВ София над 100 малки производители от цялата страна взимат участие в петия Фест на фермерските пазари.\r\nПосетителите ще имат възможност да опитат и закупят сезонни плодове и зеленчуци, млечни и месни продукти, мед и пчелни продукти, хляб и печива с квас, конфитюри, чайове и сиропи.\r\nВ обособена зона ще се представят и производители на натурална козметика, бижута и аксесоари, сувенири и предмети за бита. Освен чиста храна, в парка \"Заимов\" ще има и съпътстваща програма с работилници за малки и големи, както кулинарна зона и коктейли с фермерски продукти.\r\n ", "date": "2018.09.30", "title": "Над 100 производители на фермерски пазар в София"}
{"url": "https://www.dnes.bg/crime/2018/09/30/arestuvaha-trima-za-mnojestvo-telefonni-izmami.389211", "text": "Трима мъже, за които се смята, че са съпричастни към извършване на множество телефонни измами, са задържани след активна работа на криминалисти от Областната дирекция на МВР в Шумен, съобщава „Фокус“.\n\r\nУстановено е, че мъжете са имали различни роли при вземането на парите от потърпевшите и пренасянето им до определени места на територията на област Русе и Република Румъния.\n\r\nРаботата по разкриването на извършителите е започнала след множество сигнали за опити за измами и довършени престъпления в началото на месец септември на територията на град Шумен. Криминалисти от Областната дирекция на МВР и колегите им от Районно управление на МВР-Шумен попаднали на следите на 33-годишен местен жител и други двама мъже, които взимали хвърлени пари и ценности. \n                    \n                    \n                \r\nТази практика била приложена и срещу 86-годишна жена от Шумен. Около 12.15 часа на 27 септември, неизвестен мъж я въвел в заблуда след обаждане на стационарен телефон. Използвал добре отработена схема – първо заплашвал жената, че ще й се случи нещо лошо, ако не предостави искана парична сума, а след това се представил и за полицай и заявилна жената, че провежда полицейска акция за задържане на измамници. \n\r\nИзмамниците успели да я убедят да постави в найлонова торба всичките си пари и ценности и да ги хвърли през терасата на шести етаж на жилищен блок. С идеята, че помага на полицията, жената сложила в торбичка сумата от 5 000 лева, три златни монети, три златни пръстена, златни обеци, портмоне с личната й карта, и ги хвърлила. \n\r\nСлед получения сигнал за извършената измама, полицейски служители предприели незабавни действия за задържане на извършителите. Около 18.15 часа на 27 септември на главен път Русе-Варна, в село Струйно, за проверка бил спрян водач на таксиметров автомобил с шуменска регистрация. Зад волана бил 33-годишният Тихомир Й. от Шумен. \n\r\nПри извършения личен обиск в него са намерени и иззети над 4 000 лева и златни накити, румънски парични средства и винетни стикери за Република Румъния. В жилище, обитавано от него, са намерени още 1 000 лева и златна монета. \n\r\nПред криминалисти той обяснил, че 600 лева от сумата били за възнаграждението му от последната измама в Шумен, а 200 лева той предоставил на друг участник, като „заплатата“ му оставил в тайник в покрайнините на града.\n\r\nИзяснено било, че Тихомир Й. е участвал в реализирането на 9 телефонни измами от началото на месец септември. При последните пет случая в доставянето на парите, изхвърлени от жертвите, е участвал още един мъж от Шумен. Това е 30-годишният Пламен Д. \n\r\nЗа периода от 15 до 27 септември, 30-годишният мъж е взел пари и ценности о т5 реализирани измами. Установено е, че предаването на парите ставало чрез различни тайници в покрайнините на Шумен. При други четири измами, реализирани през месец септември, Тихомир Й. действал с друг съучастник. Изяснена е самоличността му - Ярослав Я., на 33 г. от Шумен. \n\r\nПренасянето на парите от жертвите към измамниците извършвал Тихомир Й. Оставял ги на различни места - при указателни табели, отбивки и крайпътни съоръжения на територията на област Русе и Република Румъния. Единият от ангажираните с прибирането на парите е използвал 8-годишния си син, за да взима изхвърлените с торбички суми. \n\r\nЗа срок до 24 часа са задържани Тихомир Й., на 33 г., Ярослав Я., също на 33 г., и Пламен Д. - на 30 г. С постановление на прокурор от Районна прокуратура-Шумен те са привлечени като обвиняеми и са задържани за срок до 72 часа. Работата по документиране на престъпната им дейност продължава под ръководството на прокурор от Районна прокуратура-Шумен.\n\r\nОбразувани са досъдебни производства.", "date": "2018.09.30", "title": "Арестуваха трима за множество телефонни измами"}
{"url": "https://www.dnes.bg/politika/2018/09/30/dobrev-bylgariia-vodi-pregovori-za-cenata-na-gaza.389212", "text": "България води преговори с \"Газпром\" за цената на газа, който се доставя за страната ни, каза председателят на Комисията по енергетика в Народното събрание и депутат от ГЕРБ Делян Добрев.\r\n\"Тази седмица шефът на \"Булгаргаз“ бе на преговори в Русия, това са преговори на техническо равнище\", обясни той пред БНР и уточни, че за да има промяна в договора, трябва да се включи и министърът на енергетиката.\r\nСпоред него от евентуално обединение на АЕЦ \"Козлодуй“ и \"Мини Марица-изток“ ще има съществени ползи.\n\n\n\r\n\"Ще се намалят разходите, бордовете, но погледнато от експертна гледна точка едно такова обединение може да даде възможност на АЕЦ \"Козлодуй“ и \"Мини Марица-изток“ да предлагат много по-гъвкави продукти. Ако тези две централи търгуват своята електроенергия заедно, те ще могат да постигнат много по-добри резултати, а и могат да се постигнат значителни намаления на разходите“, коментира Добрев.\n                    \n                    \n                \r\nДепутатът коментира и работата на парламента от последните дни. Добрев отхвърли твърденията на БСП, че от петък сме свидетели на коренно нова политическа ситуация в парламента, след като ДПС осигури кворум за провеждането на заседанието в замяна на отпадането на предложенията за промени в Закона за устройство на територията.\r\n\"Това логически не е вярно, защото няма как да гласуваш отпадане на точката, ако преди това не си се регистрирал, т.е. тези две действия са точно в обратна последователност. Първо е регистрацията, а след това е гласуването на дневния ред. Ако погледнете броя на регистриралите се сутринта народни представители, ГЕРБ и Обединените патриоти с колегите от \"Воля“ имахме достатъчно гласове и не ни беше необходима регистрацията на ДПС, за да започне работният ден. ДПС видяха, че ще има работен ден и решиха да се регистрират за разлика от БСП. Тези опити да се каже, че работата на парламента зависи от регистрацията на ДПС, просто са несериозни“, заяви той.\r\nДобрев каза още, че ГЕРБ не се притесняват от предстоящия вот на недоверие в сферата на здравеопазването. \"Мисля, че за първи път има идеи, които се обсъждат за здравна реформа. Тези идеи са до голяма степен разработени, съгласувани и вероятно това дава основание на опозицията за този вот на недоверие, но по-добре да има реформи и вот на недоверие, отколкото да няма реформи“, каза още той.", "date": "2018.09.30", "title": "Добрев: България води преговори за цената на газа"}
{"url": "https://www.dnes.bg/balkani/2018/09/30/niska-izbiratelna-aktivnost-v-makedoniia-22-do-15-ch.389221", "text": "Избирателната активност на референдума в Република Македония по въпроса за договора с Гърция до 15 часа местно време (16 часа българско) е била 22,56 процента, съобщи Държавната избирателна комисия (ДИК).\r\nГласували са 334 075 граждани, съобщи председателят на ДИК Оливер Дерковски, цитиран от БТА.\r\nДенят протича в същата атмосфера като досега и искам да благодаря на гражданите за демократичната атмосфера, каза Дерковски на пресконференция.\r\nНай-голямата част от възраженията, за които е взимала решения ДИК, които по различни причини ги няма в избирателния списък. ", "date": "2018.09.30", "title": "Ниска избирателна активност в Македония - 22% до 15 ч."}
{"url": "https://www.dnes.bg/notifikacii/2018/09/30/jena-e-izvadena-sled-48-ch-ot-ruinite-na-hotel-v-indoneziia.389220", "text": "Жена беше спасена от рухнала хотелска сграда повече от 48 часа след опустошителното земетресение на индонезийския остров Сулавеси, съобщи представител на спасителните екипи, цитиран от ДПА.\r\nЖената била открита между бетонни развалини и леглото си на втория етаж на хотел \"Роа-Роа\" в град Палу, един от най-тежко засегнатите от петъчното земетресение, каза началникът на спасителната операция пред местната телевизия \"Компас\". \"За щастие, тя е била предпазена от матрака и така е оцеляла\", заяви той. По думите му жената е била в състояние да отговаря на въпроси.\r\nПо-рано през деня говорител на националната служба за реакция при бедствия заяви, че вероятно около 60 души все още са под развалините на седеметажния хотел.\r\n                \n                Индонезийският президент Джоко Видодо заяви, че на спасителите им е трудно да откриват пострадали, защото има недостиг на тежка техника, предаде Асошиейтед прес. Властите пренасочват към засегнатите райони още тежки машини, каза той и изрази надежда, че до довечера те ще са пристигнали.\r\nДжоко Видодо посети град Палу, където заяви, че има недостиг на гориво, електричество - и храна, защото повечето магазини остават затворени. Той добави, че държавата доставя припаси по въздух и призова жителите на Палу да останат там, за да помогнат на региона да се възстанови възможно най-бързо.\r\nВ петък вечерта земетресение с магнитуд 7,5 предизвика приливни вълни, високи до шест метра. Над 830 са потвърдените загинали, но властите се опасяват, че броят на жертвите може да нарасне. Спасителните екипи се опитват да извадят 15-годишно момиче, което е под развалините на дома си в село в района на Палу. Майката на момичето и друга негова роднина са загинали.\r\nИндонезийската служба за реакция при бедствия заяви, че от здравни съображения в Палу жертвите ще бъдат погребвани в общи гробове. Към момента на бедствието в Палу е имало 61 чужденци, повечето от тях не са в неизвестност. Предполага се, че един южнокореец е под развалините на хотел \"Роа-Роа\". В неизвестност са трима гости от Франция и един от Малайзия. Оцелелите ще бъдат евакуирани в град Макасар, намиращ се също на Сулавеси.\r\n(БТА)", "date": "2018.09.30", "title": "Жена е извадена след 48 ч. от руините на хотел в Индонезия"}
{"url": "https://www.dnes.bg/notifikacii/2018/09/30/myj-e-zaginal-dve-jeni-i-dete-sa-postradali-v-ptp-krai-lesovo.389223", "text": "Мъж е загинал, а две жени и дете са пострадали при катастрофа край ГКПП \"Лесово\" – Елхово, съобщиха от ОДМВР-Ямбол.\r\nСигналът за инцидента е подаден в 17.15 часа. Товарен автомобил, който се е движил в посока граничния пункт е навлязъл в насрещната лента на пътя и е блъснал лек автомобил.\r\nПри сблъсъка в лекия автомобил е загинал мъж, а две жени и дете са транспортирани за лечение към болнични заведения в Ямбол, пише \"Фокус\".\r\nДвижението в участъка от км 301 до км 303 към момента временно е спряно и се извършват процесуално-следствени действия на място.", "date": "2018.09.30", "title": "Мъж е загинал, две жени и дете са пострадали в ПТП край Лесово"}
{"url": "https://www.dnes.bg/sofia/2018/09/30/chasti-ot-sofiia-ostavat-bez-voda-v-ponedelnik.389202", "text": "Части от София временно ще останат без вода в понеделник, съобщават от \"Софийска вода\".\r\nНа 1 октомври 2018 г., във връзка с подмяна на сградно водопроводно отклонение на ул. „Река Елешница“, кв. „Кремиковци“, се налага спиране на водоподаването от 10:00 до 16:00 часа на клиентите на „Софийска вода”, живеещи в района на ул. „Чавдар“, ул. „Славянка“, ул. „Река Елешница“, ул. „Малина“.\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Чавдар“ ъгъла с ул. „Мургаш “.\n                    \n                    \n                \r\nСъщо на 1 октомври 2018 г. (понеделник), във връзка с направа на водопроводни връзки на ул. „Йосиф Хербст“, жк. „Надежда“, се налага спиране на водоподаването от 09:00 до 21:00 часа на клиентите на „Софийска вода”, живеещи в района на ул. „Йосиф Хербст“, както и по ул. „Чудомир“ от ул. „Екзарх Стефан“ до бул. „Ломско шосе“.\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Йосиф Хербст“ ъгъла с ул. „Чудомир “.\n\r\nНа 01 октомври 2018 г. (понеделник), във връзка с подмяна на сградно водопроводно отклонение на ул. „Проф. Кирил Мирчев“, вилна зона „Симеоново - север“, се налага спиране на водоподаването от 10:00 до 16:00 часа на клиентите на „Софийска вода”, живеещи в района на ул. „Проф. Кирил Мирчев “ от №1 до № 4. При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Проф. Кирил Мирчев“ №6.\n\r\nРемонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването, отчитат от дружеството.\n\r\nЗасегнатите от прекъсването на водата, могат да получат повече информация от Телефонния център на “Софийска вода” АД на телефон 0800 12121 или да следят за развитието на всички текущи теренни дейности в реално време чрез  .\r\n“Софийска вода” АД предварително се извинява на своите клиенти за причинените временни неудобства!\n\r\nИнтернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.", "date": "2018.09.30", "title": "Части от София остават без вода в понеделник"}
{"url": "https://www.dnes.bg/kino/2018/09/30/da-promenish-sveta-valensa-chovek-na-nadejdata.388956", "text": "Големите промени, разтресли Полша през 80-те години на миналия век са погледнати през погледа на носителят на \"Оскар\" Анджей Вайда.\r\nПолският класик, който задълбочено  проследява историята на родината си в голяма част от своите филми ни среща с Лех Валенса – човекът от народа, който интуитивно се изправя срещу системата и сваля тоталитарния режим.\r\nВайда влиза в живота на лидера, за да покаже всекидневието му на обикновен човек, притежаващ желанието да промени политическата ситуация, която не харесва и тази негова идея се превръща във вдъхновение.\r\nФилмът редува настояще и ретроспекция, докато Валенса споделя живота си пред известна италианска журналистка Ориана Фалачи. Режисьорът умело поднася събития от личния му живот, смесени с онези, които се превръщат в исторически събития. Усещането за достоверност продължава с архивни кадри от миналото – опашки пред магазини, стачкуващи хора, Валенса при папата...\r\n                    \n                    \n                Продукцията на Вайда е полското предложение за номинация за \"Оскар\" през 2013 г. Ролите са поверени на Роберт Венцкевич, Агнешка Гроховска, Мачей Штур, Мирослав Бака, Збигнев Замаховски.\r\nГледайте \"Валенса - Човекът на надеждата\" на 30 септември от 23:15 часа по телевизия .\r\n ", "date": "2018.09.30", "title": "Да промениш света: \"Валенса - Човек на надеждата\""}
{"url": "https://www.dnes.bg/notifikacii/2018/09/30/makedoniia-izbira-ako-stane-severna-kym-nato-ami-ako-ne.389187", "text": "Исторически неделен ден предстои в Македония. Жителите на страната ще трябва да решат, дали балканската държава ще се казва вече Северна Македония. \n\n\n\nСлед дълги преговори с Гърция, най-накрая двете страни се разбраха Бившата югославска република да има свое ново име. Съгласието на политиците в двете държави за постигането на консенсус около това име отваря пътя на Скопие към така желаното членство в Европейския съюз и НАТО, но само ако то бъде прието от избирателите.\n\r\nВъпросът, на който трябва да отговорят избирателите, гласи: \"Подкрепяте ли членството в Европейския съюз и НАТО като приемете споразумението между Република Македония и Република Гърция?\".\r\n                \n                Това ще бъде третият референдум в историята на страната. Той не е с обвързващ характер и дори ако мнозинството от отговорите се окажат отрицателни или участието не е достатъчно, за да бъде обявен за валиден, македонският премиер Зоран Заев може да премине към изменение на конституцията и утвърждаване на промяната на името.\r\nПо данни на македонската Централна избирателна комисия малко над 1,8 милиона гласоподаватели имат право да участват в допитването. За да бъде сметнат за валиден референдумът, трябва да гласуват над половината, т.е. около 903 хиляди души.\r\nСлед плебисцита ще е нужна подкрепата на две трети или 81 от общо 120 депутати в македонския парламент, за да бъдат одобрени конституционните промени в споразумението между Скопие и Атина. Когато тези процеси завършат в Македония, споразумението следва да бъде одобрено и от гръцкия парламент.\n\r\nСпоред социолозите предимство на този етап има лагерът, подкрепящ договора. Важен момент е обаче, дали във вота ще участват необходимите 50% от избирателите, за да бъде той счетен за валиден. \n\r\nРазлични националистически сили в самата Македония обаче, включително политици от опозиционната ВМРО-ДПМНЕ, призовават за бойкот на вота. Президентът Георге Иванов, който се ползва с подкрепата на ВМРО-ДПМНЕ, също заяви, че няма да гласува и окуражи и други избиратели да направят същото.\n\r\nАко, обаче, македонците изоставят Преспанското споразумение, то изолацията на страната поне от страна на Гърция ще продължи, а така практически ще се блокира пътя на Македония към НАТО и ЕС, което ще засили риска от политическа нестабилност вътре в самата страна.", "date": "2018.09.30", "title": "Македония избира: Ако стане Северна - към НАТО! Ами ако не?"}
{"url": "https://www.dnes.bg/obshtestvo/2018/09/30/ciklonyt-udaril-gyrciia-idva-i-u-nas-toplo-no-pyk-s-valeji.389188", "text": "Циклонът над Егейско море, който удари сериозно съседна Гърция, ще донесе дъждове и у нас. \r\nПървоначално това ще стане в южната половина на страната и по Черноморието, а в понеделник преди обед вече ще вали в цялата страна, съобщи пред \"\" Петър Янков  от TV-MET. \n\n\r\nПоложителното все пак е, че времето ще остане сравнително топло. И ако в неделя и в понеделник температурите ще са между 16 и 21 градуса, във вторник термометърът ще показва между 19 и 24 градуса. \r\nВ сряда ще е с 1-2 градуса по-хладно, но от четвъртък предстои по-продължителен сух период с повишаване на температурите, като максималните ще са от 20 до 25 градуса. \r\nНови валежи ще има от 8 до 11 октомври, когато отново слабо ще се захлади. \r\nОт 26 октомври, когато е Димитровден пък, започва т.нар. \"циганско лято\", каза още метеорологът.", "date": "2018.09.30", "title": "Циклонът, ударил Гърция, идва и у нас! Топло, но пък с валежи"}
{"url": "https://www.dnes.bg/notifikacii/2018/09/30/trymp-shokira-s-kim-chen-un-se-vliubili-edin-v-drug.389189", "text": "Американският президент Доналд Тръмп заяви по време на митинг в Западна Вирджиния, че със севернокорейския лидер Ким Чен Ун са се \"влюбили\" един в друг, предаде ДПА.\r\n\"Той ми написа хубави писма и те са страхотни писма. И се влюбихме\", каза Тръмп.\r\nПрезидентът каза, че спирането на ядрените опити и ракетните изпитания са признак, че подходът му към Северна Корея работи. Очаквайки да бъде разкритикуван за топлите си думи към Ким, президентът добави саркастично: \r\n\"Доналд Тръмп каза, че са се влюбили. Колко ужасно, ама само колко ужасно. Толкова непрезидентско\".\r\nСлед това той посочи към множеството пред себе си и добави: \"Винаги казвам, че е толкова лесно да се държиш президентски. Но тогава вместо 10 000 души да опитват да влязат в тази препълнена зала, щеше да има около 200 души, стоящи ей там\", заяви Тръмп, цитиран от БТА.", "date": "2018.09.30", "title": "Тръмп шокира: С Ким Чен Ун се влюбили един в друг"}
{"url": "https://www.dnes.bg/balkani/2018/09/30/masov-boi-mejdu-siriici-i-afganistanci-edin-zagina.389190", "text": "Мигрант от Сирия на 31 години бе убит в събота при сбиване между сирийски и афганистански обитатели на мигрантски лагер в Гърция, съобщи агенция АНА-МПА.\r\nОсем души са ранени и приети в болница след свадата в лагера \"Малакаса\", на 50 км северно от Атина. \r\nПо първоначални данни е избухнал спор между двама бежанци, сириец и афганистанец, който е прераснал в масов бой между мигранти от двете страни. \r\n\"Малакаса\" и още около 20 лагера от този тип бяха открити след масовото изселване от Близкия изток през 2015 и 2016 г.", "date": "2018.09.30", "title": "Масов бой между сирийци и афганистанци: Един загина"}
{"url": "https://www.dnes.bg/football/2018/09/30/real-i-barsa-ryka-za-ryka-belite-s-poredno-ravenstvo.389191", "text": "Реал Мадрид и Атлетико Мадрид не успяха да се победят, завършвайки наравно 0:0 в столичното дерби от 7-ия кръг на испанската Ла Лига, игран на стадион \"Сантяго Бернабеу\"\r\nПред почти 80 000 зрители двата отбора спетнаха здрав мач, изпълнен с много борба в средата на терена, но така и не намериха път към вратите на Тибо Куртоа и Ян Облак.\r\nТака Реал продължи да постига същите резултати, каквито и кръвния враг Барселона, който също завърши наравно (1:1 с Атлетик Билбао) по-рано в събота вечер. Двата тима си поделят върха в класирането с актив от 14 точки.\r\nАтлетико Мадрид пък е 4-и с 12 пункта, с 1 по-малко от третия Севиля.\r\n ", "date": "2018.09.30", "title": "Реал и Барса – ръка за ръка, \"белите\" с поредно равенство"}
{"url": "https://www.dnes.bg/obshtestvo/2018/09/30/vnimanie-vnimanie-testvat-sirenite-na-1-oktomvri.389192", "text": "В няколко града в страната в понеделник, точно в 13 часа, ще бъдат тествани сирените, информира МВР.\r\nТестовете ще бъдат проведени в Бургас, Варна, Кърджали, Монтана, Пазарджик Плевен, Пловдив, Русе, Смолян, София, Враца, както и в населените места в 30-километровата зона около АЕЦ \"Козлодуй\".\r\nЩе бъдат излъчвани националните сигнали за тревога и край на тревогата. Сигналите ще бъдат съпътствани от гласова информация.\r\nТренировката се извършва с цел проверка на техническото състояние на Националната система за ранно предупреждение и оповестяване и за обучение на населението.\r\nПланирано е в тренировката да бъдат включени локални системи за оповестяване в Зоната за неотложни защитни мерки и в редица предприятия в страната", "date": "2018.09.30", "title": "Внимание, внимание! Тестват сирените на 1 октомври"}
{"url": "https://www.dnes.bg/notifikacii/2018/09/30/predade-se-myjyt-sbil-se-fatalno-s-drug-na-oktoberfest.389193", "text": "Мъж, заподозрян в сбиване, довело до смъртта на друг мъж на мюнхенския Октоберфест, се предаде в полицията, придружен от адвоката си, съобщи полицията, предаде ДПА. \nПетдесет и осем годишен мъж почина в петък вечерта на годишния бирен фестивал малко след сбиването. \r\nГерманската полиция разпита по-рано жена, станала свидетел на свадата. Двамата се сбили в една от множеството шатри на фестивала.\r\nНе са използвани оръжия при сбиването и полицията води разследване по подозрение за нанасяне на телесни повреди, довели до смърт.", "date": "2018.09.30", "title": "Предаде се мъжът, сбил се фатално с друг на Октоберфест"}
{"url": "https://www.dnes.bg/akoshtete-vqrvaite/2018/09/30/kakvo-ochakva-zodiite-v-liubovta-prez-oktomvri.389080", "text": "Октомври ще бъде вълнуващ месец за любовта, но ще ни постави и пред сериозни изпитания. Някои връзки ще се разпаднат, други ще се задълбочат. Ще трябва да се научим да действаме с разума си в определени ситуации и да слушаме интуицията си, за да не попаднем на лъжливи партньори. Какво ви очаква според зодията, вижте в любовния хороскоп на Az-jenata.bg\r\n\r\n \r\nОвните ще трябва да намерят хармония между чувствата и разума. През октомври, романтиката определено ще развълнува родените под този зодиакален знак, подбуждайки ги към ярки, красиви, но невинаги обмислени действия. Именно поради тази причина Овенът може да развали собствената си връзка или да направи лошо впечатление на някого, когото иска да впечатли с обратното. \r\nАко се намирате във връзка, опитайте се да покажете инициатива, помислете за това какво е най-важно за любимия човек във взаимоотношенията ви. Не се поддавайте на клюки, слухове, информацията може да се окаже невярна. Късметът ще ви се усмихне във втората половина на месеца.\r\n\r\n\r\n \r\nЗа представителите на знака октомври ще се окаже истински романтичен месец, богат на различни събития и приключения. Нещата могат да се развият много по-различно, отколкото очаквате. Имайте търпение. Въпреки трудностите, този месец ще донесе на Телеца много положителни промени в отношенията. Ако в последните няколко седмици е имало неща, които сте искали да си изясните, сега ще може да го направите. \r\nНякои представители на знака ще променят постоянната си връзка – сватба, съвместно съжителство или ще останат в приятелски отношения с вече бившата си половинка. Внимавайте в кого се влюбвате.\r\n \r\n", "date": "2018.09.30", "title": "Какво очаква зодиите в любовта през октомври?"}
{"url": "https://www.dnes.bg/technology/2018/09/30/mysk-se-spasi-ot-us-vlastite-sreshtu-40-mln-koi-shte-oglavi-tesla.389194", "text": "Основателят на Tesla Inc. Илон Мъск и Комисията по ценните книжа и борсите в САЩ постигнаха споразумение по отношение на заведеното през тази седмица дело срещу бизнесмена.\n\r\nМъск ще запази длъжността главен изпълнителен директор, но трябва да подаде оставка в рамките на 45 дни от позицията си на председател на Борда за три години, става ясно от изявление, публикувано от регулатора и цитирано от Bloomberg.\r\nТой също ще трябва да плати глоба от 20 млн. долара и да назначи в Tesla двама нови независими директори. Tesla ще плати още 20 млн. долара. Сумата ще бъде разпределена на засегнати инвеститори по одобрен от съда процес. Освен това бордът на Tesla ще трябва да разработи механизъм за наблюдение на комуникацията на Мъск с инвеститорите\n                    \n                    \n                \r\n\"Обобщеният пакет от мерки и облекчения, обявени днес, са специално разработени, за да се справят с въпросното неправомерно поведение, като укрепят корпоративното управление и контрола на Tesla, за да защитят инвеститорите\", каза Стефани Авакян, съпредседател на отдела за правоприлагане на SEC.\n\r\n\"В резултат на споразумението Илон Мъск вече няма да бъде председател на Tesla, бордът на Tesla ще предприеме важни реформи - включително задължението да наблюдава комуникацията на Мъск с инвеститорите, а те двамата ще платят финансови санкции\", добави Стивън Пейкин, съпредседател на отдела за правоприлагане на SEC. \"Резолюцията има за цел да предотврати по-нататъшни диспропорции на пазара и причиняване на вреда на акционерите на Tesla\".\n\r\nSEC обвини милиардера в опит за манипулация заради туита му от август, че ще свали компанията от борсата и е осигурил финансиране. Според Комисията Мъск е излъгал, че разполага с необходимото финансиране да свали Tesla от борсата при цена на акция от 420 долара и съответно да направи компанията частна. Именно това беше желанието на главния изпълнителен директор на компанията в началото на август. В края на месеца той обаче се отказа от него.\r\nКъм този момент Комисията смята, че изказванията за осигуреното финансиране на Мъск са фалшиви, а самият той определя обвиненията като \"неоправдани\".\r\n", "date": "2018.09.30", "title": "Мъск се спаси от US властите срещу $40 млн. Кой ще оглави Tesla?"}
{"url": "https://www.dnes.bg/balkani/2018/09/30/zadava-li-se-politicheska-kriza-v-gyrciia-zaradi-severna-makedoniia.389197", "text": "Резултатът от референдума в Скопие е твърде вероятно да доведе до извънредни парламентарни избори в Гърция, съобщава БНР. \n\n\n\nПричината е, че опозицията отказва да подкрепи споразумението Заев-Ципрас при гласуване в парламента. Премиерът Ципрас изрази увереност, че ще получи подкрепа в гръцкия парламент за европейското бъдеще на Скопие, но такова май не се очертава.\n\r\nВсички опозиционни партии вече съобщиха, че няма да гласуват  за ратифициране на споразумението Заев -Ципрас. От основната опозиционна сила - \"Нова Демокрация\", са категорични, че няма да ратифицират договора дори и в следващия парламент. Левите партии също застанаха на позиция срещу решението на Ципрас.\n                    \n                    \n                \r\nКакто е известно, споразумението за новото име на Македония доведе до сериозни сътресения и в управляващата коалиция, след като лидерът на националистите, министърът на отбраната Панос Каменос заяви, че ще се оттегли от правителството, защото партията е против договора със Скопие. В интервю той каза, че \"македонците са българи, славяни\".\n\r\nДнес Македония гласува на референдум по въпроса \"Подкрепяте ли членството в Европейския съюз и НАТО като приемете споразумението между Република Македония и Република Гърция?\". По данни на македонската Централна избирателна комисия малко над 1,8 милиона гласоподаватели имат право да участват в допитването. За да бъде сметнат за валиден референдумът, трябва да гласуват над половината, т.е. около 903 хиляди души.\n\r\nСлед плебисцита ще е нужна подкрепата на две трети или 81 от общо 120 депутати в македонския парламент, за да бъдат одобрени конституционните промени в споразумението между Скопие и Атина. \n\r\nКогато тези процеси завършат в Македония, споразумението следва да бъде одобрено и от гръцкия парламент.\r\n ", "date": "2018.09.30", "title": "Задава ли се политическа криза в Гърция заради Северна Македония?"}
{"url": "https://www.dnes.bg/notifikacii/2018/09/30/taifunyt-trami-mina-prez-iaponiia-45-sa-raneni.389195", "text": "Най-малко 45 души са пострадали при преминаването на тайфуна \"Трами\" през Япония, съобщи Франс прес.\r\nВластите съобщиха за 38 леко ранени на югозападния остров Окинава и 7 в град Кагошима, в южната част на остров Кюшу.\r\nДвижението на високоскоростните влакове бе спряно в западната част на страната и близо 1000 полета бяха анулирани заради затварянето на летище \"Кансай\" край Осака.\r\nТайфунът достигна тази сутрин главния остров Хоншу с ветрове от 216 км/ч. \"Трами\" е 24-ият тайфун в Азия тази година, съобщава БТА.", "date": "2018.09.30", "title": "Тайфунът \"Трами\" мина през Япония, 45 са ранени"}
{"url": "https://www.dnes.bg/tenis/2018/09/30/grisho-se-nadyhva-leka-poleka-dobrata-mi-forma-se-zavryshta.389196", "text": "Чувствам, че се движа в правилната посока и полека-лека добрата ми форма се завръща. Това сподели първата ни ракета Григор Димитров, който вече е в Пекин. Шампионът от финалите на АТП е поставен под №3 и в първия кръг ще играе срещу Райън Харисън (САЩ).\n\r\n\"Мачовете за купа \"Лейвър\" определено ми помогнаха да намеря правилния ритъм. Ние бяхме силни характери, събрани в един отбор, а това нямаше как да не даде резултат\", \n\r\n\"Тъй като знаех, че ще играя в тези двубои, предпочетох да остана в Щатите и да се подготвям там. Така имах повече време за тренировки, което иначе губя за пътувания. Сега вече мисля за предстоящите турнири\". \n\r\nСъперникът на Гришо в първия кръг в Пекин - Райън Харисън, пък е сред добрите приятели на хасковлията и двамата често си правят шеги един с друг.\n                    \n                    \n                \r\nПоследният мач на Димитров с този съперник бе миналата година, когато във втория кръг на турнира от категорията \"Мастърс 1000\" в Шанхай българската звезда спечели трудно с тайбрек в третия сет. Григор и Харисън няколко пъти са участвали заедно на двойки в турнири.\n\r\n", "date": "2018.09.30", "title": "Гришо се надъхва: Лека-полека добрата ми форма се завръща"}
{"url": "https://www.dnes.bg/obshtestvo/2018/09/30/plodove-i-zelenchuci-poskypvat-esenta-e-veche-tuk.389199", "text": "Индексът на тържищните цени (ИТЦ), който отразява цените на хранителните стоки на едро, се покачи тази седмица с 1,74 процента до 1,404 пункта, сочат данните на Държавната комисия по стоковите борси и тържищата.\n\r\nДоматите от внос поскъпнаха тази седмица със 5% и се продават по 1,68 лева за килограм. Оранжерийните краставици се търгуват по 1,30 лева. Картофите поевтиняват с 3,2 на сто до 0,60 лева за килограм на едро. Цената на зелените чушки се повишава с 10,4% до 1,38 лева. Червените чушки поскъпват с 13,1% до 1,64 лева за килограм. Корнишоните се продават по 1,36 лв. /кг. \n\r\nЯбълките поскъпват с 2,8 на сто и се продават по 1,10 лв./кг. Гроздето поскъпва с 10% до 1,65 лева за килограм. Прасковите от внос се продават по 1,72 лева за килограм.\n                    \n                    \n                \r\nКравето сирене поскъпва с 0,3 на сто и се търгува по 5,88 лв./кг; кашкавалът, тип \"Витоша\", се купува по 9,88 лв./кг, а олиото поскъпва с 2,2 на сто до 2,02 лева за литър. Каймата поевтинява с 0,8 на сто и се търгува по 4,71 лева за килограм. \n\r\nПакетче краве масло от 125 грама се търгува за 2,33 лева. Пилешкото замразено месо се продава по 3,97 лева за килограм на едро в края на седмицата. Захарта поскъпва с 1,9 на сто и се търгува по 1,08 лв./кг, а брашното тип \"500\" се продава по 0,80 лева. \n\r\nЯйцата се продават по 0,20 лева за брой.", "date": "2018.09.30", "title": "Плодове и зеленчуци поскъпват. Есента е вече тук"}
{"url": "https://www.dnes.bg/notifikacii/2018/09/30/broiat-na-jertvite-v-indoneziia-dostigna-do-832.389200", "text": "До 832 е достигнал броят на загиналите от земетресенията и породените от тях цунами, поразили индонезийския остров Сулавеси, предаде АФП. \n\r\nАгенциите се позовават на Сутопо Нугрохо, говорител на националната служба за справяне с бедствия. По думите му най-много са убитите в град Палу. \r\nВероятно броят на жертвите ще се увеличи, защото още няма данни за пораженията в град Доггала, добави той.", "date": "2018.09.30", "title": "Броят на жертвите в Индонезия достигна до 832"}
{"url": "https://www.dnes.bg/zvezdi/2018/09/30/tialo-za-pokaz-rozmari-ot-vip-brother.389089", "text": "Розмари Тишер стана известна на широката аудитория заради участието си във VIP Brother. Тя определено внесе свежест сред сивотата на останалите \"випове\" с приятелско и непринудено поведение. Не се подвоуми дори да се сближи с гримьора Кулагин в момент, когато той е персона нон грата за останалите. Съзнавайки, че няма да извади дивиденти от това.\n\r\nГовори с акцент, защото е живяла дълги години в Германия. Тя е от смесен брак – баща ѝ е германец, а майка ѝ – от Казанлък.\n\r\nРозмари е на 33 години. Висока е 180 см и работи за модната агенция \"Ивет фешън\". Снимала е в Лондон, Дубай, Маями и Кейптаун. Участвала е в дефилета в седмицата на модата в Милано и в Берлин.\n                    \n                    \n                \r\nТя обаче не се смята за типичен модел, защото няма типичната фигура, изглеждала по-женствена и обичала да яде от всичко.\n\r\nВъпреки че жъне успехи на модната сцена, Розмари по образование е психолог.\n\r\nОбича да прекарва свободното си време или сред природата, или с весела компания, а малките животинки могат да разтопят сърцето ѝ.\n\r\nЗа външния си вид тя отделя едва 45 минути на ден, но както ще се убедите и от нашата галерия – явно са напълно достатъчни!\n\r\nКато една истинска българка – любимите ѝ напитки са виното и ракията. Вижте я в галерията на \r\n ", "date": "2018.09.30", "title": "Тяло за показ: Розмари от VIP Brother"}
{"url": "https://www.dnes.bg/obshtestvo/2018/09/30/jorj-bashur-liubovta-e-istinska-no-tragediiata-be-po-silna-ot-nas.389203", "text": "Фолк певицата Емилия и нейния любим Жорж Башур за първи път проговориха откровено за тежката катастрофа, при която загина сина на бизнесмена – Феди.\n\r\n\"Имаше много спекулации с една наша трагедия. Бяхме много щастливи, ние и сега сме много щастливи, защото сме влюбени. Защото любовта е истинска, но трагедията беше по-силна от нас\", заяви Жорж Башур в интервю пред Нова телевизия. \n\n\n\n\"Феди се беше прибрал от Щатите, прекарвахме време постоянно заедно. Доста се сближихме. Държа да отбележа, че това, което се изписа, че е карал със зверска или висока скорост - не е вярно. Той караше със 110-120 км/ч.. Просто се случи за един миг, влязохме в аквапланинг, оттам поднесе колата\", уточни Емилия. А Жорж допълни:\n                    \n                    \n                \r\n\"Изгуби се контрол, може би липсата му на опит, може би съдбата реши да стане точно така. Ние си го обясняваме като лош ден. В колата се смеехме, шегувахме, изведнъж чух сина ми в паниката да крещи \"Леле\" и колата поднесе. След удара в мантинелата, колата започна да се върти във въздуха\".\n\r\nЕмилия се върна към кошмарния ден и призна, че не помни почти нищо от момента на удара. \"Аз когато се свестих, тях ги нямаше, а аз бях в колата. Държа да подчертая, че те бяха с колан. Започнах да крещя неговото име и видях, че той е добре, но Феди още тогава не беше добре\", отбеляза фолкпевицата. Тя се извини на майката на момчето за всичко негативно, което се изписа по повод трагедията на семейството, заради публичността на певицата.\n\r\n\"Лекарите направиха всичко възможно, за да го спасят, но това е неговата съдба и нашата\", допълни Жорж и заяви още: Винаги ще помня този ден с много мъка и никога няма да го забравя“.\n\r\nБизнесменът отбеляза, че още помни последния разговор със сина си, когато го попитал какво смята за връзката му с Емилия. Феди бил щастлив за баща си. \n\r\nЖорж Башур признава, че преодолява трагедията с любовта на Емилия. \"Имах огромната нужда от нещо позитивно в моя живот\", призна той. И затова помолил певицата да се оженят по-рано от планираното, което трябвало да бъде през този септември.", "date": "2018.09.30", "title": "Жорж Башур: Любовта е истинска, но трагедията бе по-силна от нас"}
{"url": "https://www.dnes.bg/obshtestvo/2018/09/30/deputatite-ni-chisti-niama-dokazatelstva-za-korupciia.389198", "text": "На този етап няма достатъчно събрани доказателства по сигналите за корупция срещу депутати, обяви председателят на Комисията за противодействие на корупцията и за отнемане на незаконно придобитото имущество (КПКОНПИ) Пламен Георгиев в предаването \"Тази неделя\" по bTV. \n\n\n\"Имахме сигнал за депутата Делян Пеевски, като извършихме една изключително обстойна проверка. Събрахме огромен обем доказателства и установихме, че при този човек няма един незаконен ред\", каза Георгиев и посочи, че този депутат дори е един от най-големите данъкоплатци.\n\r\n\"Проверяваме всичко във връзка с Ветко Арабаджиев. Имаме срок за проверка от една година, който може да бъде увеличен с 6 месеца. За Арабаджиеви събрахме цялата информация за имуществото, което имат. Дадохме ги на прокуратурата и тя наложи ограничителни мерки. Но трябва време, защото в момента проверките са на ранен етап\", уточни още шефът на КПКОНПИ.\n                    \n                    \n                \r\nТой коментира и идеята да бъде въведено антикорупционно говорене в детските градини. По думите на Георгиев с това България не открива топлата вода. \"Идеята е да се започне евентуално с трета и четвърта група в предучилищното образование. В Германия например моделът е да се прави една игра, при която полицай си говори с кукла и децата сядат в кръг около него. И полицаят играе с куклата – той не взима пари, за да й помогне, когато има нужда. И така децата виждат как се случат нещата\", подчерта експертът.\n\r\nПламен Георгиев категорично отхвърли обвиненията, че КПКОНПИ получава поръчки от властимащите срещу хора, които в момента са неудобни. \"Това не е вярно. Това е пълен абсурд. И да искаме, няма как да го направим. Говорим за приходи и разходи - неща, които са видими и проверими. Нещата са простички, това са пари\", посочи още той.\n\r\nГеоргиев подчерта, че българският модел за борба с корупцията е различен от румънския. \"При нас единственият орган, който може да повдига обвинение, е прокуратурата. Но всички органи, които могат да разследват корупцията, са събрани в един. Създаде се задължение и за КПКОНПИ да запорира имущество. При нашия модел се създават всички предпоставки за добри резултати, защото превенцията се съчетава с борбата с корупцията\", каза още той.\n\r\nПо отношение на случая с бившия финансов министър Симеон Дянков, срещу когото също се прави проверка, Георгиев отговори: \"Извършихме проверка спрямо него, но не можахме да го намерим за разлика от Трайчо Трайков. Дянков ми звънна лично в 00.30 часа, защото е бил в Америка и каза, че ще ни съдейства. Така че той ще предостави документи и за това, и за имуществото си\", обясни Георгиев.", "date": "2018.09.30", "title": "Депутатите ни чисти, няма доказателства за корупция!"}
