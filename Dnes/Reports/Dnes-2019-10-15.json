{"url": "https://www.dnes.bg/index/2019/10/15/makedonski-arheolog-kym-bylgariia-razbiram-vashiia-istoricheski-kompleks.426211", "text": "\"Може би е излишно, но дай Боже да бъде полезно моето добронамерено обръщение към вас, комшии българи, разтресени от ирационална антимакедонска треска. Ще говоря като македонец, от свое име и със своето самосъзнание, а вие свободно можете да го умножите поне по един милион, без диаспората\", пише македонският археолог Зоран Георгиев в послание към българите, предадено от скопското електронно издание \"365\" и цитирано от агенция \"Фокус\".\r\n\"Имах прадядо комита-автономист и баща партизанин, комунист-идеалист. Те, дядо и внук, всеки в своето биологическо и историческо време, са нарамили пушка и са сложили главата си в торбата за един и същ идеал: Македония на македонците. За тях тези имена са били свещени думи. И трябва да разберете защо те не могат да бъдат по-малко свети и за мен. В противен случай, не можем да бъдем приятели. А трябва да бъдем.\r\n                \n                \n                Националната принадлежност е лично чувство и интимно усещане. Поданството е съвсем друго. То може да бъде наследено или да бъде избрано по собствена воля, или – както в злата история на македонците – да бъде налагано изменливо. Вие, в своята пропаганда против \"македонистите\", се позовавате на \"декларирания\" в документи от миналото, а те са правени по шаблон от окупаторските режими. Така, моят прадядо (комитата) е бил \"българин\", защото при кръщаването така го записал екзархийският поп в Османската държава. Баща ми бил писан \"ич\" без изобщо да го питат, а през 1941 година му добавили „ев“ и той веднага се почувствал само \"българин\", защото станал \"шумкар\".\r\nПрощавайте за отклонението, но не мога да пропусна едно нещо: не съм чел нищо по-смешно от вашата Уикипедия, където казвате, че македонските партизани (всички до един, включително баща ми) били \"български партизани!\"\r\nРазбирам вашия исторически психологически комплекс, но нямате право да диктувате \"амнезия\" за това, кой беше той. Класическата военна окупация, с която заменихте предишната, не може да бъде прикрита с перфидния манипулативен термин \"присъединяване\". Първо, македонците не се присъединиха. Второ, те бяха от противоположната страна. И трето, това са неизличими факти в световната историография. С най-добро намерение те могат да бъдат скрити в учебниците за първи клас, но не по-късно. И още нещо: ако от фразата \"български фашистки окупатор\" отпадне, \"фашистки\", ще остане само \"български окупатор\" и несправедливо ще хвърля кал върху целия български народ, който не е бил фашизиран, а само тогавашното му правителство и неговия военно-полицейски апарат.\r\nЗа вас винаги са били важни Кубрат, Аспарух, Крум, Борис/Михаил, Калоян и Шишмановци-Неманичи, и другите между тях и след тя чак до Червенков и Живков, но за македонецът те са чужда история. Той не чувства духовен порив да се идентифицира с тях. Защо ли? Просто защото - дори ако грубо се абстрахирате романизираното и християнизираното коренно македонско население от края на античността, славяните определено заляха Македония точно 99 години преди Аспарух да стъпи на Дунавския \"Онгъл\".\r\nИ още 200 години след това няма нищо общо с т.нар. \"прабългари\", докато римският император не остави Македония при хан Борис / княз Михаил, почти като допълнителна награда (а всъщност римско кукувиче яйце) за капитулантски приетото принудително кръщение на българи. Така македонското население (и извън него), не по избор и за една нощ, става подчинено на Първото българско царство. Тогава му беше залепен етикета, на който се возите и до днес“.", "date": "2019.10.15", "title": "Македонски археолог към България: Разбирам вашия исторически комплекс"}
{"url": "https://www.dnes.bg/index/2019/10/15/udvoiavame-subsidiiata-za-da-privlechem-volkswagen.426241", "text": "За да осигури договора за новия завод Volkswagen, България е готова да удвои субсидиите, които предлага, пише в ексклузивен материал във вторник вечер германският всекидневник Frankfurter Allgemeine Zeitung.  \r\n\"Намерихме начин да предложим на Volkswagen Group вместо 135 млн. евро, 250 до 260 милиона евро\", заяви бившият държавен глава Росен Плевнелиев пред F.A.Z. В момента Плевнелиев е председател на Автомобилен клъстер България и лобира активно в полза на страната си.  \n\nБългария предлага на VW голяма индустриална зона извън столицата София, близо до летището. Бившата фабрика на стоманодобивна компания принадлежи на българската Първа инвестиционна банка и австрийската компания за недвижими имоти Soravia.\r\n                \n                \n                Българският премиер Бойко Борисов обеща на Volkswagen да покаже, че ще бъде \"най-лоялният партньор на най-големия автомобилен гигант в света\". Премиерът се позова на добрите условия за германските инвеститори и много ниските данъци.  \n\r\nГерманският автомобилопроизводител вече създаде свое турско подразделение в западния град Маниса в началото на октомври, с което постави основите за начало на производствената си дейност в Турция. Въпреки това противоречивите решения на президента Реджеп Ердоган и негодуванието срещу тях в Брюксел разколебават компанията.  \n\r\n\"Решението за построяването на нов завод беше отложено от Управителния съвет“, посочват от VW. \"Следим отблизо ситуацията и сме притеснени за настоящото развитие“, допълват още те.   Заради военната си офанзива в Сирия Турция попадна под силна международна критика. В понеделник германското правителство призова за незабавно спиране на военната операция, с която властите в Анкара искат да създадат зона за сигурност за бежанци и да изкарат бойците на кюрдската милиция YPG извън границата.\r\nКато конкретна причина за инвазията се посочва обявеното изтегляне на американските войски в района от страна на американския президент Доналд Тръмп.\r\n", "date": "2019.10.15", "title": "Удвояваме субсидията, за да привлечем Volkswagen?"}
{"url": "https://www.dnes.bg/zvezdi/2019/10/15/bela-hadid-se-vyrna-v-pregrydkite-na-the-weeknd.426224", "text": "Бела Хадид и The Weeknd отново са заедно, съобщава E! News. Според изданието те се срещат отдавна, само два месеца след раздялата си.\r\nСлухове, че моделът и музикантът продължават любовната си история, се появиха, след като The Weeknd бе забелязан на парти по случай рождения ден на Бела в ресторантL'Avenue, който бе на 9 октомври.\r\n \r\n\"Той бе с нея през цялата вечер и двамата си тръгнаха заедно – твърди източник на изданието – Те определено изглеждаха влюбени и щастливи\". Освен това източникът уверява E! News още, че двамата в последно време много общували и работили над отношенията си.\r\n \r\nИнформация за раздялата на Хадид и The Weeknd се появи през август тази година. До този момент те се разделиха през ноември 2016 г. след това се сближиха през май 2018 г. По време на разделите им рапърът имаше връзка и с бившата изгора на Джъстин Бийбър – Селена Гомес.\r\n \r\n", "date": "2019.10.15", "title": "Бела Хадид се върна в прегръдките на The Weeknd"}
{"url": "https://www.dnes.bg/health/2019/10/15/blizo-2-mln-lv-e-darila-fondaciia-ignat-kanev-na-bolnica-v-ruse.426210", "text": "Благотворителна фондация \"Игнат Канев\" е дарила през последните няколко години близо 2 млн. лева на Университетската болница \"Канев\" в Русе, съобщиха от лечебното заведение в града.\r\nОттам информират, че на 17 октомври ще се състои освещаването на новата пациентска част на отделение \"Диализно лечение\". Разширението и ремонтът са били извършени изцяло със средства, дарени от фондация \"Игнат Канев\". Проектът е на стойност 500 000 лева.\r\nОт болницата съобщиха, че е било извършено и цялостно подновяване на апаратурата и оборудването в отделението. Сумата в размер на 600 000 лева е била осигурена от Министерството на здравеопзването. Двама местни бизнесмени също са помогнали, като са закупили и дарили два от апаратите за хемодиализа.\r\n                    \n                    \n                \n                \n                \n                Отделение \"Диализно лечение\" обслужва 143 пациенти на 24 диализни поста. Болните са от областите Русе, Разград и Силистра, има и чужденци.\r\nНа освещаването се очаква да присъстват големият канадски бизнесмен с български произход и дарител Игнат Канев, както и министърът на здравеопазването Кирил Ананиев.\r\nОт болницата припомнят, че това е четвъртото дарение от името на благотворителна фондация \"Игнат Канев\" в полза на лечебното заведение. През септември 2016 г. е изградена детска площадка в двора на болницата. През септември 2017 г. е открито новото педиатрично отделение, а година по-късно бе осветено и новото отделение по трансфузионна хематология.\r\n ", "date": "2019.10.15", "title": "Близо 2 млн. лв. е дарила фондация \"Игнат Канев\" на болница в Русе "}
{"url": "https://www.dnes.bg/notifikacii/2019/10/15/petima-otvedeni-za-razpit-sled-akciiata-v-bfs.426242", "text": "При акцията на ГДБОП в сградите на БФС в столицата са отведени за разпит петима души, сред които по непотвърдена информация е и шефът на Съдийската комисия Йордан Сталев.\n\nМениджърът на съдиите Илонка Джалева също е била отведена за разпит, съобщи БНР.\r\n\r\nАкцията е свързана с разследване на дейността на Съдийската комисия, свързана с определянето на съдийски наряди и нагласяването на резултати.\r\nПо-рано премиерът Бойко Борисов каза, че тя е била планирана няколко дни преди снощния мач с Англия.", "date": "2019.10.15", "title": "Петима отведени за разпит след акцията в БФС"}
{"url": "https://www.dnes.bg/sofia/2019/10/15/sobstvenik-na-imot-v-mladost-blokira-pytia-za-pazara-i-metroto.426205", "text": "\n Скандал след спор за собственост на парцел в столичния квартал \"Младост\". Притежатели на имот в междублоковото пространство демонстранстративно оградиха собствеността си. \n\r\nТова предизвика недоволството на съседите им, които излязоха на протест, предаде .\r\n\"Просто е брутално. Затваря се една пътека, която се ползва масово от много жители от квартала, за да стигнат до пазар и спирки. Такава е и пътечка до входа на метрото\", недоволства жена от квартала\n\r\nПо думите на живущите в района оградената пътека е единственото място, откъдето минават, за да стигнат до пазара и метростанцията.\n                    \n                    \n                \n                \n                \n                \r\nСобствениците настояват имотът да бъде реализиран или общината да замени терена им с друг.  \n\r\n\"Трябва да се разбере, че това е частен имот и  искаме да има реализация на него. Искаме държавата да ни обещети равностойно\", отбелязват те.\n\r\nНедоволните съседи се заканиха да направят мащабен протест.\r\n                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        ", "date": "2019.10.15", "title": "Собственик на имот в \"Младост\" блокира пътя за пазара и метрото"}
{"url": "https://www.dnes.bg/akoshtete-vqrvaite/2019/10/15/ribi-vezni-4-zodii-koito-umeiat-da-se-doveriavat.426056", "text": "За някои хора е много трудно да се доверят на околните и да повярват в добротата. Те се съмняват във всеки и го подлагат на много изпитания. Част от зодиакалните знаци обаче избират да повярват и да дадат шанс на околните. \r\n\r\n \r\nРибите са известни с това, че са чувствителни, мили, винаги помагат на другите. Не са егоисти. Те дават много втори шансове на хората, прощават многократно, не могат да се държат лошо с околните. Вярват, че повечето хора са добри по природа. Те смятат, че хората могат да се променят и да се поправят, когато са сгрешили. Изпитват съчувствие. Рибите често са наранявани и другите нарушават обещанията си към тях.\r\n \r\n\r\n \r\nТези зодии са честни и балансирани. Най-хубавото при тях е, че опитват да не съдят другите. Приемат околните с качествата им и недостатъците им, и опитват да ги харесват. Те са позитивни, така че предпочитат да виждат всичко от положителната страна. Намират обяснение и извинение за много неща. Вярват, че всеки е невинен до доказване на противното. Опитват да намерят правилното решение.\r\n\r\n", "date": "2019.10.15", "title": "Риби, Везни... 4 зодии, които умеят да се доверяват"}
{"url": "https://www.dnes.bg/obshtestvo/2019/10/15/bylgarist-prevede-paisii-na-turski-ah-akylsyz-budala.426173", "text": "„Ах, акълсъз будала! Булгаръм демектен неден утанъйорсун!”. Така би се обърнал на турски към българите основоположникът на Българското възраждане Паисий Хилендарски. В ролята на преводач на думите му влиза 28-годишната българистка от Анкарския университет Тууче Конач, която за първи път преведе на турски език пълния текст на „История славянобългарска”.\n\r\nПреводът е част от магистърската работа на Тууче за ролята на „История славянобългарска” за изграждането на българското национално самосъзнание, пише „Монитор“.\n\r\n„Нямам никаква кръвна връзка с България, но много обичам славянските езици, сега след години мога да кажа, че обичам и България, и българите”, разказва Тууче.\n                    \n                    \n                \n                \n                \n                \r\nВ родния си град младата жена завършила езиков лицей с английски и немски, а за бъдещата й професионална реализация влияние оказал баща й.\n\r\nПървите хора, които отворили вратичката на комшулука към България, били проф. Хюсеин Мевсим, известен преводач и изследовател, който от 1991 г. работи и живее в Турция, и родената в Македония проф. Меляхат Парс. \n\r\n„В първи курс по специалността „Български език и литература” се записаха около 60 души, но после не всички можаха да продължат във втори, защото е много трудно. Останахме 4-5, а е имало моменти, в които на лекции съм била сама с преподавателите”, описва пътя си в българистиката Тууче. \n\r\nКазва, че по-лесна е граматиката, поне за нея, а по-трудно е самото говорене, фонетиката.\n\r\nС Паисий и неговата „История” се срещнала за първи път още в първи курс в часовете, посветени на Българското възраждане. След Анкарския университет записала магистърска програма „Балканистика” в Тракийския университет в Одрин и започнала да се замисля за дипломната си работа. Търсела нещо, което да има научен принос към българистиката и балканистиката в Турция. Така съвместно с преподавателя си се спряла на „История славянобългарска”.\n\r\n„Хванах се с превода на „История славянобългарска”, защото това произведение е изключително важно и за нас, и за вас. Важно е за българската история и за изграждането на националната идентичност на българите, но е важно и за разбирането за този исторически извор в Турция в контекста на Дсманската империя и културното пространство на Балканите”, мотивира избора си Тууче Конач. \n\r\nОсвен това мнозина историци и изследователи в Турция работели по темата за Паисий и Българското национално възраждане, но превод на самия труд не бил правен.\n\r\nРаботата по превеждането на текста на турски език отнело на Тууче близо година и бил дълъг и тежък процес. Огромна помощ й оказала редакторката и консултантката на превода д-р Менент Шукриева от Шуменския университет „Епископ Константин Преславски”, с която нанасяли корекции и търсели правилните съответствия на турски език на историческите личности и топонимите, споменати в произведението. В помощ била работата с д-р Мюмюн Исов, български изселник. \n\r\nПреводът бил готов, а през юли т.г. Тууче Конач защитила и магистърската си теза и вече е докторант. Още не е избрала темата, иска да се насочи към старата българска история, вълнуват я Хилендарският манастир, Преславската книжовна школа – Константин Преславски, Йоан Екзарх и Черноризец Храбър, Св. Иван Рилски и Рилският манастир.\n\r\nЛюбимият български сериал на Тууче е „Столичани в повече”. Тя е и голям почитател на Азис. Знае наизуст всички негови песни. Харесва Цветелина и Андреа и мечтае някой ден да се запознае с тях.\r\n ", "date": "2019.10.15", "title": "Българист преведе Паисий на турски: Ах, акълсъз будала!"}
{"url": "https://www.dnes.bg/stranata/2019/10/15/nap-puska-apartamenti-po-600-leva-za-kv-m-po-moreto.426185", "text": "НАП-Бургас обяви на търг недвижими имоти по Южното Черноморие. Те са на длъжници, които не са предприели каквито и да са действия за погасяване на натрупаните просрочени задължения към републиканския бюджет. Това съобщиха от пресцентъра на приходното ведомство в морския град.\n\nИзнесените за продан апартаменти и офисни площи са в Ахелой, курортите \"Слънчев бряг\" и \"Елените\", Несебър и Свети Влас. Цените започват от 562 лева за квадратен метър.\n\r\nОт НАП съобщиха още, че за първите 8 месеца на годината са събрани 163 милиона лева публични задължения. \n\r\nОт приходното ведомство апелираха към длъжниците да търсят контакт и да сключват споразумения. Това са направили 722 физически лица и дружества от региона. \n                    \n                    \n                \n                \n                \n                \r\nНАП информира още, че е поставила под постоянно наблюдение 1298 фирми, всяка от които със задължения от над 50 000 лева. Целта на този вид мониторинг е намаляване на натрупаните просрочия като се поддържа и активен диалог със задължените лица.", "date": "2019.10.15", "title": "НАП пуска апартаменти по 600 лева за кв. м по морето "}
{"url": "https://www.dnes.bg/za-da-se-razbirame/2019/10/15/neshta-koito-vseki-optimist-pravi-ejednevno.426100", "text": "Оптимистите винаги намират начин да видят хубавата страна на живота, дори когато за останалите нещата изглеждат твърде мрачни. Чудите ли се как го правят? Как постигат тази хармония, която им помага да останат позитивни въпреки всичко? Вижте 10 неща, които един оптимист прави всеки ден и то защото му идва отвътре. Бъдете като тях – опитайте се да се настроите на положителна вълна.\r\n\r\n \r\nЩастието е свързано не само с личния живот, но до голяма степен и с професионалния. Той е неизменна част от ежедневието и ако правим нещо, което не харесваме или което не ни носи удовлетворение, няма как да останем позитивни. Затова изначално трябва да правим като оптимистите – да избираме работа, която ни носи удовлетворение и която вършим с удоволствие и страст.\r\n \r\n\r\n \r\nАко искате да почерпите опит от оптимистите трябва да знаете, че те не спират да се отказват, каквото и да им струва това. От всяка грешка и несполука те взимат нужните изводи и ги прилагат в следващите си опити, докато успеят.\r\n \r\n\r\n \r\nЕдна характерна обща черта на всички оптимисти е, че те трудно понасят негативизма. Предпочитат да не общуват с хора, които често употребяват израза \"не мога\" или \"няма да стане\". За тях винаги има начин. Само трябва да се вдъхновят с помощта на подходящите хора.\r\n \r\n\r\n \r\nЕдин истински оптимист никога не хаби талантите и дарбите си. Той винаги намира начин да развива потенциала си и да опитва нови неща.\r\n\r\n", "date": "2019.10.15", "title": "Неща, които всеки оптимист прави ежедневно"}
{"url": "https://www.dnes.bg/index/2019/10/15/politolozi-kampaniiata-za-mestniia-vot-e-slojna-i-trudna.426243", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \"Колкото повече напредва кампанията, фокусът ще се измества върху въпроса при хората \"искам ли да направя промяна или не\". Това коментира политологът Татяна Буруджиева за \"Денят ON AIR\" по повод местния вот в София.\n\r\nСпоред Буруджиева залогът в кампанията на Мая Манолова бил да се покаже на ГЕРБ, че така не се управлява. В София имало нетърпение и на хората им омръзнало да чакат.\n\r\n\"Кампанията е сложна и е трудна да се води, единствената добра новина е, че има сериозна битка\", подчерта още тя.\n\r\nПред политологът Георги Киряков каза, че властта не се търкаляла по улиците, че да я вземел някой.\n                \n                \n                \r\n\"Битката за столицата може лесно да бъде спечелена от човек, който 2 мандата е бил градоначалник\", посочи той.\n\r\nСпоред него ВМРО са навсякъде и кампанията им е агресивна. Трябвало да се види накъде ще тръгне този сюжет, в цяла България те правели богата кампания.", "date": "2019.10.15", "title": "Политолози: Кампанията за местния вот е сложна и трудна "}
{"url": "https://www.dnes.bg/zvezdi/2019/10/15/film-pokazva-nai-hubavite-migove-na-hari-i-megan-v-afrika.426225", "text": "Само преди няколко дни херцозите на Съсекс Меган Маркъл и принц Хари се завърнаха от 10-дневното си пътешествие до Африка. Компания им правеше синът им Арчи, който напусна за първи път границите на Великобритания. Там той открадна сърцата на всички, а приликата му с Хари е безспорна.\r\nВъпреки че всяка една стъпка на кралската двойка беше широко отразявана, сега феновете ще могат да видят по-лични моменти на семейството, които медиите не са успели да запечатат. Точно така, Меган и Хари пускат документален филм тази неделя.\r\nИмето му е \"Harry and Meghan: An African Journey\" и ще бъде излъчен по английската телевизия ITV. В него херцозите говорят с журналиста Том Брадби за каузите, които са им най-близки до сърцето, както и затова какво е да си кралски представител в днешно време.\r\n                    \n                    \n                \n                \n                \n                \"Беше приключение, но невинаги беше това, което очаквах“, казва Брадби в излъчения трейлър. \"Историята за времето им в Африка се отнася до работата им, личното щастие, но също така говорим за натиска и какво се крие зад сериозните им изражения\", допълва журналистът.\r\nТочно в Африка, Хари за първи път се обърна към медиите, които в последно време са взели на прицел Меган Маркъл. Той призова за повече разбиране и толеранс от страна на журналистите.\r\n", "date": "2019.10.15", "title": "Филм показва най-хубавите мигове на Хари и Меган в Африка"}
{"url": "https://www.dnes.bg/zvezdi/2019/10/15/eli-golding-stradam-ot-sindrom-na-izmamnika.426192", "text": "Ели Голдинг разкри, че страда от тревожно разстройство и състояние, наречено \"Синдром на измамника\".\n\r\nПевицата направи това признание в пост в социалната мрежа Twitter.\r\n\r\n\"Знам, че аз си избрах тази професия, но нищо не би могло да ме подготви за възходите и паденията, които идват с нея. Знам, че моята тревожност идва от състояние, което се нарича \"Синдром на измамника\" - не вярвам в себе си достатъчно и смятам, че не заслужавам щастие, което понякога означава, че саботирам собствения си успех\", написа тя.\r\n\r\nВ емоционалния пост звездата разкри, че дядо ѝ се е самоубил именно заради психични проблеми и тя се сетила за него на Световния ден на психичното здраве.\r\n \r\n", "date": "2019.10.15", "title": "Ели Голдинг: Страдам от \"Синдром на измамника\""}
{"url": "https://www.dnes.bg/stranata/2019/10/15/sumirano-rabotno-vreme-i-rabotish-bez-da-ti-platiat.426223", "text": "Злоупотребата със сумираното изчисляване на работното време се превръща в масова практика, смятат синдикатите. Според тях така се удължава работното време на българина, без да му се плаща.\r\nМасовата злоупотреба става при изготвянето на два работни графика - действителен и официален, обясни вицепрезидентът на КНСБ Пламен Нанков в Кърджали.\r\n\"На шестия месец действителният график изчезва и се показва официалният, според който на работника не му се полага никакво обезщетение за извънреден труд\", заяви синдикалистът.\r\nПо думите му над 50 на сто от констатациите на Инспекцията по труда са свързани имено с посоченото ощетяване. Затова от двата синдиката - КНСБ и КТ \"Подкрепа\", са инициирали подписка, която ще събират до 1 януари и ще предоставят на законодателите.\r\n                    \n                    \n                \n                \n                \n                Чрез нея се настоява за промяна на настоящия режим, както и определяне на производствата и икономическите дейности, в които сумираното изчисляване е приложимо.\r\n\"Ние твърдим, че има много икономически дейности, в които няма нужда от това\", каза още Нанков, цитиран от БТА.\r\nСред другите синдикални искания са обвързването на извънредния и нощния труд с минималната работна заплата, увеличение на заплащането на извънредния труд на 75% в почивни дни, както и работата в празнични дни да бъде 100% като обезщетителен режим.\r\nПри започването на подписката в Кърджали местният синдикален лидер Иванка Караколева каза, че почти всички фирми в областта са на сумирано изчисляване на работното време и в региона това е сериозен проблем.\r\n ", "date": "2019.10.15", "title": "Сумирано работно време - и работиш, без да ти платят!"}
{"url": "https://www.dnes.bg/notifikacii/2019/10/15/erika-i-deivid-gimnastikata-v-zalata-i-liubovta-v-jivota.426129", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Шампиони в спорта и в живота. Това са Ерика Зафирова и Дейвид Хъдълстоун. Тя е член на националния ансамбъл по художествена гимнастика, а той е най-добрият ни спортен гимнастик в момента. Любовта им пламва в залата и така вече година и половина са неразделни. \n\r\nДейвид се превърна в истинска сензация преди няколко дни. На първенството на планетата българинът спечели квота за Олимпийските игри в Токио 2020 година. Постижението му е голямо, защото на миналите игри в Рио де Жанейро България нямаше представител. \n\r\nНа Световното първенство Дейвид изигра шест от шестте си съчетания без грешка, а една от основните заслуги за доброто си представяне пред  той сподели, че е на Ерика. Гимнастичката е била в залата в Щутгард заедно със семейството си за да го подкрепят.\n                \n                \n                \r\nИсторията на Дейвид Хъдълстоун е много интересна. Майка му е българка, а баща му американец. Роден е в Холандия. Първите си стъпки в спортната гимнастика прави на Карибските острови, където е живял с родителите си. След това семейството се мести в САЩ, но в името на спорта и кариерата си Дейвид идва в България, за да тренира. \n\r\nЧовекът, който е неотлъчно до младия талант в залата, е неговият треньор Дамян Ингатов. Той ни разказа за качествата на Дейвид, които го отличават от останалите гимнастици и стратегията, която са си изградили за спечелване на олимпийската квота. \n\r\nДейвид е човекът, който е помогнал на Ерика да вземе важното решение от индивидуална състезателка по художествена гимнастика да премине в националния ансамбъл на България и вече да е медалистка от световно първенство. \n\r\nПредстоящата година олимпийската е най-важната и мечтана за всеки спортист. Ерика и Дейвид сбъднаха своите детски мечти да попаднат на олимпиада. Любовта им ще ги събере и на игрите в Токио, тъй като състезанията и на двамата са едно след друго.\n\r\nВъпреки успехите си и Ерика и Дейвид са здраво стъпили на земята а единственото, което ги интересува са любовта им и престижното представяне на олимпийските игри. ", "date": "2019.10.15", "title": "Ерика и Дейвид: Гимнастиката в залата и любовта в живота"}
{"url": "https://www.dnes.bg/stranata/2019/10/15/37-mladi-uchiteli-sa-zapochnali-rabota-vyv-veliko-tyrnovo.426179", "text": "Във Велико Търново 37 млади учители са започнали работа в образователните институции от началото на учебната година, съобщиха от общината.\r\nОт тях 30 са в училищата, а седем в детските градини. Общо 858 са педагозите, от които 19 учители са с докторска степен, а над 90 процента са с професионално-квалификационна степен магистър.\r\nВ община Велико Търново няма незаети учителски места, а като тенденция се очертава, че за учители в образователната общинска мрежа кандидатстват специалисти от региона и от страната.\r\nПричините са добрите условия на труд и възможностите за повишаване на квалификацията.", "date": "2019.10.15", "title": "37 млади учители са започнали работа във Велико Търново"}
{"url": "https://www.dnes.bg/akoshtete-vqrvaite/2019/10/15/5-zodii-koito-byrzo-se-spraviat-s-razbitoto-syrce.426193", "text": " Разделите са трудни за всеки, но част от зодиакалните знаци ги приемат по-спокойно, хладнокръвно и не се трогват толкова от тях. За тях любовта и отношенията не са всичко и те предпочитат да се фокусират над приятели, работа, цели, хобита и др неща. Те бързо продължават напред, не страдат по бившето гадже и смятат, че не си заслужава да страдат. Ето кои са те.\r\n\r\n \r\nТе обичат да решават проблемите. Затова и бързо превъзмогват раздяла и продължават напред. Не обичат да стоят на едно място, търсят нова тръпка. Сърцето им е разбито, разчувстват се, но не остават дълго време така. Държат веднага да го поправят. Опитват да трансформират негативната енергия в позитивна и да видят хубавото. Гледат да се разеят - заемат се с някакъв спорт, състезания, работят по своя цел.\r\n \r\n\r\n \r\nЗа Лъвовете разбиването на сърцето може да дойде не само от партньора и добър приятел, но и от загуба или болест на близък, от провал в училище или кариерата, от предателство от приятел, от невъзможност да осъществят своя мечта. Страдат за тези неща, дори повече отколкото за любимия. Но най-хубавото е, че те са мъдри. Трупат опит, искат да научат нещо ново и да не повтарят грешките. Приемат лошото като урок и продължават напред. Не обвиняват никого, просто събират сили и енергия, впрягат я в нещо друго и опитват да са позитивни.\r\n\r\n", "date": "2019.10.15", "title": "5 зодии, които бързо се справят с разбитото сърце"}
{"url": "https://www.dnes.bg/world/2019/10/15/i-london-niama-da-prodava-oryjie-na-turciia-zaradi-siriia.426231", "text": "Британският външен министър Доминик Рааб потвърди днес, че Великобритания спира издаването на лицензи за продажби на оръжия на Турция, предаде ДПА.\r\n\"От самото начало британското правителство предупреди Турция да не предприема тази военна операция, която, както се опасявахме, сериозно разклати стабилността и сигурността на региона\", каза Рааб пред британския парламент.\r\nОфанзивата \"създава опасност от влошаване на хуманитарната криза и увеличаване на страданието на милиони бежанци\" и пречи на международните усилия в борбата срещу терористичната организация \"Ислямска държава\", изтъкна британският външен министър.\r\nГенералният секретар на НАТО Йенс Столтенберг, който се срещна в Лондон с британския премиер Борис Джонсън, заяви днес, че е \"дълбоко разтревожен от последиците\" на турската офанзива в Северна Сирия.\r\n                    \n                    \n                \n                \n                \n                Столтенберг подчерта, че е изключително важно международната общност да не излага на опасност постигнатите успехи в борбата с \"Ислямска държава\". (БТА)\r\n ", "date": "2019.10.15", "title": "И Лондон няма да продава оръжие на Турция заради Сирия"}
{"url": "https://www.dnes.bg/index/2019/10/15/radu-mihailianu-jokera-e-edin-pritesnitelen-shediovyr.426093", "text": "\r\n                \n                \n                \r\n\n\r\n\r\nЗа по-голямата част от журито „Изпепеляване“ бе очевидният избор. В пъти над останалите филми. Беше и моят избор.\r\n\r\nЧестно казано, ще бъда съвсем кратък - не беше моят фаворит. Казвам го, имайки предвид, че съм гледал много хубави български филми през последните години. Знам какво представлява силното българско кино, просто тази лета не беше сред тези силни ленти.\r\n\r\nИма един филм, на който все му забравям името. Гледах го, когато бях председател на журито на един много важен фестивал за европейско кино, който се провежда в планината – „Лез Арк“. Тогава той спечели голямата награда „Златен бенгалски тигър“. Беше невероятен. Мисля, че се казваше „Слава“.\r\n\r\nМисля за тази си роля с лекота, защото ние не сме едно изключително тежко жури. Не сме професори. Просто сме едни субективни зрители. Много интересно и много обогатяващо е да работиш с други хора по този начин. Приемам често, когато ме канят да съм жури, защото това е една превъзходна възможност да гледаш много филми и да ги обсъждаш с хора, които имат различни виждания от твоите. Много е наситено. Особено, когато членовете на журито идват от много различни държави, е изключително интересно да видиш тяхната гледна точка и тяхното мнение, което е различно. И това за нас, като хора, които правят кино, е много полезно, защото разбираме как нашето изкуство се приема в четирите края на света.\r\n\r\nПърво, трябва да уточним, че книгата не е нужно да е добра, за да се превърне в един изключителен филм. Когато самата книга е шедьовър, това ни пречи, нанася вреди на киното и трудно се превръща в добър филм. Това, което е нужно е да имаш една силна история и много силни персонажи. И понякога трябва да изневериш на книгата, защото езикът, граматиката са много различни. Но не бива да изневериш на смисъла.\r\n\r\nИма два отговора на този въпрос – първият, е, че не знам, защото моите приятели не искат да бъда анализирани. Аз наблюдавам нещата от външна гледна точка, въпреки че съм много близък с тях. Има струпване на много моменти.\r\nТова, което се случва с румънското кино е, че то е било задушавано. То е имало изключително голям потенциал, както литературата и театъра. И, разбира се, една част от румънското кино, която се дължи на Пинтиле. Когато свободата ни стана факт, тези елементи се напаснаха. И тогава творчеството избухна като една нужда за свобода. Така че това поколение от наистина прекрасни и велики актьори имаше възможност да се разгърне. И сега вече няма спирка – едните вдъхновяват другите.\r\n\r\nДа, съгласен съм с него. И е изключително притеснителен този факт. Аз гледам на „Жокера“ като на един шедьовър. Това, което е интересно в него е, че Тод Филпис е предал, той не е верен на самия комикс и от една изключително комерсиална и търговска тема, той направи един политически филм. Смятам че светът губи своето чувство за хумор, защото се движим към един изключително морален свят. Свят, който говори за морал изключително често. Ние създаваме правила навсякъде и рискуваме да се превърнем в едно фашистко общество. Така че, това е алгоритъмът – морал, правила и в крайна сметка - затвор.\r\n\r\nПоезията е много лична, много интимна за мен. Имам една публикувана стихосбирка, но не исках тя да бъде отпечатвана. Това се случи благодарение на моите родители, които ми откраднаха черновата. Така че продължавам да пиша, но много си пазя и си крия стихотворенията.\r\nЗа мен поезията е най-великото изкуство. Цялата вселена е поезия и във всяко едно изкуство има поезия, независимо дали е рисунка, фотография или музика. Всяко едно изкуство се старае да се доближи до нея. А поезията е начинът да стигнеш до свободата, защото чрез нея, ти избягваш вече утъпканите пътеки.\r\n\r\nНадявам се, че правя кино, което е поетично. Филмът „Влакът на живота“ не се покрива напълно с реалността. В моите филми се опитвам да я променя. Може би това идва от моята идентичност, която е еврейска, защото ние винаги комбинираме реалността с нашето въображение.\r\n\r\nЗа мен би било едно върховно удоволствие да дойда да работя тук. Все още не съм открил историята, която бих заснел тук. Но обичам да пътувам. Аз съм един пътешественик на идентичността и културата и бих искал да ги опозная повече в България.", "date": "2019.10.15", "title": "Раду Михайляну: \"Жокера\" е един притеснителен шедьовър!"}
{"url": "https://www.dnes.bg/notifikacii/2019/10/15/vw-da-stroi-v-turciia-nemislimo-pri-segashnata-situaciia.426221", "text": "Премиерът на провинция Долна Саксония Щефан Вайл, който е и член на Надзорния съвет на Фолксваген, заяви, че към момента строежът на фабрика на концерна в Турция е немислима. \n\r\n\"При сегашните обстоятелства това е немислимо\", заяви Вайл пред Hannoversche Allgemeine Zeitung. Според него третата поред офанзива на Турция в Северна Сирия е \"шамар в лицето на човешките права и международното право\".\n\n\n\nНадзорният съвет на Volkswagen реши да изчака с потвърждението, че ще строи нова фабрика в Турция и ще изчака с решението. Според министърът на икономиката на Долна Саксония Бернд Алтхусман надзорния съвет трябва да направи \"фундаментално обсъждане\".\n                \n                \n                \r\nВ последните седмици западната турска провинция Маниса се спрягаше като мястото, където ще бъде построен новия завод. Официално решение затова се очакваше в идните дни. Новата локация беше нужна на VW, защото компанията смята да заложи на производството на електрически коли в германските си заводи.  \n\r\nVW обмисля от месеци къде да открие новия си завод, като освен Турция, сред потенциалните кандидати бе и България. В предходните седмици в медиите се появиха множество публикации, в които се твърдеше, че германският концерн е избрал района около Измир за новия си завод. Окончателното решение се очакваше в началото на текущия месец.\n\r\nПо-рано икономическото издание Das Handelsblatt, позовавайки се на свои източници от компанията, съобщи, че германският автомобилен концерн отлага реализирането на плана за изграждане на завод в Турция заради военна операция на Анкара в Сирия. При новосъздалата се ситуация не може да има \"зелена светлина\" за изграждане на завода в района на Измир, разкриха източниците от автомобилния производител.", "date": "2019.10.15", "title": "VW да строи в Турция? Немислимо при сегашната ситуация!"}
{"url": "https://www.dnes.bg/temida/2019/10/15/polfriiman-vyn-ot-busmanci-no-shte-se-podpisva-vsiaka-sedmica.426236", "text": "Джок Полфрийман ще бъде освободен днес от Центъра за настаняване на мигранти в Бусманци и ще се явява ежеседмично в Районно управление на МВР. \nТова съобщи директорът на Дирекция \"Миграция\" Николай Николов пред журналисти.\r\nПолфрийман ще бъде настанен на адрес. За него важи заповед за напускане на страната, която е от 2011 г., издадена от тогавашния директор на Дирекция \"Миграция\", предаде БТА.\r\nПолфрийман ще се явява ежеседмично в районното управление, докато забраната за напускане на страната не отпадне.", "date": "2019.10.15", "title": "Полфрийман вън от Бусманци, но ще се подписва всяка седмица "}
{"url": "https://www.dnes.bg/notifikacii/2019/10/15/zaloviha-300-kg-nelegalen-tiutiun-v-selo-do-pleven.426156", "text": "Иззеха 300 кг нелегален тютюн при акция на полицията в плевенското село Ясен. Това съобщиха от полицията в областния град.\n\n\r\n\r\nПолицейски служители са видели паркиран лек автомобил на моста на река Вит, намиращ се близо до село Ясен. Колата е била заключена, но в нея се виждало голямо количество жълто - кафява листна маса, наподобяваща тютюн. \r\n\r\nПолицията решила да репатрира превозното средство до полицейския участък, призовавайки собственика за извършването на разпит.\r\nТака станало ясно, че в автомобила се съхранявал 300 килограма нелегален тютюн. Признанието е дошло от 24-годишния водач на автомобила. \r\n\r\nПо случая е образувано досъдебно производство.", "date": "2019.10.15", "title": "Заловиха 300 кг нелегален тютюн в село до Плевен "}
{"url": "https://www.dnes.bg/obshtestvo/2019/10/15/borisov-akciiata-v-bfs-e-zaradi-korupciia-niama-da-tyrpim-ugovoreni-machove.426237", "text": "Премиерът Бойко Борисов коментира подадената оставка от президента на БФС Борислав Михайлов с думите, че няма да се търпи неспазването на законите, да се договарят мачове и съдии.\n\n\"Преди известно време ние говорихме именно за респект, за чистота на взимане на съдийски решения, за ненамесата в работата им. За съжаление те не се вслушаха и мислеха, че с колегите, които се срещахме и ги предупредихме, си правим евтин пиар. Исках да съм ги предупредил, за да не може след това някой от ФИФА и УЕФА да ми прави забележки. Те не се съобразиха и това, което службите ми докладваха сутринта, просто съвпаднаха няколко неща заедно. Операцията беше планирана няколко дни преди вчерашния мач\", обясни Борисов. Той добави, че тече вече дело.\n                    \n                    \n                \n                \n                \n                \r\n\"Трябва да си направят необходимото, за да може след това да говорим какво може отново да подпомогне държавата. Искам много ясно да се разбере, че ние не се месим в дейността и работата на БФС, въпреки че когато идват големи шефове от футболните централи, аз винаги ги приемам.\n\r\nТова, което се прави на територията на страната и не се спазват законите, договарят мачове или договорят съдии за мачове, няма да ги търпим. Това е реакцията днес след дълго време вършена работа от полицията, ГДБОП и НАП\", коментира премиерът, цитиран от БНР.\r\nТой съобщи, че е разпоредил на външния министър Екатерина Захариева да извика британския посланик и да му предаде, че ние в никакъв случай не сме съгласни България да бъде слагана под този знаменател.\r\nТехните фенове подмятаха банани на най-добрите футболисти в света. Не ние сме го измислили това. Срамуваме се от тези няколко човека. Не може да допуснем във Великобритания медии да коментират по този начин България, заяви премиерът. \n\r\n\"В българските отбори със сигурност има повече цветнокожи футболисти, отколкото на Острова. В нашия национален отбор имаше трима тъмнокожи футболисти и в техния имаше трима. Какъв расизъм?\r\nДават ни оценка, които са доказани в расизма си. Нашата реакция е много принципна. Абсолютно сме за респекта и никога не сме били расисти. Ние сме спасили евреите, когато другите са ги горили в пещ. Какви расисти\", попита още премиерът.\n\r\nБорисов заяви, че сме изтърпели два дни англичаните, \"които какво ли не правиха\". Ние не дадохме оценка на английската нация. Имаме прекрасни отношения с Великобритания. Никой не трябва да ни нарича животни. Тогава се възпламеняваме ние с право\", каза още Бойко Борисов.\r\nОт МВнР съобщиха, че вицепремиерът Екатерина Захариева е провела телефонен разговор с посланика на Обединеното кралство в България Ема Хопкинс по разпореждане на премиера.\r\nПо-късно посланик Хопкинс е била извикана и на среща в МВнР с и. д. генерален директор „Двустранни отношения“ на МВнР Христо Полендаков. Той повторил категоричната позиция, изразена вече от премиера Бойко Борисов, която осъди недопустимите ксенофобски прояви на група български фенове по време на мача Англия-България. Генералният директор потвърди, че от българска страна са взети незабавно всички мерки за разрешаването на случая, както от правителството, така и от правоохранителните органи.\r\nПолендаков изрази съжаление, че тези недопустими прояви на малка група хора намериха широк негативен отзвук в британските медии и доведоха до негативни квалификации по отношение на българския народ и държава.\r\nПосланик Хопкинс даде високата си оценка за толерантността, присъща на българския народ.\r\nПо телефона пред вицепремиера Захариева и на срещата с директора Полендаков британският дипломат изказа своите добри впечатления и благодарности за бързата реакция на българското правителство по случая, които ще предаде и на британското правителство.\r\nЕма Хопкинс информира, че заместник-министърът по спорта, медиите и творческите индустрии Найджъл Адамс вече е изразил публично положителната оценка на британското правителство от реакцията на българското правителство този следобед по време на изслушване в британския парламент. Зам.-министър Адамс приветства и \"бързата реакция на българското правителство\" в писмо до президента на УЕФА Александър Черефин.", "date": "2019.10.15", "title": "Борисов: Акцията в БФС е заради корупция, няма да търпим уговорени мачове!"}
{"url": "https://www.dnes.bg/notifikacii/2019/10/15/bivshiiat-shef-na-tomas-kuk-zashtiti-parite-si-rabotih-neumorno.426209", "text": "Бившият главен изпълнителен директор на фалиралата британска туристическа група Томас Кук (Thomas Cook) Петер Фанкхаузер заяви, че разбира общественото недоволство от неговата заплата, но се защити, заявявайки, че е работил неуморно, опитвайки се да спаси компанията, предаде Ройтерс.\r\nТомас Кук фалира миналия месец, като създаде проблеми да стотици хиляди туристи, припомня БТА.\r\nПред британска парламентарна комисия Петер Фанкхаузер отново се извини на клиентите, служителите и доставчиците на фалиралата компания, но не каза дали ще върне част от възнаграждението си.\n\n\nНа въпроса за заплатата си той отговори, че не определя сам възнаграждението и бонусите си.\r\n                \n                \n                Напълно разбирам настроенията в обществото, заяви той.\r\nМога да кажа обаче, че съм работил неуморно за успеха на компанията и дълбоко съжалявам, че не можах да постигна споразумение, добави Фанкхаузер.\r\nТой посочи, че бонусът от 750 000 британски лири (949 950 долара), който е получил през 2017 година, теоретично може да бъде върнат, но 30 процента са изплатени в акции, които сега нямат стойност.\r\nФанкхаузер каза, че усилията му да преобрази компанията след назначаването му през 2014 година са били възпрепятствани от дълговете, а отговорността за фалита е споделена между няколко страни, които не са успели да се споразумеят по плана за преструктуриране.\r\nКомпанията фалира, след като не бе в състояние да обслужва кредитите си и не успя да убеди банките да подкрепят спасителен план на фона на промените в поведението на клиентите и засилената конкуренция от нискотарифните авиокомпании и интернет компаниите", "date": "2019.10.15", "title": "Бившият шеф на Томас Кук защити парите си: Работих неуморно!"}
{"url": "https://www.dnes.bg/index/2019/10/15/oficialno-uefa-ni-obvini-v-rasizym-razsledva-i-angliia.426238", "text": "От УЕФА официално повдигнаха обвинения срещу България след евроквалификацията с Англия в София, завършила с тежка домакинска загуба с 0:6. \r\nДвубоят на \"Васил Левски\" обаче бе спиран на два пъти заради расизъм от родните фенове.\n\n\nСега европейската централа започва разследване срещу България по четири точки, предаде bTV.\r\nПървата е за \"расистко поведение\" по член 14 от Дисциплинарния правилник на УЕФА. Втората за \"хвърлени предмети\" по член 16, а третата за \"прекъсване на националния химн\". Последната точка е за \"повторения на големия екран\" по член 42 от Правилника за сигурност и защита.\n                \n                \n                \r\nСъперникът също ще бъде разследван - заради прекъсване на националния химн и недостатъчен брой британски стюарди.\r\nМеждувременно президентът на УЕФА Александър Чеферин призова правителствата на европейските страни да започнат по-активна борба с расизма, за да не се допускат повече сцени като тези на \"Васил Левски\" снощи.", "date": "2019.10.15", "title": "Официално: УЕФА ни обвини в расизъм, разследва и Англия"}
{"url": "https://www.dnes.bg/index/2019/10/15/kakvo-predstavliavat-domovete-v-astrologiiata.426227", "text": "По разположението на планетите в определен час, астролозите изготвят хороскоп за всяка една зодия. Понякога те говорят за определени домове, които също носят своята символика. Общият брой на всички е 12, колкото и са знаците. Но какво е тяхното значение?\r\nКогато един човек се роди на този свят, планетите се подреждат на определено място, както и в зодиакалния кръг от 360 градуса.Той бива разделен от 4 квадранта – от линията на Меридиана и Хоризонта. Всеки от квадрантите пък се разделя на 3 сектора и така се получават общо 12 сектора.\r\nВсеки дом има различна големина, която се измерва в градуси, както и своя енергия, която оказва влияние върху хората. Към всеки сектор спада определен сектор от живота, например работа, лични отношения, любов и други подобни.\r\n                \n                \n                В следващите няколко дни ще ви разкажем от какво се управлява всеки дом.\r\n\r\nДомът на личността се управлява от планетата Марс и е свързан със знака Овен. Обикновено управлява вътрешния и външния свят на човека, формирането на неговата личност.\r\n", "date": "2019.10.15", "title": "Какво представляват домовете в астрологията? "}
{"url": "https://www.dnes.bg/temida/2019/10/15/polfriiman-ne-se-strahuvam-za-jivota-si.426240", "text": "Австралиецът Джок Полфрийман заяви пред журналисти, че няма да напуска страната, докато от дирекция \"Миграция\" не му кажат, че може. \nДнес той беше пуснат от Центъра за настаняване в Бусманци, където се намираше след предсрочното му освобождаване от затвора.\r\nПолфрийман допълни, че сега ще се настани при свои приятели.\r\n\"Не се страхувам за живота си, защото имам голямо доверие на българския народ\", допълни той, цитиран от БТА.\r\nПо думите му, ако може законно да напусне страната, той ще се върне в Австралия, но след това ще дойде пак в България, за да ръководи Българското затворническо сдружение, на което е председател, и да открие негов офис в София. Като чрез него щял да помага на семействата и близките на затворниците от цялата страна.\r\n                    \n                    \n                \n                \n                \n                Полфрийман обясни, че е имал паспорт още в първия ден, в който е бил пуснат от затвора, но никой не го е попитал дали има документи. Според него държавата е излъгала, че липсата на документи е причината той да бъде изпратен в центъра в Бусманци. Той каза още, че ако съдът реши делото му за предсрочно освобождаване да бъде върнато за ново разглеждане, съдиите по него ще трябва да си направят отвод, защото няма как да са безпристрастни след толкова много медиен шум по темата.\r\nПо-рано днес директорът на дирекция \"Миграция\" Николай Николов говори пред медиите пред Центъра за настаняване в Бусманци. Той съобщи, че Полфрийман ще бъде освободен, но че ще трябва да се явява ежеседмично в районно управление на МВР, докато забраната му за напускане на страната издадена 2011 г. от дирекция \"Миграция\" не отпадне. \r\nНиколов обясни още, че паспортът на Полфрийман днес е бил иззет временно, което било позволено от закона, когато срещу чужденец има заповед за експулсиране. По думите му забраната за напускане на страната спирала изпълнението на заповедта за експулсиране \"до отпадане на пречките\". \r\nПреди две седмици съдът се произнесе по друга стара забрана за напускане на страната, наложена на Полфрийман в качеството му на обвиняем, като каза, че тя е отпаднала с влизането в сила на осъдителната му присъда. \r\nНиколов допълни, че при обиск днес у австралийския гражданин е бил намерен забранен предмет - телефон с камера, който Полфрийман счупил собственоръчно. Николов обясни още, че вчера дирекцията е била уведомена от австралийските власти, че австралийският гражданин има паспорт и той е у него. Полфрийман щял да може да се легитимира при нужда с копия от всички заповеди и документите по делото срещу него. \r\nПредстои Върховният касационен съд да се произнесе по искането на главния прокурор делото за предсрочното освобождаване на Джок Полфрийман да бъде върнато за ново разглеждане.", "date": "2019.10.15", "title": "Полфрийман: Не се страхувам за живота си!"}
{"url": "https://www.dnes.bg/index/2019/10/15/lyvove-jivotni-6-0-tova-li-vi-e-obrazecyt-angliiski-gospoda.426239", "text": "В понеделник вечер българският национален отбор по футбол написа най-срамната си страница на стадион \"Васил Левски\". Момчетата на Красимир Балъков бяха отнесени с 6:0 в своя дом от Англия, при това напълно заслужено и без да покажат необходимите футболни аргументи. Чисто футболното обаче остана на заден план заради расисткия скандал, който се разигра по трибуните и който така или иначе от английска страна си бяха поръчали още преди седмица. \n\n\nЧе случилото се е недопустимо не подлежи на никакъв коментар! Живеем във век, в който всякакви предразсъдъци и реч на омразата вече са не просто клише, а нещо недопустимо за развитите общества. Затова и ще си понесем кротко и ясно санкциите от УЕФА за снощното поведение на групичка фенове. Защото расизмът няма място на стадиона! Но и няма как да не отбележим, че не по-малко недопустими са и двойните стандарти, с които англичаните от една седмица се представят като рицари на честта и справедливостта, а нас – като диви балкански неандерталци. \n                \n                \n                \r\nЗащото диваците в понеделник бяха английските фенове – обсадиха \"Витошка\", пийнаха бира, викаха цял ден (нещо което е доста спорно дали щеше да бъде позволено на български фенове, защото по тази улица има стотици туристи, далеч не само британски), даже се сбиха помежду си, а за капак на всичко освиркаха българския химн. Това ли ви е образцовото поведение, господа от Острова? Това ли е примерът на Великобритания?\r\nИли може би трябва специално да ви благодарим, че не пренесохте пиянските си хулигански изпълнения в София от Прага, където вилняхте преди 3 дни?\r\nЗа сметка на това няколко хиляди българи тихо и кротко отидоха до стадиона, много от тях взеха децата си, за да видят звездите на Висшата лига. Да, точно заради тях този стадион имаше повече от обичайните в последно време 1 000 – 2000 души. Хиляди българи, които вашата звезда Рахим Стърлинг после нарече \"идиоти\" заради малка групичка от хора. А уж е футболна звезда за пример на малки и големи. А щом от частен случай правим извод за общото, трябва ли ние да наричаме английските фенове \"пияни безмозъчни хулигани\", на които забележете - точно расизмът е много добър приятел?\n\r\nЗащото да припомняме ли, че само преди месец се появи видеоклип, на който фен на Англия крещи на \"Уембли\" на българските футболисти \"fucking gypsies\". Това расистко ли е, или щом е от английска уста не е? Или може би клипчето с феновете на Челси, които преди 3 години не позволиха на цветнокож мъж да се качи в метрото, при това с песен \"We're racist, we're racist and that's the way we like it\".\r\n\r\nМоже би сте решили вече проблема с расизма в Англия, господа? Не, едва ли. Или може би култовата песен на феновете на Тотнъм преди години, насочена срещу чернокожия нападател Емануел Адебайор е весело ученическо стихче – как баща му мие слонове, а майка му е...\r\n\r\n\r\nИ разбира се, да стигнем и до днешната преса, където резултата е написан доста \"културно\" така: \"Лъвове\" - \"Животни\" 6:0. Кой от българските национали по-точно е животно, господа рицари? \r\nНатурализираните бразилци ли, които играят без проблем и са приети в българския национален отбор? Или може би Георги Пашов заради по-тъмния цвят на кожата си? Или Исмаил Иса? Или може би наричайки животни просто цял отбор от 11 души това вече не е расизъм? И как ли щяхте да реагирате, ако българска медия нарече вашите национали \"животни\"? Явно расизмът е присъщ само за \"балканските примати\", а за верните поданици на кралицата такива проблеми няма.  \n\r\nИли може би другият резултат: \"Расисти – Лъвове\" 0:6. Освен да попитаме на какво основание британците поставят цял отбор или цяла страна под един знаменател? Надали и на тях им е много ясно, но е ясно, че и тяхното интелектуално ниво не е много по-високо от това на част от феновете снощи, които скандираха срещу английските национали.\r\nТова ли ви е образецът, културни английски господа?", "date": "2019.10.15", "title": "\"Лъвове\" - \"Животни\" 6:0: Това ли ви е образецът, английски господа?"}
{"url": "https://www.dnes.bg/mish-mash/2019/10/15/djenifyr-anistyn-razbi-instagram-oshte-s-pyrvata-si-snimka.426228", "text": "Дженифър Анистън връхлетя Инстаграм по най-добрия възможен начин. Актрисата се присъедини към социалната мрежа само преди няколко часа и то как! Рейчъл от \"Приятели\" направо ни върна 15 години назад със своята първа снимка, на която са събрани всички от иконичния сериал.\r\n \r\nМалко по-стари, някои с побелели коси, но отново заедно. Дженифър Анистън събра в дома си Матю Пери, Мат ЛеБланк, Дейвид Шуимър, Кортни Кокс и Лиса Кудроу. Точно там се е родила идеята, бившата съпруга на Брат Пит да влезе в света на социалните мрежи. Предложението е било на Кортни Кокс, която също от скоро имат опит с Инстаграм.\r\n \r\n\"Сега вече сме ПРИЯТЕЛИ в Инстаграм. Здравей, Инстаграм\", написа Анистън под снимката, на която усмивките на шестимата актьори не могат да не докоснат душата на всеки фен на сериала. Макар да приключи преди 15 години, явно приятелството наистина е по-силно от времето.\r\n \r\nСега очакваме и Матю Пери да се включи в отбора на Инстаграм, като неговата снимка ще трябва да е още по-добра.\r\n \r\nДобра дошла, Дженифър! Благодарим ти за снимката! \r\n \r\nКадърът, с който Дженифър Анистън разби Инстаграм, вижте в ", "date": "2019.10.15", "title": "Дженифър Анистън разби Инстаграм още с първата си снимка"}
{"url": "https://www.dnes.bg/world/2019/10/15/niakolko-sydebni-prisydi-niamalo-da-reshat-problema-s-kataluniia.426213", "text": "Проблемът, поставен пред Испания от движението за независимост на Каталуния, няма да изчезне с осъждането на деветима сеператистки лидери, заяви външният министър на Испания Жозеп Морел, който призова за диалог в рамките на конституцията, предаде Ройтерс, цитиран от БТА.\r\nВчера испанският Върховен съд издаде присъди от 9 до 13 години затвор срещу каталунски политици заради участието им в неуспелия референдум за независимост на областта през 2017 г. По този повод Борел каза пред репортери: \"Вчера, днес и утре това си остава политически проблем, който трябва да бъде решен\".\r\nПо думите му не е работа на съдиите да решават политически проблеми.\r\nМинистърът заяви, че лидерите на движението за независимост на Каталуния са проявили \"тоталитарен подход\", като са пренебрегнали мнението на онези, които искат областта да остане част от Испания. Според допитване от юли 48,3% от каталунците са против отделянето, а 44 процента го подкрепят.\r\n                    \n                    \n                \n                \n                \n                Регионалният каталунски ръководител Ким Тора заяви днес, че неговата администрация ще продължи да отстоява правото на самоопределение на Каталуния. На пресконференция пред чуждестранни медии Тора каза, че вчерашните присъди са нарушили различни свободи, които допреди това са били смятани за гарантирани. \"Референдумът е най-положителното решение като опит за излизането от това положение\", заяви той в отговор на въпроси какво предлага централното правителство в Мадрид.\r\nЗаради протестна демонстрация срещу присъдите вчера на барселонското летище \"Ел Прат\" бяха отменени и отложени 110 полета и на сградата бяха нанесени леки повреди, каза днес говорител на летищния оператор \"Аена\". Днес ситуацията е спокойна, но 45 полета са отменени като последица от събитията от понеделник.\r\nВластите съобщиха, че трима души са били задържани по време на протестите, продължили до късно през нощта, предаде Асошиейтед прес. Пострадали са над 170 човека, сред които около 40 полицаи.", "date": "2019.10.15", "title": "Няколко съдебни присъди нямало да решат проблема с Каталуния"}
{"url": "https://www.dnes.bg/index/2019/10/15/za-32-sekundi-otkradnaha-kartina-na-salvador-dali-za-20-000.426168", "text": "За по-малко от минута безсрамен крадец отмъкна картина на Салвадор Дали от музей в Сан Франциско. Мъжът бил забелязан да се разхожда по улицата спокойно с творбата под мишница.\r\n\"Горящият жираф“ на испанския майстор е нарисувана между 1966 и 1667 година. Струва около 20 хил. долара и е вдъхновена от Пикасо. Тя бе окачена в галерията Dennis Rae Fine Art. \r\nСпоред ABC7 на мъжа му отнело само 32 секунди да се сдобие с творбата.\r\nРасая Хопкинс, директор на галерията обяснява пред Time, че бил сам в помещението. Според него, бързата кражба се случила, когато той се отдалечил от предната част на галерията, където картината била изложена с лице към витрината.\r\n                \n                \n                Охранителните камери не са били включени по време на инцидента. Към картината имало и прикрепена аларма, но и тя не е работила по време на кражбата. Според Хопкинс \"Горящият жираф“ е бил местен преди дни, а кабелът на алармата не е бил прикрепен обратно, когато платното е върнато.\r\nСпоред директора, крадецът едва ли ще продаде картината онлайн, тъй като е една от най-известните творби на Салвадор Дали и веднага ще бъде хванат.", "date": "2019.10.15", "title": "За 32 секунди откраднаха картина на Салвадор Дали за $20 000"}
{"url": "https://www.dnes.bg/crime/2019/10/15/kradci-sviha-5000-lv-ot-tovaren-avtomobil-v-kyrdjali.426176", "text": "Неизвестни крадци откраднаха 5000 лв. от товарен автомобил в Кърджали, съобщиха от Областната дирекция на МВР.\r\n\r\n51-годишен мъж е подал жалба на 14 октомври, че парите, лична карта и свидетелство за правоуправление са изчезнали от товарен автомобил, спрян на ул. \"Сан Стефано\" в областния град. \r\n\r\nСектор \"Криминална полиция\" работи по случая. \r\n ", "date": "2019.10.15", "title": "Крадци свиха 5000 лв. от товарен автомобил в Кърджали"}
{"url": "https://www.dnes.bg/politika/2019/10/15/radev-iska-obsht-evropeiski-plan-za-migracionen-natisk.426201", "text": "България да постави на следващото заседание на Съвета на ЕС въпроса за приемането на общ европейски план за действие в случай на внезапно увеличение на миграционния натиск по външните европейски граници. \n\nЗа това призова президентът Румен Радев на среща с министър-председателя, представители на правителството и на службите за сигурност, които го информираха за резултатите от заседанието на Съвета по сигурност към Министерски съвет, съобщиха от прессекретариата на държавния глава. Искането за приемане на такъв оперативен план беше внесено в Съвета на ЕС от държавния глава още през 2017 г. и беше обсъдено на срещата на върха на президентите на парламентарни републики от Европейския съюз на 11 октомври т.г. в Атина.\n                    \n                    \n                \n                \n                \n                \r\nПо време на срещата на \"Дондуков\" 2 беше обсъдена ескалацията на напрежение в региона на Близкия Изток, както и предприетите от отговорните институции мерки за охрана на границата и за безопасността на гражданите. \n\r\nПредставителите на службите за сигурност увериха, че няма пряка заплаха за сигурността на страната, но ще продължат да следят внимателно развитието на ситуацията.", "date": "2019.10.15", "title": "Радев иска общ европейски план за миграционен натиск "}
{"url": "https://www.dnes.bg/notifikacii/2019/10/15/borisov-poiska-ostavka-mihailov-se-dyrpa-ne-ia-dava.426202", "text": "Президентът на Българския футболен съюз Борислав Михайлов заяви, че няма да подава оставка, съобщава БНР. \n\nКакто е известно, оставката на боса на родния футбол беше поискана тази сутрин от премиера на страната Бойко Борисов.\r\n\r\nНа базата в Бояна медийният директор на съюза Христо Запрянов разясни, че в петък от 14:00 часа има заседание на Изпълкома на БФС и след него, от 15:00 часа, Михайлов ще отговори на всички въпроси на медиите.\r\n\r\n ", "date": "2019.10.15", "title": "Борисов поиска оставка, Михайлов се дърпа - не я дава"}
{"url": "https://www.dnes.bg/notifikacii/2019/10/15/jena-otkri-kradec-v-doma-si-zakliuchila-se-i-zvynnala-na-112.426203", "text": "Полицията задържа 31-годишен мъж в момент на кражба от жилище в Димитровград, съобщиха от Областната дирекция на МВР.\r\nВчера към 11.50 часа 40-годишна жена съобщила в полицията, че когато се прибрала в дома си и отворила вратата, заварила вътре крадец. На момента заключила отвън вратата и позвънила на спешния телефон.\r\nНезабавно на място пристигнали полицейски екипи, които задържали мъж от Пазарджик с травма на крака - по данни на свидетел той скочил от терасите.\r\nВ хода на разследването на улица в града е намерен и лекият автомобил \"Фолксваген\" на задържания.\r\nПри претърсване в колата били открити 3 подбрани ключа за секретни брави, 2 отвертки, накити от жълт метал и 3 мобилни телефона.\r\nУстановено е, че в жилището е проникнато чрез отключване с подбран ключ. На заподозрения е оказана медицинска помощ в МБАЛ Хасково, където е настанен с фрактура на десен крак. Работата по образуваното досъдебно производство продължава, по случая е уведомена Районна прокуратура.", "date": "2019.10.15", "title": "Жена откри крадец в дома си, заключила се и звъннала на 112"}
{"url": "https://www.dnes.bg/temida/2019/10/15/mestiat-polfriimyn-ot-busmanci-advokatyt-mu-iska-vynshen-adres.426190", "text": "Адвокатът на осъдения за убийството на Андрей Монов австралиец Джок Полфрийман, който беше осводен предсрочно от съда, е подал искане да бъде преместен от дома в Бусманци и да бъде настанен на външен адрес. \n\r\n\"Процедурата е в ход, трябва да се изпълнят определени изисквания, за да се случи това. Днес очаквам доклад на директора на дирекция \"Миграция\" дали всички тези условия са изпълнени\", съобщи МВР шефът Младен Маринов. Ангелов. \n\n\n\r\nЗащитникът на Полфрийман - Калин Ангелов, заяви пред bTV, че той е задържан в Бусманци без правно основание.\n\r\nСпрямо него стои заповед за експулсация, която трябва да бъде изпълнена, уточни той.\n                    \n                    \n                \n                \n                \n                \r\nАдвокатът обясни още, че клиентът му е в лагера заради забрана от 2011 г., която е свързана с изпълнение на наказание.\n\r\nПо думите му за чужденците има т.нар мярка за административна принуда, която забранява напускане на страната.\n\r\nТази забрана действа до изпълнението на наказанието задържане под стража, т.е тя е изтекла на 19 септември 2019 г., когато излезе определението на съда, категоричен е Ангелов. \n\r\n\"Хюмън райтс уоч” поиска България да даде правна обосновка за задържането на Джок Полфрийман или да го освободи незабавно.", "date": "2019.10.15", "title": "Местят Полфриймън от Бусманци? Адвокатът му иска външен адрес "}
{"url": "https://www.dnes.bg/zvezdi/2019/10/15/kardi-bi-se-hvali-s-formi-sled-liposukciiata.426191", "text": " Карди Би показа резултата от операциите, на която се подложи. Явно тя се чувства добре в кожата си и се гордее с тялото си, след като си направи липосукция и си уголеми гърдите.\r\n27-годишната рапърка качи снимка по бански в Instagram, за да се похвали с фигурата си. Тя е с бял бански на Louis Vuitton, златни бижута и е на високи токчета.\r\n \r\nЗвездата качи и видео, на което се вижда как се разхожда около басейн. Феновете веднага я затрупаха с положителни коментари. \r\n \r\nПевицата се подложи на операция за уголемяване на бюста и на липосукция в началото на годината. Миналото лято тя роди дъщеричка Кълчър и явно това я е накарало да направи някои корекции в тялото си.\r\n \r\nНо след операциите се появиха някои усложнения и Карди отменяше концерти, защото те много я натоварваха. Тя дори беше показала колко много се подуват краката ѝ по време на полет.\r\n \r\n", "date": "2019.10.15", "title": "Карди Би се хвали с форми след липосукцията"}
{"url": "https://www.dnes.bg/index/2019/10/15/zadno-predavane-503-k-s-i-samouveren-shofior-kakvo-moje-da-se-obyrka.426175", "text": "Да се перчиш с автомобила си пред случайните минувачи не винаги е добра идея. \r\nСлед като напусна автомобилно шоу в Ротердам, водачът на черен  Mercedes-AMG C63 S се опита да се изфука пред пешеходците, но всичко приключва много бързо - в стъкла, ламарина и пластмаса. Крайният резултат бе: дърво - 1, Mercedes-AMG - 0.\r\nВсъщност, заснетото видео е доказателство за това, до какво води комбинацията от 503 к.с., задно предаване и слаб, но самоуверен шофьор. В случая късметът е, че при този инцидент не пострада никой, с изключение на автомобила.\r\nЛюбопитното е, че колата е участвали в различни дисциплини по време на шоуто в Ротердам, като там тя се  справя без никакви проблеми. Не е изключено шофьорите да са се сменили, тъй като подобна грешка трудно се допуска от опитен водач, който добре познава автомобила са.\r\n                \n                \n                .\r\n", "date": "2019.10.15", "title": "Задно предаване, 503 к.с и самоуверен шофьор. Какво може да се обърка? "}
{"url": "https://www.dnes.bg/obshtestvo/2019/10/15/kakvo-e-da-si-nezriasht-v-bylgariia-trudno-namirash-rabota.426167", "text": "Незрящите хора в България са 13-14 хиляди и въпреки че от години алармират, че средата за тях е труднодостъпна, почти нищо не е направено в тази посока. \n\r\nДругият основен проблем, с които се сблъскват е намирането на работа. \n\n\r\n\"За 10 години почти нищо не се направи за хората със зрителни увреждания\", каза Асен Алтънков, председател на регионалната организация в София към Съюза на слепите.\n\r\nТой призна, че площад \"Славейков\" и Женският пазар са недостъпни за незрящи. \n\r\n\"Въпреки желанието на столичния кмет за подобряване на средата, трябва строителните фирми да имат обучени бригади за изграждането й\", допълни той, цитиран от БТА. \n                    \n                    \n                \n                \n                \n                \r\nНе на последно място се нареждат предизвикателствата, свързани с ползването на различни услуги, образованието на незрящите, както и достъпът до информация, посочи Хюсеин Исмаил, началник на отдел \"Права на хората с увреждания и дискриминация\" в институцията на омбудсмана. \n\r\nПо думите му програмата, която незрящите ползват към момента за работа с различни мобилни устройства, трябва да се актуализира, но липсва финансиране. \n\r\nАко се изработи нов софтуер, ще са нужни 200-300 хиляди лева, но ако се актуализира старата програма, ще трябват по-малко средства, обясни Исмаил.\n\r\nБлизо 250-300 незрящи деца са в училищата, каза още Исмаил и подчерта, че същинският проблем не е технически, а самото приобщаване на децата със зрителни проблеми.", "date": "2019.10.15", "title": "Какво е да си незрящ в България? Трудно намираш работа "}
{"url": "https://www.dnes.bg/usa/2019/10/15/myjyt-zastrelial-bylgari-v-chikago-pisal-zaplashitelni-pisma.426131", "text": "Мъжът, който застреля петима свои съседи в Чикаго през уикенда, имал конфликти с обитателите на жилищния блок и бил залепил заплашителни бележки отвътре на входната врата на апартамента си, сочещи, че планира насилие, предаде Асошиейтед прес, като се позова на властите в Чикаго.\n\r\nСледователите не са установили точната причина, поради която заподозреният - 66-годишният Кшищоф Марек, е застрелял съседите си в събота.\n\r\nНа изслушване в районен съд вчера прокурорите казаха, че намерили две заплашителни бележки на полски - родния език на Марек, залепени от вътрешната страна на вратата в апартамента му. \n\r\nНа едната пишело: \"Никаква милост. Помни какви мръсотии ти правят, ти контролираш нещата, не те. Стига толкова. Те трябва да платят за това\". На другата пишело: \"Утре. Никаква милост, никакво глупаво колебание. Помни кой си. Помни какво ти направиха (следва вулгарна дума). Те трябва да платят за това\".\n\n\n\r\n                    \n                    \n                \n                \n                \n                Говорител на полицията каза, че Марек се карал със съседите си за дреболии, например с жена, която го ядосвала, защото според него стъпвала шумно по пода в апартамента над неговия. \n\r\nПрокурорите разполагали и със съдебен документ, в който асоциацията на живеещите в блока искала да изгони Марек, защото не плащал ипотеката си и други вноски.\n\r\nСлед стрелбата той оставил пистолета на масичка в своето жилище, излязъл навън и казал на пристигналите полицаи: \"Мисля, че търсите мен. Аз го направих\", гласи документът, подготвен от районния прокурор.\n\r\nНа Кшищоф Марек са повдигнати обвинения за пет престъпления в убийство първа степен, а съдията нареди той да остане в ареста.\n\r\nРайонният кабинет по съдебна медицина идентифицира жертвите. Четиримата, застреляни в един от апартаментите, са 43-годишната Цветанка Костадинова, 43-годишният й съпруг Ивайло Попов, 61-годишният Дейвид Ханик и 65-годишната Искра Пауръл-Попова. Жената, която е била простреляна в главата, докато се опитвала да избяга и по-късно е издъхнала от раните си, е 53-годишната Йоланта Тополска. Полицейският говорител каза, че всички жертви са познавали Марек, пише БТА.\n\r\n ", "date": "2019.10.15", "title": "Мъжът, застрелял българи в Чикаго, писал заплашителни писма"}
{"url": "https://www.dnes.bg/obshtestvo/2019/10/15/2-3-stotinki-ot-vseki-lityr-pecheli-edna-benzinostanciia.426186", "text": "Около 2-3 стотинки е печалбата на една бензиностанция. Това каза Светослав Бенчев, юрист в Българската петролна и газова асоциация /БПГА/, на конференция днес в София, посветена на проблемите на нефтените и газови пазари. \n\n\n\r\n\"Компанията може да спечели 6 на литър, ако клиентът не си вземе отстъпката. Това е огромната печалба, която всъщност прави една бензиностанция\", добави Бенчев, цитиран от БТА. \n\r\nДоставната цена на литър дизелово гориво на дребно е около 43 процента, посочи юристът от БПГА. \n\r\nТой уточни, че в тази цена е включена суровината, производството, запасите по Закона за запасите, както и логистиката до склада. \n                    \n                    \n                \n                \n                \n                \r\nАкцизът е 30 процента, 17 процента е ДДС. \"Т.е. 90 от цената не включва разходите за търговеца на дребно\", каза още Светослав Бенчев\". Той допълни, че ако бъде приета идеята да бъде издаван касов бон, клиентът ще вижда именно това. \n\r\nНа бележката обаче няма да се видят разходите. А те са 1 процент режийните до обекта, 3 процента заплати, 2 процента амортизации, 3 процента режийни и 1 процент печалба. Затова Бенчев не вижда смисъл всичко това да бъде обявено на бележката, защото то е ясно.\n\r\nСветослав Бенчев отбеляза, че трендът на цените на горивата на дизела в България и Европа е един и същ. Каквито са цените на горивата в България, такива са и в другите страни от Европейския съюз, увери той. \"Нито цените ни се повишават по-рано, нито спадат по-късно\", изтъкна юристът на БПГА.", "date": "2019.10.15", "title": "2-3 стотинки от всеки литър печели една бензиностанция "}
{"url": "https://www.dnes.bg/muzika/2019/10/15/ara-malikian-otnovo-v-bylgariia.426200", "text": "Виртуозът на цигулката, харизматичният музикант, интерпретатор и композитор Ара Маликян идва у нас през март 2020г.\r\nИспанският цигулар се завръща с нов спектакъл “Royal Garagе Tour”, част от световното му турне, което преминава през най-големите зали и площади на Европа, САЩ и Латинска Америка. Концертите му са на 16 март  в София, НДК, на 17 март – във Варна и на 19 март – в Пловдив.\r\nС новото си мащабно, цветно и еклектично шоу “Royal Garage Tour” Ара представя последния си 26-ти албум Royal Garage, излязал тази година. Емоционално пътешествие из най-разнообразни стилове, жанрове и музикални култури по света, придружили кариерата на големия музикант. В обиколката из \"музикалните подземия\" Ара си колаборира с емблематични световни изпълнители, записали гласовете си в неговия албум – арменеца Серж Танкян, аржентинеца Андрес Каламаро, испанския рок идол Енрике Бънбъри, италианеца Франко Батиато и рапъра Kase. O. \n                    \n                    \n                \n                \n                \n                \r\n \"Връзките ми с гаражите започнаха през 1976 г., когато избухна войната в Ливан. По света най-модерните групи репетираха в гаражи, създадоха звучене и стилове, които промениха историята на музиката. Не исках да остана извън това\", казва Ара и допълва \"Когато бях десетгодишен, баща ми каза „Давай, сине, да слизаме в гаража и да направим банда като Rolling Stones”…И сега все още не виждам много рокендрол в това, но виждам много любов и това е по-важно от всичко!\" \n\r\nСлед това дойдоха други гаражи - германските, английските, парижките, испанските. Изглежда съм свързан с гаражите. И в гаражите ми се случват очарователни неща ...\".\n\r\nАра Маликян е испански цигулар от ливански произход и арменски корени. Роден през 1968 г., живее в Испания. Има 40 издадени албума, собствен оркестър и над 100 000 продадени копия на \"Годишните времена\" на Вавалди. Първи цигулар на испанската кралица и провъзгласен за цигулар № 1 на Испания. С последното си турне \"Невероятното пътешествие на една цигулка\" Ара премина през най-престижните музикални сцени на световни столици - Париж, Лондон, Рим, Москва, Буенос Айрес, Мексико Сити, Хонконг, Истанбул..…Мина и през София и Варна, където  зашемети публиката с мощната си енергия и остави след себе си хиляди вдъхновени фенове.\n\r\nРазходка из “музикалните гаражи” на света, водени от Ара Маликян са  на 16 март в София, на 17 март във Варна и на 19 март в Пловдив. Организатор е компания BG Sound Stage. Билетите са в продажба в системата на Ивентим, и на касите на залите.", "date": "2019.10.15", "title": "Ара Маликян отново в България"}
{"url": "https://www.dnes.bg/football/2019/10/15/boris-djonsyn-iska-tejki-sankcii-zaradi-rasizma-na-macha.426208", "text": "Британският премиер Борис Джонсън осъди остро расистките прояви на българските фенове по време на вчерашния мач между България и Англия в София. \n\n\n Англичаните спечелиха квалификацията за Евро 2020 с 6:0, но двубоят бе помрачен от расистки скандирания от трибуните през първото полувреме, заради които на два пъти срещата бе прекъсната от главния рефер от Хърватия Иван Бебек.\n\r\n\"Расизмът, който чухме и видяхме вчера, бе отвратителен и няма място във футбола или където и да е другаде\", се казва в изявление на официалния говорител на Джонсън, цитиран от БНР. \n\r\n\"Английските футболисти и треньори показаха страхотно достойнство и премиерът ги поздравява. Играчите бяха жертва на жалки атаки. УЕФА трябва да приеме фактите. С това петно на футбола не се действа адекватно. Расизмът и дискриминацията трябва да бъдат изхвърлени от футбола веднъж завинаги. Подкрепяме искането на Футболната асоциация за спешно разследване и тежки санкции. Ще пишем до УЕФА с искане това да се извърши бързо\", допълни говорителят на Борис Джонсън.", "date": "2019.10.15", "title": "Борис Джонсън иска тежки санкции заради расизма на мача"}
{"url": "https://www.dnes.bg/stranata/2019/10/15/1100-stopanstva-obezshteteni-za-izklani-praseta-v-blagoevgradsko.426215", "text": "Повече от 1100 стопани от Благоевградско, умъртвили доброволно домашните си прасета, ще получат обезщетение. Това стана известно днес в Благоевград на заседание на областната епизоотична комисия.\n\n\n\r\nОбластният управител на Благоевград Бисер Михайлов обясни, че изготвянето на списъците с хората, които ще получат средства, се е забавило заради неколкократните проверки. В списъците е имало неточности, които са били отстранени, и вече може да се пристъпи към изплащане, посочи Михайлов, пише БТА. \n\r\nНай-голям е броят на стопаните от община Сандански, които предстои да получат обезщетение. Те са умъртвили доброволно домашните си прасета в сроковете, посочени от областната епизоотична комисия.\n                    \n                    \n                \n                \n                \n                \r\nИзплащането на средствата ще става на място, в населените места, от представители на Областната дирекция по безопасност на храните /ОДБХ/, съвместно с органите на реда. Хората ще бъдат информирани за това предварително, посочи областният управител.\n\r\nПрез изминалата седмица няма регистрирани нови случаи на Африканска чума по свинете /АЧС/, каза директорът на ОДБХ д-р Михаил Бащавелов, който посочи, че са изследвани 162 проби от диви свине и 78 - от домашни. Той допълни, че постепенно отпадат ограниченията за преминаване в горските територии в област Благоевград, където бяха установени случаи на АЧС. В момента е забранен свободният достъп само в трикилометровата зона около огнищата, където са открити животните, дали положителни проби за заболяването.", "date": "2019.10.15", "title": "1100 стопанства обезщетени за изклани прасета в Благоевградско "}
{"url": "https://www.dnes.bg/obshtestvo/2019/10/15/500-svatbari-ot-tri-sela-se-veseliha-11-se-natroviha-s-hrana.426212", "text": "11 сватбари са били приети в болница заради хранително натравяне. \r\n\r\nИнформацията е изпратена от РЗИ-Сливен до Министерство на здравеопазването, предаде \"Фокус\".\r\n\r\nСпоред данните на РЗИ натровените са били на празнеството на 29 септември. \r\n\r\nСватбата била в село Бяла паланка.\r\n\r\nПетима от гостите са хоспитализирани с гастроинтестинални оплаквания, а останалите са лекувани амбулаторно. \r\n\r\nВзети са клинични материали за микробиологично изследване.\r\n\r\nНа тържеството са присъствали 500 души от пет населени места, консумирали домашно приготвена и неправилно съхранена храна.", "date": "2019.10.15", "title": "500 сватбари от три села се веселиха, 11 се натровиха с храна"}
{"url": "https://www.dnes.bg/crime/2019/10/15/vlak-pomete-kola-na-prelez-jena-zagina-druga-e-v-bolnica.426216", "text": "Влак удари автомобил на прелеза в софийското село Кубратово, съобщи bTV.\r\n\r\nЕдна жена е загинала на място, а друга е откарана в болница. Все още не се знае какво е състоянието й.\r\n\r\nЛинейка се е отзовала за 10 минути на сигнала за инцидента.\r\n\r\nПрелезът е неохраняем. \r\n\r\nТой е с автоматична сигнализация и в момента на инцидента е била редовно задействана, обясниха от НКЖИ.\r\n ", "date": "2019.10.15", "title": "Влак помете кола на прелез, жена загина, друга е в болница"}
{"url": "https://www.dnes.bg/mish-mash/2019/10/15/spasitelna-akciia-4-chasa-nadolu-po-pytekite-s-mastifa-floid.426198", "text": "\n\r\nДългите разходки за кучетата са добре дошли или поне така изглежда. Но за мастифа Флойд разходката му в неделя дошла твърде дълга.\n\r\nФлойд бил изведен на разходка край Солт Лейк, по пътя към връх Грандьор. Но когато дошло време за слизане се оказало, че 86-килограмовото куче е твърде уморено. Затова се наложило Флойд буквално да бъде носен по пътеката надолу. \n\r\nПланинските спасители били повикани около 18:30 часа, след като други планинари подминали Флойд и собственика му и видели, че имат нужда от помощ. 3-годишният мастиф не помръдвал, а температурите рязко падали. \n\r\nЕкипът от доброволци обаче въобще не се поколебал,обяснява сержант Мелоди Грей от полицейското управление в близкия град.\r\n                    \n                    \n                \n                \n                \n                \r\n\"Те нямаха каквито и да е колебания, дори и когато разбраха, че става въпрос за куче\", обяснява тя пред CNN.\n\r\nОтрядът качил Флойд на носилка и започнали дългия път надолу. Спасителите са публикували видео във Facebook от акцията по смъкването на мастифа до долу. \n\r\n\"Флойд беше добро момче и беше много доволен, че му помагаме\", пишат спасителите. \n\r\nЦялата акция им отнела 4 часа. \n\r\nЕйми Сандовал, с която Флойд е бил на разходка, обяснява че той е кучето на брат й. \n\r\nТя объркала пътеката и отнело доста време да се върнат на правилния път. Когато най-сетне открили пътеката, Флойд бил много уморен. \n\r\n\"Брат ми беше готов да спи там с него\", казва Ейми. \n\r\nА самият 86-килограмов Флойд вече си почива у дома, далеч от уморителните планински пътеки.\r\n ", "date": "2019.10.15", "title": "Спасителна акция: 4 часа надолу по пътеките... С мастифа Флойд"}
{"url": "https://www.dnes.bg/temida/2019/10/15/sgs-spria-deloto-za-premestvaneto-na-kuiovich.426214", "text": "Делото за преместването на Будимир Куйович в затвора или общежитие от закрит тип беше спряно от Софийския градски съд. В момента черногорецът изтърпява присъда в общежитие в открит тип.\r\n\r\nДо делото се стигна след искане на новия директор на затвора в София, след като по време на отпуск Куйович беше хванат да кара с фалшива португалска книжка, припомня БТА.\n\r\n\r\nГрадският съд спря делото до момента, до който приключи друг процес, който касае режима, при който осъденият ще доизлежава присъдата си. Черногорецът е осъден на 16 години затвор за наркотрафик. Той вече поиска преди време да бъде предсрочно освободен, но съдът му отказа.\r\n\r\nВ момента затворническата администрация смята, че опасността Куйович да извърши ново престъпление е станала по-висока.", "date": "2019.10.15", "title": "СГС спря делото за преместването на Куйович"}
{"url": "https://www.dnes.bg/sport/2019/10/15/teodora-kirilova-izliza-sreshtu-nepobejdavana-ruskinia-na-senshi.426146", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        12 двубоя ще видят зрителите на галавечерта SENSHI, а шоуто във Варна на 26 октомври ще бъде открито с женски сблъсък.\n\n\r\n\"Имах доста натоварена и тежка година. Цяла година съм се подготвяла, имам един хубав ритъм и го поддържам\", каза в студиото на \"България сутрин\" Теодора Кирилова, която е световен и европейски шампион по муай тай и кикбокс.\n\r\nТеодора ще се бие срещу непобедеждавана до момента на ринга рускиня.\n\r\n\"Ще играем три рунда по три минути, познавам я рускинята. Няма да има тайни между нас, доста често съм играла срещу руски представителки\", сподели Теодора. \n                    \n                    \n                \n                \n                \n                \r\nТя обясни, че жените в този спорт в България са малко, но качествени.\n\r\n\"Запалих се покрай моя съпруг, така влязох в залата. В европейските държави не е много популярен този спорт за жените, но в страни като Русия това не е така\", посочи Теодора в ефира на .\n\r\nСпортистката коментира, че SENSHI се опитва да развие този спорт, като се канят най-добрите имена на ринговете.", "date": "2019.10.15", "title": "Теодора Кирилова излиза срещу непобеждавана рускиня на SENSHI"}
{"url": "https://www.dnes.bg/notifikacii/2019/10/15/turciia-blagodari-na-borisov-za-podkrepata-za-operaciiata-v-siriia.426144", "text": "Турският министър на външните работи Мевлют Чавушоглу благодари на българския премиер Бойко Борисов за подкрепата му във връзка със започналата миналата седмица турска военна операция в Североизточна Сирия.\n\r\n\"Аз благодаря за подкрепата, която бе изразена от министър-председателя на България Бойко Борисов тези дни по отношение на провежданата от турската армия операция в Сирия \"Извор на мира\", каза Чавушоглу.\n\r\n„Турция и България са две съседни, приятелски и съюзнически страни, които активно и ползотворно си сътрудничат в много области. Осигуряването и запазването на мира и сигурността в региона е важно не само за Турция, но и за съседите й, на първо място за България\", заяви турският външен министър.\n                \n                \n                \r\nЧавушоглу е в столицата на Азербайджан Баку, където участва в международен журналистически форум на тема \"Тенденции в развитието на глобалните медии - рискове и обстоятелства\". Форумът е организиран от Асоциацията на глобалните медии, базирана в Анкара.\n\r\nНа въпрос на кореспондента на БТА как се оценява позицията на България, той заяви още: \"Завръщането на бежанците в изчистените райони от терора на Кюрдската работническа партия (ПКК), Партия на демократичния съюз (ПДС) и Сили за защита на народа (СЗН), при условие, че създадем безопасност, което може да се реализира само в рамките на една зона за сигурност, е в интерес както на народа на Турция, така и на народа на България. В това отношение смятам, че ще продължим да си сътрудничим с България и занапред, както беше досега\".\n\r\nПо думите на Чавушоглу ясно и категорично изразената подкрепа от българския министър-председател, а също и от унгарския премиер Виктор Орбан, е много важна в момент, когато други европейски страни критикуват Турция, макар че са съюзници в НАТО.\n\r\n\"Използвам случая да благодаря още веднъж. Също така искам да подчертая, че операцията е ограничена, тя е насочена само срещу терористичните групировки, държим да бъдат сведени до минимум жертвите и ранените сред цивилното население\", заключи Чавушоглу.\r\nПреди дни премиерът Бойко Борисов заяви, че ще настоява „колегите в Брюксел да спрат с тези нападки /спрямо Турция/ непрекъснато, защото Брюксел е далеч, турската граница е тук и там /в Турция/ има близо четири милиона бежанци“, подчерта премиерът.\n\r\nБорисов изтъкна, че „с президента Ердоган имаме ясна договорка на базата на споразумението, на базата на добросъседството, и турските власти абсолютно стриктно, коректно спазват споразумението към България“.\n\r\nПремиерът беше категоричен, че споразумението с Турция трябва да работи. \r\n\"Нито лагери, нито огради, нито каквито и да било мерки могат да ги спрат, ако почнат да идват със стотици хиляди“, заяви Борисов.\n\r\nСпоред него решението е дипломацията, натискът, спирането на военните действия, регулирането на събитията в Сирия. \"Нито огради, нито армия, нищо не може да ни спаси, ако са жени и деца и ги нахвърлят ей така по оградата , какво ще правим\", каза Борисов.\n\r\n ", "date": "2019.10.15", "title": "Турция благодари на Борисов за подкрепата за операцията в Сирия"}
{"url": "https://www.dnes.bg/politika/2019/10/15/kabinetyt-prikliuchva-s-bfs-iska-ostavkata-na-mihailov.426151", "text": "Правителството преустановява отношенията си с Българския футболен съюз до подаване на оставка на председателя на БФС Борислав Михайлов, обяви министърът на младежта и спорта Красен Кралев по време на брифинг в Министерски съвет. \n\n\"Преди малко премиерът ме извика по спешност. Знаете, че през последните 4 години българското правителство направи изключително много за развитието на българския футбол\", заяви Кралев, цитиран от „Фокус“. \n\r\nТой отчете, че са се построили терени и са се давали средства за развитие на детско-юношеските отбори. \n\r\n\"След вчерашните инциденти премиерът разпореди от днес нататък преустановяваме всяко отношение с футболния съюз, включително и финансово, до подаване на оставка на Борислав Михайлов като председател на БФС\", допълни още Кралев.\r\n                    \n                    \n                \n                \n                \n                Снощи България загуби от Англия с 0:6 европейската си квалификация, като загубата е рекордна за България в домакински мач.\r\nИскането не нарушава правилата на УЕФА за пряка намеса в работа на БФС, каза в отговор на въпрос министър Красен Кралев.", "date": "2019.10.15", "title": "Кабинетът приключва с БФС, иска оставката на Михайлов"}
{"url": "https://www.dnes.bg/blizak-iztok/2019/10/15/folksvagen-reshi-da-izchaka-za-zavoda-v-turciia-nov-shans-za-bylgariia.426149", "text": "През последните няколко месеца мениджърите на германския автомобилен концерн \"Фолксваген\" изпитваха сериозни затруднения, занимавайки се интензивно с въпроса за изграждането на нова фабрика за автомобили. Бързо стана ясно, че заводът трябва да бъде построен в Турция, близо до Измир, пише \n\n\n\n\r\nМестоположението се откроява от другите опции като значително по-евтино и предлага по-добри възможности за продажби, твърдят представители на Борда на директорите и на Надзорния съвет. Ето защо е било взето предварително решение в полза на Измир, фаворизирайки Турция пред България и други страни от ЕС.\n                    \n                    \n                \n                \n                \n                \r\nС влизането на турските войски в Северна Сирия обаче ситуацията се промени коренно, твърди германският икономически всекидневник Handelsblatt. \r\nВ тази среда не може да има решение в полза на страната, твърди в своя публикация късно в понеделник медията, позовавайки се на източници от концерна. Ето защо засега договор с властите в Анкара няма да бъде подписан.\n\r\nЗаради военната си офанзива в Сирия Турция попадна под силна международна критика. В понеделник германското правителство призова за незабавно спиране на военната операция, с която властите в Анкара искат да създадат зона за сигурност за бежанци и да изкарат бойците на кюрдската милиция YPG извън границата. Като конкретна причина за инвазията се посочва обявеното изтегляне на американските войски в района от страна на американския президент Доналд Тръмп.\n\r\nТъй като Конгресът на САЩ не подкрепя Тръмп по този въпрос, Вашингтон наложи санкции над министри и организации. Вложителите реагираха с разпродажби, а междувременно истанбулският индекс ISE100 се срина поради заплахите за санкции в понеделник с над пет процента. Турската лира също е под натиск.\n\r\nОт гледна точка на голяма корпорация като Volkswagen, която иска да инвестира повече от 1 млрд. евро, това са непредвидими обстоятелства. Ако листнатата на Dax компания сега предприеме официалната стъпка, това може да навреди сериозно на имиджа ѝ.\n\r\nЕто защо компанията изразява предпазливост. „Ние наблюдаваме ситуацията с голяма загриженост\", заяви говорител на VW пред Handelsblatt. Той посочва още, че решението за местоположението на завода навлиза в последната фаза, но не коментира подробности.\n\r\nОт икономическа гледна точка обаче Volkswagen иска да се придържа към Турция като място за производство на моделите Passat и Superb, твърди говорителят на концерна, като поясни, че материалът на Frankfurter Allgemeine Zeitung за пълен отказ от Измир не отговаря на истината.\n\r\n", "date": "2019.10.15", "title": "\"Фолксваген\" реши да изчака за завода в Турция, нов шанс за България?"}
{"url": "https://www.dnes.bg/sofia/2019/10/15/chasti-ot-stolicata-ostavat-bez-voda-vyv-sriada-16-oktomvri.426145", "text": "\"Софийска вода\" временно ще прекъсне водоснабдяването в някои части на столицата \n\r\nНа 16 октомври 2019 г. (сряда), във връзка с пресвързване на уличен водопровод на ул. \"Зайчар\" жк. \"Зона Б-19\" се налага спиране на водоподаването от 09:00 до 21:00 часа на клиентите на \"Софийска вода”, живеещи в района на: ул. \"Зайчар\" от ул. \"Добри Желязков\" до бул. \"Иван Иванов\", ул. \"Добри Желязков\" от бул. \"Константин Величков\" до ул.\"Зайчар\"\n\r\nПри продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноска на адрес: ул. \"Добри Желязков\" ъгъла с ул. \"Зайчар\".\n                    \n                    \n                \n                \n                \n                \r\nНа 16 октомври 2019 г. (сряда), във връзка с диагностика на уличен водопровод на ул. 236 жк. \"Надежда\"4 се налага спиране на водоподаването от 09:30 до 16:30 часа на клиентите на \"Софийска вода”, живеещи в района на: ул. \"Леда\" от ул. \"Екзарх Стефан\" до ул. 236, ул. 236 от ул. \"Леда\" до ул.\"Генерал Никола Жеков\"\n\r\nПри продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноска на адрес: ул. \"Леда\" ъгъла с ул. 236.\n\r\nРемонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.\n\r\nЗасегнатите от прекъсването на водата, могат да получат повече информация от Телефонния център на \"Софийска вода” АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx .\n\r\n\"Софийска вода” АД предварително се извинява на своите клиенти за причинените временни неудобства!\n\r\nИнтернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.", "date": "2019.10.15", "title": "Части от столицата остават без вода във сряда, 16 октомври"}
{"url": "https://www.dnes.bg/crime/2019/10/15/shofior-bez-knijka-si-spretna-gonka-s-policai.426147", "text": "Полицията във Велико Търново арестува шофьор без книжка. \r\n\r\nОколо 22,40 ч. в понеделник катаджиите са подали сигнал на шофьора, който е пътувал от Велико Търново към Варна.\r\n\r\nВместо да спре обаче, той увеличил скоростта. След кратка гонка автомобилът е бил спрян. \r\n\r\nЗад волана бил 23-годишен от с. Добри дял, известен на полицията и осъждан. \r\n\r\nВ хода на проверката е изяснено, че той кара по време на в едногодишния срок от наказването му по административен ред за неправоспособност.\r\n\r\nШофьорът е в ареста за 24 часа.", "date": "2019.10.15", "title": "Шофьор без книжка си спретна гонка с полицаи "}
{"url": "https://www.dnes.bg/football/2019/10/15/daite-maltretiranite-deca-na-futbolistite-te-ne-biiat.426152", "text": "България записа най-срамната си загуба. Това 0:6 срещу Англия не е най-страшното, най-страшното е бездушието, което е завладяло ръководство, отбор и фенове. \n\r\nКакто правилно правилно отбеляза Бербатов - англичаните ни превъзхождат и генетично. Но само преди някакви 25 години ст. \"Васил Левски\" бе непревземаема крепост, прекланяха глави и германците. Тогава генетиката нямаше място.\n\r\nРъководството, начело с Боби Михайлов, си повтаря една мантра - ние осигуряваме всичко, футболистите играят. Впечатлението обаче е друго - осигуряват единствено качествен алкохол в кетъринга на националния стадион, а след поредната загуба се тешат с Преслава.\n\r\nФутболистите играят предимно в чалготеките. На терена ги няма никакви. Никакви ги няма и феновете - не вярват на този отбор, докарват умишлено глоби на БФС. Защото още преди мача с Англия имаше призиви за прояви на расизъм.\n\n\nНо този път оставяме расизма настрана, за да дадем път на фолклора. Там сме далеч по-силни и изявени.\n                    \n                    \n                \n                \n                \n                \r\nВ социалните мрежи \"гъмжи\" от предложения не само как да излезем от кризата, но и за смяна на химна ни преди мач. Според мнозина сега е момента \"Мила родино\" да бъде заменена с \"Хубава си, моя горо\". Тъй като на терена са 11 дървета, които вселяват в душите ни само скръб и жалост...\n\r\nИдентично е и заключението: \"Сърбия, Албания, Косово - всичко бие наред, само нашите каба гайди свирят \"Хубаво си, моя горо\" и всяват скръб и жалост\". \n\r\nФутболът бе вплетен и в една от най-актуалните теми в страната ни през последната година - неродената Стратегия за децата. На фона на фалшивите новини как ще бъдат взимани деца и давани за отглеждане в Норвегия, във Facebook бе предложен кратък вариант на стратегията - всички малтретирани деца да бъдат давани на националния отбор по футбол. Той не бие никого.\n\r\n\"Продавам джип и топка, малко употребявана. Ритана е само 6 пъти - на практика, главно е гледана\". Тази обява пък набира скорост, а неин подател е Боби М. Може би е пропуснато да се отбележи, че с този джип Боби М. напусна националния стадион, погазвайки всички правила. А телевизията, която го излъчи се прости с акредитацията за мача с Англия. С две думи - пускайте Преслава!\n\r\nПродължавайки за Боби М., Преслава, танците и футболистите, Боби В. (Боби Ваклинов - б.а.) нареди бързо римите:\n\r\n\n\r\nАко не знаете, за състоянието на футбола е виновна чалгата. Всъщност тя е виновна за всичко, но разсипа тотално и футбола. Още преди година Тони Стораро предупреждаваше, че ще дойде времето да ни пишат \"Отличен 6\", но кой да го слуша? Е, англичаните дойдоха, разписаха ни отличната оценка в бележника, нарочиха ни за расисти и си тръгнаха.\n\r\nКакво е решението? \"Боби Михайлов да натовари \"лъвчетата\" и Балъков на джипа и газ към Биад. Там поне го можете...\" - това гласи народната присъда.\n\r\nИма и мазохисти, които симпатизираха още на полувремето на вратарчето Пацо Тигъра и го призоваха да тегли една сочна, расистка и да се приключва с мача. Пацо, да беше си пуснал фейса в съблекалнята, можеше и да си спестиш унижението. А и на твоите колеги. \n\r\nДруги пък припомниха историята и отправиха въпроса \"Расизъм ли е да викаш по англичаните \"на колене пред победителите от Дойран\"? Ами да отговорят нежните души от английската футболна асоциация, които ще ни изкарат по-големи расисти от Меката на футболния расизъм - Англия. \n\r\nА и колкото и гола да ни вкарат англичаните - не са по-красиви от нас. И в това няма нищо расистко - генът ни е доста по-здрав, за разлика от футболния. И нямат футболист с косата на Краев.\n\r\n\"По-здрав за Боби Михайлов, Краси Балъков и момчетата от националния отбор по футбол!\" Това е събирателното послание от феновете към видяното снощи.\n\r\nФиналът се поставя от Спиндермаан - НИ100 ПОСКАЙ ПРЕСЛАЖА!\n\r\nА за да сме в полза, ето го и Изпълкомът на БФС (все още), който се грижи да се разраства футболния фолклор:\n\r\nБОРИСЛАВ БИСЕРОВ МИХАЙЛОВ - Президент\r\nЙОРДАН ЛЕЧКОВ ЯНКОВ - първи вицепрезидент\r\nМИХАИЛ ТОДОРОВ КАСАБОВ - вицепрезидент\r\nАТАНАС ИВАНОВ ФУРНАДЖИЕВ - вицепрезидент\r\nЕМИЛ ЛЮБЧОВ КОСТАДИНОВ - член\r\nКАМЕН КОСТОВ КОСТАДИНОВ - член\r\nКИРИЛ ПЕТРОВ ДОМУСЧИЕВ - член\r\nСПАС ДИМИТРОВ РУСЕВ - член\r\nВАЛЕНТИН ПЕНЧЕВ МИХОВ - член\r\nДИМИТЪР ВЕЛИЧКОВ ГЕОРГИЕВ - член\r\nВЕНЦЕСЛАВ ДИМИТРОВ СТЕФАНОВ - член\r\nПЕТЪР СТЕФАНОВ ВЕЛИЧКОВ - член\r\nРУМЯН ЦВЕТАНОВ ВЪЛКОВ - член\r\nМИХАИЛ НИКОЛАЕВ СТАТЕВ - член\r\nПАНАЙОТ ВАСИЛЕВ РЕЙЗИ - член\n\r\nНаздраве!", "date": "2019.10.15", "title": "Дайте малтретираните деца на футболистите – те не бият!"}
{"url": "https://www.dnes.bg/sofia/2019/10/15/nad-140-rabotodateli-shte-tyrsiat-stajanti-v-tu.426141", "text": "Най-големият кариерен форум започва в Техническия университет в София. Над 140 работодатели ще търсят стажанти сред студентите.\n\n\n\r\nДиректорът на Център \"Кариера и възпитаници (алумни)\" Силвия Янева-Стоянова обясни пред , че е изключително важно, че във време на динамична промяна, в което комуникацията се провежда по-често онлайн, работодателите са на място, за да се срещнат със студентите в университета.\n\r\nПо думите ѝ има еднакво търсене и от страна на кадрите, и от страна на компаниите.\n\r\n\"На 17 октомври във филиала на Техническия университет в Пловдив и в град Сливен работодателите също ще очакват възпитаниците  на университета\", обясни още Янева-Стоянова.\n                    \n                    \n                \n                \n                \n                \r\nРекторът на ТУ проф. Георги Михов коментира в \"България сутрин\", че интересът към кадрите, които произвежда Техническият университет, е голям и показател за това е големият брой работодатели, които идват да се срещнат с тях.\n\r\n\"Нашите студенти винаги са намирали добър прием на пазара. Инженери се търсят навсякъде. За тези 74 години, откакто съществува нашият университет, ние сме дали повече от 130 000 инженери - това е цяла армия, построила нашата съвременна държава\", заяви Михов.\n\r\nТой беше категоричен, че има глад за инженерни кадри и те са конкурентоспособни - както у нас, така и в цяла Европа.", "date": "2019.10.15", "title": "Над 140 работодатели ще търсят стажанти в ТУ"}
{"url": "https://www.dnes.bg/rusia/2019/10/15/zapaden-pechat-trymp-napravi-podaryk-na-putin-v-siriia.426140", "text": "С подписването на указ, налагащ санкции на турски министри заради офанзивата в Сирия, Доналд Тръмп смени тона си, но вече е закъснял, пише френският в. \"Монд\".\n\r\nТвърдата позиция на САЩ е закъсняла, след като в началото на турската офанзива Вашингтон само се задоволи да отбележи, че това е \"лоша идея\" и вчера американският президент повтори в Тwitter, че желае да се изтегли от региона, без да крие желанието си да се концентрира върху границата между своята страна и Мексико.\n\r\nКюрдите се страхуват от Турция далеч повече, отколкото от \"Ислямска държава\", пише френският в. \"Либерасион\", припомняйки, че кюрдските бойци обявиха в неделя сключването на споразумение с Дамаск под егидата на Русия, за да се противопоставят на турската офанзива. В замяна на защитата на Дамаск няколко града отново ще развеят знамето на режима. Подробностите от това споразумение засега са неизвестни.\n                    \n                    \n                \n                \n                \n                \r\nСветът се промени само за седмица след началото на операцията на Анкара, започната благодарение на изтеглянето на САЩ. Турският президент Реджеп Тайип Ердоган беше обещал \"зона за сигурност\" на границата, за да отблъсква кюрдските сили, които Анкара смята за терористична организация. Офанзивата принуди най-малко 130 000 мирни граждани да напуснат домовете си, по данни на ООН, припомня вестникът, цитиран от БТА.\n\n\n\n\r\nПо време на сирийския конфликт кюрдите бяха успели да изградят в Сирия свой де факто автономен регион, без да прекъснат изцяло контактите си с Дамаск. Днес кюрдската администрация е на път да се срути, което може да означава края на този политически проект.\n\r\n\"Това, в което сме сигурни е, че режимът никога не е спирал да изисква пълна капитулация, без да дава нищо на кюрдите. А в момента те са много слаби, нямат средство за натиск\", според анализа на Елизабет Цурков, научен сътрудник в Института за изследване на външната политика.\n\r\n\"Ключовият момент, за който трябва да следим, е дали Русия ще затвори за полети въздушното пространство над Сирия. До момента Турция се ползва от отказа на САЩ да затворят въздушното пространство над кюрдските райони, за да попречи на турските въздушни удари. За да работи споразумението, Русия ще трябва да затвори въздушното пространство за тези нападения\", смята Никълъс Херас, анализатор в Центъра за нова американска сигурност. \"В крайна сметка това споразумение е първият етап от един дълъг път към евентуалното интегриране на северната и източна част на Сирия в бъдеща сирийска държава, ръководена от Башар Асад\", добавя той, цитиран от \"Либерасион\".\n\r\nПринуждавайки кюрдите да сключат сделка с режима на Башар Асад, за да отблъснат турската офанзива, Доналд Тръмп направи истински подарък на Владимир Путин, пише британският в. \"Индипендънт\".\n\r\nСделката е била такава от самото начало, смята британското издание. Позволявайки навлизането на Турция, Тръмп всъщност разчистваше пътя пред Асад и Русия да си върнат контрола над Североизточна Сирия. Въпреки постоянните си приказки за провала на Барак Обама в Сирия, Тръмп току-що последва неговата политика. През 2015 г. Обама гледаше настрани, когато Русия реши да се намеси и да смаже съпротивата. Четири години по-късно сегашният президент на САЩ на практика даде на Москва разрешение да довърши кюрдите, използвайки турски сили.\n\r\nНезависимо дали това ви харесва или не, Русия излиза на сцената в Близкия изток като единствен авторитет при спорове и гарант за тези, които отчаяно се нуждаят от защита. Москва иска да бъде смятана за честен посредник, довел до бъдещата стабилност в Сирия. Тръмп услужливо насочи Путин към тази цел. Доктрината на американския президент сложи край на всякакво западно участие и съвпадна удобно с дългосрочната цел на руския му колега да прогони оттам американците и европейците, подчертава \"Индипендънт\".\n\r\nТръмп последва инстинкта си по въпроса за Сирия. Злощастният резултат не закъсня, пише в. \"Ню Йорк таймс\", подчертавайки, че мълчаливото съгласие на президента на САЩ за изпращането на турски войски на територията на Сирия доведе до клане само за една седмица.\n\r\nТова донесе неочаквана победа за четирима противници на Вашингтон: Москва, Техеран, Дамаск и \"Ислямска държава\".\n\r\nРядко е имало случай американски президент да вземе решение, довело толкова бързо до последствия, определени от собствената му партия като катастрофални за американските съюзници и интереси. Как е било взето това решение вероятно ще бъде обсъждано в продължение на години от историци, експерти по Близкия изток и привърженици на теория на конспирацията.\n\r\nНо едно е вече ясно: Тръмп пренебрегна месеци на предупреждения от своите съветници за това, което ще последва, ако се довери на инстинктите си да се изтегли от Сирия и да изостави кюрдите, отдавнашни съюзници на САЩ. Той нямаше резервен план, освен да се изтегли. Единствената изненада е колко бързо се срина всичко около президента на САЩ и неговия неопитен външнополитически екип.\r\nДрамата далеч не е приключила. Пентагонът се бори да намери правилната реакция, ако турските сили, които са съюзници на САЩ в НАТО, отново обстрелят хилядата американци, готвещи се да напуснат позициите си в Сирия. В момента те не могат да го направят, защото Турция прекъсна пътищата.\n\r\nВ същото време експерти на Държавния департамент и министерството на енергетиката на САЩ тихомълком разглеждат планове за изтеглянето на около 50 американски тактически ядрени оръжия, намиращи се във военновъздушната база Инджирлик, на около 400 км от сирийската граница, съобщават американски представители. В момента тези оръжия де факто са заложници на Ердоган.\n\r\nИзтеглянето им от Инджирлик би означавало фактически край на съюза между САЩ и Турция. Оставянето им там обаче би означавало запазването на ядрена уязвимост, която трябваше да бъде премахната още преди години. \"Мисля, че това е безпрецедентен случай - една страна с американски ядрени оръжия, разположени на нейна територия, буквално обстрелва с артилерия американските войски\", посочва пред вестника Джефри Люис от Центъра за изследване в областта на разоръжаването \"Джеймс Мартин\".\n\r\nА от своя страна, турският президент заявява, че има собствени ядрени амбиции, подчертава в. \"Ню Йорк таймс\", припомняйки изявлението на Ердоган пред свои привърженици, че не може да приеме правила, които не позволяват на Турция да притежава собствени ядрени оръжия.\r\n ", "date": "2019.10.15", "title": "Западен печат: Тръмп направи подарък на Путин в Сирия"}
{"url": "https://www.dnes.bg/obshtestvo/2019/10/15/rano-e-za-gripa-epidemiiata-shte-e-v-kraia-na-ianuari.426126", "text": "В края на януари или началото на февруари се очаква пикът на грипната епидемия тази година, прогнозира пред bTV главният държавен здравен инспектор Ангел Кунчев.\n\r\nВ момента нито у нас, нито в Европа има грип, в края на ноември ще има отделни случаи, допълни той.\n\r\nЗа поставяне на противогрипна ваксина не е късно. \n\r\nПодходящ е целият период от последното тримесечие на годината, каза епидемиологът.\n\r\nПрепоръчително е ваксините да се поставят 21-11 дни преди срещата с вируса, защото за това време се изгражда имунитет.\n\r\nБезплатните ваксини за пенсионери все още не се доставени, очакват се в началото на ноември, обяви Кунчев. \n\r\nПричината за забавянето е, че в световен мащаб има недостиг на противогрипни ваксини и те трябва да се поръчват много по-рано, а договорът за тези е подписан през септември.\n                    \n                    \n                \n                \n                \n                \r\nЗа тази година ще бъдат осигурени безплатни ваксини за 10% от хората над 65-годишна възраст. Ако всички внесени ваксини, който ще са два пъти повече от предходни години, бъдат използвани, ще преговаряме за повече средства, обясни главният държавен здравен инспектор.\n\r\nБезплатните ще бъдат поставени на тези, които най-много се нуждаят от модицинска гледна точка по преценка на личните лекари, уточни той.\n\r\nВодещ тази година се очаква да бъде щамът \"Канзас\".", "date": "2019.10.15", "title": "Рано е за грипа, епидемията ще е в края на януари"}
{"url": "https://www.dnes.bg/top-novini/2019/10/15/zapodozriaha-rusiia-che-finansira-greta-tunberg.426155", "text": "Германският евродепутат Йорг Мойтен призова Европейската комисия да се заеме с въпроса за финансиране на екоактивистите в Европа. Неговите подозрения са, че Русия може би е замесена в организирането на климатичните движения, съобщи RT.\n\r\nМойтен подчерта, че влиянието на тези протести върху политиката се отразява негативно на развитието на икономиката в цяла Европа. Затова евродепутатът иска да се изясни дали те са част от руската хибридна заплаха. \n\r\n„Тези кампании /например „Петъци за бъдещето“, акциите на „Грийнпийс“, цивилните спасителни съдове в Средиземно море/ са професионално организирани и имат сериозна финансова подкрепа... Може ли Еврокомисията да изключи вероятността тези кампании да се финансират и контролират от Русия“, цитира руското издание думите на евродепутат.\n\n\n\n\r\n                \n                \n                На 1 октомври стана известно, че 24-годишният депутат в руската Държавна дума от Либерално-демократическата партия Василий Власов е изпратил в посолството на Швеция в Москва писмо до 16-годишната екоактивистка Грета Тунбург с покана да говори пред долната камара на руския парламент. Политикът е изразил възхищението си от силата на волята и енергията на Тунберг и е подчертал, че екологичните проблеми вълнуват и руските младежи. По-късно обаче от Държавната дума обявиха, че един депутат не може да вземе подобни решения, а те трябва да бъдат обсъдени на съвет на Държавната дума. \n\r\nНа 23 септември Тунберг произнесе емоционалната реч на срещата на върха на ООН, посветена на борбата с промените в климата. Тя обвини държавните лидери в бездействие и че детството й е откраднато. По думите й цели екосистеми измират, а при подобно отношение към сериозните проблеми  нейното поколение ще трябва да ги решава. Тя е създател на глобалното движение на ученици и студенти „Петъци за бъдещето“ за борба с глобалното затопляне, припомня Лента.ру. \r\n ", "date": "2019.10.15", "title": "Заподозряха Русия, че финансира Грета Тунберг"}
{"url": "https://www.dnes.bg/crime/2019/10/15/arestuvaha-shestima-v-dobrich-za-narkotici.426160", "text": "Шестима души са арестувани при полицейска операция в Добрич, която протича в големите жилищни квартали. Те са задържани за разпространение на наркотици, съобщиха от Областната дирекция на МВР.\r\n\r\nПри акцията е задържан и мъж за извършване на грабеж. Масовите проверки в кварталите \"Балик\", \"Иглика\" и \"Изгрев\" са за противодействие на битовата престъпност, разпространението на наркотични вещества и пътнотранспортния травматизъм. \r\n\r\nДосега са съставени и 35 акта и фишове на шофьори по Закона за движение по пътищата, допълват от ОД на МВР.", "date": "2019.10.15", "title": "Арестуваха шестима в Добрич за наркотици"}
{"url": "https://www.dnes.bg/stranata/2019/10/15/elen-predizvika-katastrofa-na-pytia-razgrad-samuil.426148", "text": "66-годишен мъж е пострадал при пътно-транспортно произшествие по пътя Разград – Самуил, съобщават от Областната дирекция на МВР-Разград. \r\n\r\nОколо 20.10 часа на 14 октомври 28-годишна жена, управляваща „Фолксваген Пасат“, блъска внезапно изскочил на пътя елен, навлиза в лентата за насрещно движение и се удря в „Хонда Кончерто“, управлявана от мъжа, който е от село Мортагоново. \r\n\r\nПострадалият е откаран с комоцио в МБАЛ-Разград. Той и шофьорката от другата кола са тествани за употреба на алкохол. Пробите и на двамата са отрицателни.", "date": "2019.10.15", "title": "Елен предизвика катастрофа на пътя Разград – Самуил"}
{"url": "https://www.dnes.bg/mish-mash/2019/10/15/romanyt-ana-edna-jena-koiato-preodoliava-trudnostite.426153", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Има истории за любов, истории за успех. Има и истории за силата да се пребориш със самия себе си, пред каквито и предизвикателства да те изправя животът.\n\r\n\"Романът \"Ана\" на Мануела Драганова е вдъхновен от истински събития. Преплита в себе си напрежение, хумор и романтика. Той излиза първо в САЩ и обхваща период от 25 години\", сподели в \"България сутрин\" авторката на книгата.\n\r\n\"Ана\" всъщност е историята на една изключителна жена, преодоляла всички трудности в името на любовта, професионалната реализация и майчината любов. Аз я създадох, но тя е много повече. Насочена е към всички жени\", допълни още Мануела Драганова пред \n                    \n                    \n                \n                \n                \n                \r\nСъвсем скоро след като е станала майка, Ана остава без финансовата и емоционална подкрепа на съпруга си, преследван от държавата и бившите си партньори за крупни финансови измами. Младата жена трябва не само да спаси последните остатъци от някогашното им богатство, но и да се погрижи момиченцето ѝ да получи най-доброто от живота.", "date": "2019.10.15", "title": "Романът \"Ана\" - една жена, която преодолява трудностите"}
{"url": "https://www.dnes.bg/world/2019/10/15/shefyt-na-sigurnostta-vyv-vatikana-s-ostavka-sled-skandal.426125", "text": "Доменико Джани, дългогодишният шеф на сигурността във Ватикана и главен телохранител на папа Франциск, подаде оставка заради изтичане на информация от разследване на предполагаеми финансови престъпления във Ватикана, предаде Ройтерс, цитирана от БТА.\r\n\r\nНапускането на 57-годишния Джани, който е бивш сътрудник на италианските тайни служби и заемаше поста във Ватикана от 2006 г., последва безпрецедентен и необясним обиск от хората му на 2 октомври в две ключови ватикански служби - Управлението за финансово разузнаване и Държавния секретариат. \r\n ", "date": "2019.10.15", "title": "Шефът на сигурността във Ватикана с оставка след скандал"}
{"url": "https://www.dnes.bg/muzika/2019/10/15/mihaela-fileva-s-novo-parche-zapochva-turne-v-stranata.426165", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nМихаела Филева пусна клип към новото си парче \"Изгубени в рая\".\r\n\"Идеята на клипа към новата ми песен беше да пресъздадем изгубването в рая. Решихме това да стане с едно намигване към мита за Калипсо от гръцката митология, която омайва с любов. Именно на остров Лимнос е пещерата на Калипсо, където снимахме видеото\", сподели певицата в студиото на \"България сутрин\".\n\r\nТя пусна клипa към новата си песен \"Изгубени в рая\" преди броени дни. \n\r\n\"Двамата с Павел писахме парчето. Нямаме никакъв проблем да работим заедно, с него сме си много близки приятели. Вярвам, че е възможно, когато човек е важен за теб, да не го губиш от живота си\", обясни Михаела Филева.\n                    \n                    \n                \n                \n                \n                \r\nПевицата стартира и турне, което започна с концерт в Пловдив.\n\r\n\"Първият концерт беше в Зала 1 на НДК. Остават ни още три града - на 17 октомври сме в Благоевград, на 23-ти сме във Велико Търново и на 24 октомври - във Варна. Ще покажем спектакъла ни в целия му блясък\", \n\r\nТя сподели, че е много благодарна за всичко, което ѝ се е случило и се чувства \"изгубена в рая\". Филева разкри също, че готви и трети албум, както и нов голям концерт в София.", "date": "2019.10.15", "title": "Михаела Филева с ново парче, започва турне в страната"}
{"url": "https://www.dnes.bg/akoshtete-vqrvaite/2019/10/15/tendencii-esen-v-ciklameno.426033", "text": "Цикламения цвят става все по-хитов през тази есен, забелязват от \"Teen Vogue\". През последните няколко години бебешкото розово и бонбоненото розово бяха много модерни и знаменитостите често залагаха на тях, но сега вече тези цветове отстъпват място на цикламеното.\r\nТози цвят е по-наситен, дързък и ако изберете дрехи в такива багри, залагате на по-смела визия. В модните ревюта, предтавящи трендовете за Пролет/Лято 2020 г., бяха забелязани много дрехи в този нюанс.\r\n \r\nНапример, тоалети в цикламено имаше на модното ревю на Collina Strada в Ню Йорк по време на Седмицата на модата там. Джиджи и Бела Хадид също бяха облечени в този цвят по време на събитие на Седмицата на модата в Париж.\r\nТова е комерсиален цвят, който напомня за детството - можем да направим асоциация с костюми от детското филмче \"Звездни рейнджъри\", както и куклите Барби, пишат от \"Teen Vogue\".\r\n\r\n", "date": "2019.10.15", "title": "Тенденции: Есен в цикламено"}
{"url": "https://www.dnes.bg/muzika/2019/10/15/kristina-agilera-mejdu-maichinstvoto-i-karierata.426087", "text": "Певицата Кристина Агилера разкри, че й е трудно да комбинира живота си като майка с кариерата си, но че никога не се оплаква, защото обича онова, с което се занимава, съобщи Контактмюзик.\r\nИзпълнителката на хита \"Beautiful\" има 11-годишен син Макс от бившия си съпруг Джордан Братман и 5-годишна дъщеря Съмър от годеника си Матю Рътлър. Певицата увери, че й допада да е на сцената, но смята тръгването на турне за лудост, защото иска да прекарва дълго време с децата си и да им чете приказки, преди да заспят.\r\n\"Сцената винаги е била моят дом - каза тя. - Но тръгването сега на турне е лудост. Не съм била по турнета от 10 години. Децата имат определено време за лягане. Питала съм се \"Как се справят другите родители?\". Не е малко да слезеш от сцената и да се прибереш у дома, за да четеш приказки на децата си, преди да заспят, да прекарваш качествено времето си с тях.\"\r\n                    \n                    \n                \n                \n                \n                Тридесет и осем годишната Агилера обаче никога не се оплаква, защото харесва кариерата си и й допада да бъде майка, пише БТА. Тя отведе със себе си децата си по време на първата част от европейското си турне това лято, когато те имаха двумесечна училищна ваканция, а след това посети заедно с тях Япония.", "date": "2019.10.15", "title": "Кристина Агилера - между майчинството и кариерата"}
{"url": "https://www.dnes.bg/usa/2019/10/15/poliakyt-ubiec-v-chikago-vliuben-v-edna-ot-jertvite-si.426120", "text": "След жестокото убийство на петима души в жилищен блок в Чикаго, трима от които българи, стана ясно, че убиецът - поляк е бил влюбен в една от жертвите си. Мъжът бе арестуван за случилото се, след което и си признава вината.\r\nВластите в Чикаго вече са повдигнали обвинения на  66-годишния Криштоф Марек за петорното убийство през уикенда, предаде  БНР.\r\nУбитата двойка българи били женени от една година. Ивайло Попов и Цветанка Костадинова пристигат в САЩ по различно време. Той бил там от около 20 години  и има американско гражданство. Съпругата му го последвала преди две години от Любов.\r\nДвамата имат предишни бракове и съответно по син и дъщеря от тях, пише \". Жената била и млада баба, има две внучета в България.\n\n\r\n                    \n                    \n                \n                \n                \n                Искра Попова е третата жертва. Тя е майка на застреляния Ивайло. Живеела е от години в Чикаго с американския си партньор Дейвид, който е също една от жертвите. Четиримата вечеряли, когато убиецът нахлул и стрелял. Трагедията се случила в събота привечер в апартамента на семейството.\r\nИвайло работел в сервиз за смяна на автомобилни стъкла. Цветанка преподавала от година в българската детска градина в американския град, грижела се за най-малките, а те я обожавали, съобщава BG-Voice.\r\nЖертвите стават пет с 53-годишната Йоланда Топоска - сънародничка на нападателя, която съще бе разстреляна.\r\nТрагедията става след като полякът влязъл през открехната врата при българите и започнал дастреля. След това убиецът се качил на третия етаж, където ликвидирал и полякинята Йоланда Топоска. Съседи смятат, че той е имал любовни чувства към нея.\r\nПреди време, докато бил домоуправител на комплекса, се случвало нарочно да й спира тока. Малко след като полицията дошла на адреса, нападателят се приближил с вдигнати ръце. По-късно убиецът завел униформените до дома си, където показал пистолета си, който бил оставил на масата в хола. Полякът е арестуван. \n\r\nКриштоф Марек е извършил убийствата със законно притежаван пистолет. Съседите му го описват като конфликтен човек, не можещ да контролира яда си. Като вероятна причина за постъпката му e финансов натиск, на който може би е бил подложен в последните дни, тъй като е имал сериозни проблеми с парите и опасност да изгуби жилището си. Бил е отстранен и от ръководството на жилищната асоциация в блока, където е живеел. Планирано е Марек да се яви в съда тази нощ българско време или във вторник.\r\n.Два месеца преди полякът да разстреля жертвите си, полицията се отзовала на скандал в жилищния комплекс, където станали убийствата. Нападателят атакувал сина на една от жертвите си. Полякът, който е фалирал строителен работник, ударил в лицето сина на Йоланда Топоска на 3 август. 20-годишното момче било в дома на майка си, когато тя била застреляна.\r\nРегистрите на полицията показват, че мъжът, обвинен в убийствата, няма криминално досие. Затворен, саможив, не обичал да говори - така описал убиеца 21-годишният син на Ивайло, който също живеел в Чикаго.\r\nАлекс Плочиенник, механик, който живее на две врати от заподозрения, определя съседа си като \"нестабилен\". Той призна, че стрелецът ималпроблеми с някои от наемателите в сградата, включително трима от жертвите в съботното нападение. през септември полякът обявил фалит и дори бил съден от банка за дълг в размер на 18 000 долара.\r\n\"Няма мотив, който може да бъде известен като възможна причина за това убийство. Стрелбата е била изключително изненадваща, за жертвите.\r\nОт полицията беше категорично заявенио, че не е имало предишен контакт между тях и стрелеца. Жалби от страна на жертвите към нападателя не е имало, те не са имали никакъв досег - човешки, административен или какъвто и да било\", каза Иван Анчев - главен консул на България в Чикаго. От консулството обявиха, бе ще съдействат на близките на семейството.", "date": "2019.10.15", "title": "Полякът-убиец в Чикаго - влюбен в една от жертвите си"}
{"url": "https://www.dnes.bg/stranata/2019/10/15/sled-liatoto-bylgarite-pak-na-pyt-za-koleda-i-nova-godina.426108", "text": "Над половин милион българи се очаква да тръгнат на път за коледните и новогодишните празници. Около 140 000 от тях ще ги посрещнат извън България, сочи статистиката на Института за анализи и оценки в туризма.\r\n\r\nБроят на пътуващите извън граница се увеличава всяка година, съобщава Нова тв. Предпочитаните дестинации са съседните страни като Гърция, Сърбия и Македония. Не са малко и българите, които ще посрещат празниците и в по-далечни страни, като Германия, Италия и Испания - държави, в които има големи български диаспори.\r\n\r\nЗа средата на октомври голяма част от българите са планували празниците си и са направили резервации. Статистиката сочи, че обикновено избират хотели с 4 и 5 звезди. Цените на пакетите тази година, са с около 11-12% по-високи.", "date": "2019.10.15", "title": "След лятото: Българите пак на път за Коледа и Нова година"}
{"url": "https://www.dnes.bg/stranata/2019/10/15/pochti-13-mln-lv-neizplatenite-zaplati-na-rabotnici-za-godinata.426118", "text": "\r\n12.9 млн. лв. са неизплатените заплати на работници за първите девет месеца на тази година. Сумата на установените забавени възнаграждения за периода намалява, защото през същия период на 2018 г. те са били 21 млн. лв., съобщиха от Главна инспекция по труда.\n\r\nИнспекцията извършва контрол в предприятия с поне един нает във всички икономически дейности, във всяко проверено предприятие се установяват нарушения както по отношение на безопасността на труда, така и на разпоредбите, касаещи осъществяването на трудовите правоотношения – нарушения, свързани с възникването им, с работното време, почивките и отпуските, по заплащането на труда, коментират още от ведомството.\n                    \n                    \n                \n                \n                \n                \r\nЗа деветте месеца на 2019 г. инспекторите са извършили близо 31 000 проверки в над 25 000 предприятия. От тях 21 623 са микро- и малките предприятия, а 3457 са средните и големите предприятия, които са били проверени, пише \"Монитор\".\n\r\nПри извършените проверки са установени 133 700 нарушения. От инспекцията разказват, че 67 000 от тях са свързани с осъществяването на трудовите правоотношения, а 66 000 пък са заради осигуряването на здраве и безопасност при работа, като от тях над 40 000 са нарушили разпоредбите по цялостната организация, свързана с живота и здравето на служителите, заявяват от ГИТ.\n\r\nСледват нарушенията, свързани с обезопасеността на работното оборудване и работните места - 17 570. Именно това са и нарушенията, водещи до тежките трудови злополуки, коментират инспекторите.\n\r\n16 500 пък са откритите нередности, свързани с осъществяването на трудовите правоотношения, в това число е и заплащането на труда, а малко над 10 000 пък са неспазилите закона за прекратяване на трудовите дейности, показват данните на инспекцията. Нарушения са установени и относно почивките, извънредния труд и спазването на работното време. Те според проверяващите са 9570 броя.\n\r\nОт инспекцията разказват още, че често установяват случаи на неизплатени последни възнаграждения на напуснали служители, както и неизплащане на дължимите по Кодекса на труда обезщетения. Често нарушение по заплащането на труда е и неизплащането с увеличение на положения извънреден труд и в празнични дни, както и на допълнителното възнаграждение за придобит стаж и опит.\n\r\nЕдин от най-честите пропуски според проверяващите е, че в трудовия договор не са договорени всички задължителни реквизити според Кодекса на труда (чл. 66, ал. 1), които гарантират и основните права на работещите, като размера на възнагражденията, включително и на допълнителните с постоянен характер, на гарантирания платен годишен отпуск\n\r\nОт ГИТ уверяват, че за всяко установено нарушение се предприемат мерки за отстраняването му, което води до подобряване условията на труд и е превенция на евентуални бъдещи трудови инциденти.\r\n ", "date": "2019.10.15", "title": "Почти 13 млн. лв: Неизплатените заплати на работници за годината"}
{"url": "https://www.dnes.bg/notifikacii/2019/10/15/shah-s-robot-a-zashto-ne-i-detegledachka-tanciorka.426107", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Най-голямата интерактивна изложба на роботи стартира днес в столичен търговски център. 10 робота от цял свят пристигнаха у нас. Сред тях има робот детегледачка, танцуващи машини,  както и такъв, говорещ  на български език. \r\n\r\n\"Роботите идват от цял свят, имаме от Китай, Япония, Англия, а всички ще имат възможност да ги видят до 27-ми октовмри\" - сподели Владимир Ванков, част от организатоторите на изложбата. \r\n\r\nЕдна от машините, предизвикваща най-голям интерес, беше  гросмайстор , който  може да предизвика трима опоненти едновременно,  както и  кучето  Айбо, изпълняващо всякакви команди\r\n\r\nЛюбимец  на  екипа на тв Bulgaria ON AIR обаче стана роботът Thespian - актьор, усвоил до съвършенство човешките емоции.\r\n ", "date": "2019.10.15", "title": "Шах с робот: А защо не и детегледачка, танцьорка..."}
{"url": "https://www.dnes.bg/stranata/2019/10/15/dvama-mashinisti-postradaha-pri-sblysyk-na-lokomotiv-s-vlekach.426116", "text": "Дизелов локомотив на БДЖ от серията 07 се е сблъскал с моторен влекач на гарата в Каспичан, съобщава \"Монитор\". Пострадали са двама машинисти, единият с леки контузии, другият със счупени ребра.\n\r\nКатастрофата е станала на четвърти коловоз на гарата в Каспичан малко преди 8 вечерта в понеделник. Според неофициална информация до произшествието се е стигнало при маневра, при която локомотивът е трябвало да доближи моторен влекач ДГКУ 5 и да се скачи с него. \n\r\nПри маневрата обаче, вероятно поради грешка на машиниста \"седмицата\" не намалила, а блъснала влекача. По време на инцидента и в двете машини е имало по двама машинисти. Единият от екипажа на моторния влекач се е намирал върху платформата, а при сблъсъка паднал на земята. \n                    \n                    \n                \n                \n                \n                \r\nВ болницата в Шумен са били откарани двама мъже от влекача. 48-годишният Мустафа Емурла от Бургас, който се е намирал върху платформата е приет с по-сериозни контузии с комоцио. След преглед е била обработена рана на главата му, а впослествие се оказало, че има средна телесна повреда и счупени ребра. Колегата му, 55-годишният Станчо Станчев от Долни чифлик е с леки контузии. \n\r\nОт гарата в Каспичан отказаха всякаква информация по случая, тъй като по случая имало образувано следствено дело за произшествие в железопътния транспорт и се очаквали всеки момент разследващи. \n\r\nМоторният влекач ДГКУ 5 се е връщал от ремонт в София и трябвало да бъде откаран до гара Синдел от варненска бригада машинисти.\r\n ", "date": "2019.10.15", "title": "Двама машинисти пострадаха при сблъсък на локомотив с влекач"}
{"url": "https://www.dnes.bg/snimka-na-denia/2019/10/15/slynceto-ostava-i-dnes-temperaturite-stigat-28-gradusa.426117", "text": "И днес времето над страната ще се задържи почти без промяна. През деня ще бъде предимно слънчево, но в часовете след полунощ и преди обяд над Източна България ще има мъгла или ниска облачност.\r\nВ сутрешните часове мъгла ще има и на места в котловините и низините от останалата част на страната. Ще духа слаб вятър от изток-югоизток. Максималните температури, в повечето райони, ще бъдат между 23 и 28 градуса, в София - около 26 градуса. Минималните температури ще са между 7 и 12 градуса, предаде БТА.\r\nНад Черноморието ще има ниска облачност или мъгла. В следобедните часове видимостта временно ще се подобри, а облачността ще намалее. Ще духа слаб вятър от изток-югоизток. Максималните температури на въздуха ще са от 19 до 21 градуса. Температурата на морската вода ще е 20 градуса. Вълнението на морето ще бъде 2-3 бала.\r\n                \n                \n                Над планините ще бъде слънчево и топло. Ще духа слаб вятър от юг-югозапад. Максималната температура на височина 1200 метра ще е около 22 градуса, на 2000 метра - около 15 градуса.\r\nАтмосферното налягане през деня още малко ще се понижи и ще бъде близко до средното за октомври. В сряда, 16 октомври, и в четвъртък, 17 октомври, ще остане топло за периода, в повечето райони в Западна България ще е и слънчево. На места в низините на изток, а в четвъртък и покрай Дунава, след полунощ и преди обяд, ще има ниска облачност или мъгла, от които ще преръмява. Ще бъде почти тихо.\r\nПреобладаващите максимални температури ще са между 21 и 26 градуса, по Черноморието, където ниската облачност или мъглата ще се задържат по-дълго - до около 20 градуса. Минималните температури в повечето места ще са между 7 и 12 градуса. В планините ще бъде слънчево и по-топло от обичайното за втората половина от октомври.\r\n                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        ", "date": "2019.10.15", "title": "Слънцето остава и днес. Температурите стигат 28 градуса"}
{"url": "https://www.dnes.bg/world/2019/10/15/bylgari-v-iaponiia-nai-golemiiat-stres-be-zemetresenieto.426119", "text": "\n Седемдесет станаха жертвите на тайфуна Хагибис, който се разрази над Япония в събота, сочат нови данни, съобщени днес от обществената телевизия Ен Ейч Кей и цитирани от Франс прес и БТА.\r\n15 души са в неизвестност. 100 000 спасители издирват оцелели в наводнените зони и районите със смъртоносни свлачища, добавя АФП\r\nБългарите Здравко Григоров и Ангел Хаджийски, преживели природното бедствие в Токио, разказват за случилото се от първо лице.\r\n\"Още от предишната вечер щандовете в магазините останаха почти  празни. В събота по улиците се мяркаха много малко хора. Валеше през  целия ден като на моменти вятърът беше много силен. Знаехме, че пикът ще  бъде между 21 и 22 часа. И голямата изненада дойде към 18.40, когато  хотелът сериозно се разклати. Казахме си, че щом най-силната част  тепърва предстои, то съдейки по случващото се, ще е доста страшно.\r\n                    \n                    \n                \n                \n                \n                Оказа  се, че е имало земетресение, 5,7 по Рихтер. Та в очакване на тайфуна  преживяхме и земетресение. След 21 часа бурята ни връхлетя, нищо не се  виждаше от дъжда. Силният вятър продължи около 40 минути, след което  нещата се успокоиха и продължи да вали. Цяла нощ се чуваха сирени. На  сутринта грееше ярко слънце. Всъщност най-големият стрес за нас лично  беше по време на земетресението.\", описва ситуацията Здравко Григоров за Dnes.bg.\r\nЗдравко  и Ангел са известни с проектите си  Sofia Biting Docs,  МЕНАР, проследяващ филми от Близкия Изток и Северна Африка, \"Северно сияние\", събиращ историите на Скандинавия и Прибалтика.\r\nСлед всеки фестивал, който организират, двамата пътуват из различни дестинации, като този път имат \"късмета\" да видят силата на Хагибис.\n\r\n \r\n ", "date": "2019.10.15", "title": "Българи  в Япония : Най-големият стрес бе земетресението!"}
{"url": "https://www.dnes.bg/notifikacii/2019/10/15/berbatov-za-pozornoto-0-6-prevyzhojdat-ni-dori-genetichno.426121", "text": "След европейската квалификация между България и Англия, завършила 0:6: Димитър Бербатов, рекордьор по отбелязани голове за България коментира: \"То беше очевидно, че разликата е много голяма. Ако щеш, чисто генетично ни превъзхождат- по начина на тичане, на подаване, по движението. Но отборът ни демонстрира много голямо уважение в първите минути и това ни спря да покажем нещо повече. Да, вкараха ни ранен гол, но но цялото им поведение демонстрираше много по-висока класа, превъзхождаха ни и заслужено ни победиха\".\n\r\nСлед това бившият нападател на Манчестър Юнайтед и Тотнъм беше попитан по темата с расизма, на което той отказа да отговори: \"Расизмът?! Далече съм от тая работа. Питайте ме нещо друго.\r\n                \n                \n                \"Да, таблицата в момента показва, че сме последни. А какъв е пътят нагоре? нека да кагат хората, които отговарят за националния отбор. Това, което мога да кажа е, че разликата е от земята до небето. Но трябва да се играе с повече нахалство, а днес бяхме - заповядайте, вкарайте ни. Аз не мога да давам на оценки на Балъков. Не съм бил треньор, не мога да му давам оценки\".\r\nСлед това нападателят беше попитан дали България може и ако се класира за Евро 2020 през плейофите дали това би било справедливо на фона на днешния мач.\r\n\"И по-слаби отбори са се класирали, да не говорим за справедливост. Но ако се стигне до класиране, то аз се надявам момчетата да са подготвени. Сега няма да спят цяла нощ -100 %, защото е един вид унижение. Всеки трябва да си даде оценка и да си отговори на въпроса: Къде съм аз в пространството на футбола.\r\n(БТА)", "date": "2019.10.15", "title": "Бербатов за позорното 0:6: Превъзхождат ни дори генетично!"}
{"url": "https://www.dnes.bg/blizak-iztok/2019/10/15/trymp-voennite-na-sasht-ostavat-v-blizkiia-iztok.426122", "text": "Президентът Доналд Тръмп каза, че близо 1000-та американски военни, на които е наредил да се изтеглят от Сирия, ще останат в Близкия изток, за да предотвратят нова заплаха от Ислямска държава, предаде асошиейтед прес.\r\nВ декларацията, с която снощи обяви налагането на икономически санкции на Турция, президентът уточни, че всички американски военни ще напуснат Сирия, ще се предислоцират и ще останат в района. Мисията им е да наблюдават ситуацията и да предотвратят повторение на 2014 г., когато бойци на ИД, организирали се в бойна сила в Сирия, преминаха и в съседен Ирак и завладяха иракските северни и западни райони, пише БТА, позовавайки се на АП.\r\nТръмп потвърди, че малък брой американски военни ще останат в база в южна Сирия. Президентът, който не е голям познавач на историята, изненадващо спомена в серия от туитове и Наполеон Бонапарт, отбелязва Франс прес.\r\n\"След като победихме стопроцентово халифата на Ислямска държава, изтеглих повечето наши военни от Сирия. Казах на моите генерали: защо да се бием за Сирия и Асад, за да защитаваме територията на нашия враг? Който иска да помага на Сирия да защитава кюрдите, за мен няма проблем - без значение дали е Русия, Китай или Наполеон Бонапарт. Надявам се всички да се справят добре, ние сме на 7000 мили!\"\r\n                    \n                    \n                \n                \n                \n                Откакто обяви преди осем дни изтеглянето на американските войски от сирийско-турската граница, което отвори пътя на турската военна интервенция, президентът републиканец прави противоречиви изявления, които пораждат много въпроси за американската стратегия в тази част на света, добавя АФП.", "date": "2019.10.15", "title": "Тръмп: Военните на САЩ остават в Близкия изток!"}
{"url": "https://www.dnes.bg/index/2019/10/15/receptata-dnes-italianska-supa-s-nadenica-i-bob.426009", "text": ":\r\n500 г наденица\r\n1 скилидка чесън, пресован\r\n450 мл телешки бульон, разтворен\r\n500 г белени домати от консерва\r\n1 чаша нарязани моркови\r\n500 г варен боб от консерва\r\n1-2 малки тиквички, нарязани на кубчета\r\n2 чаши спанак\r\n¼ чаена лъжичка черен пипер\r\n¼ чаена лъжичка сол\r\n \r\n:\r\n \r\nВ дълбока тенджера загрейте малко мазнина. В нея запържете нарязаната наденица до златисто заедно с чесъна. Разбърквайте постоянно. Добавете бульона, доматите, морковите и овкусете с пипер и сол. Намалете температурата и оставете да къкри за 15 минути.\r\n \r\nПрибавете тиквичките и боба. Покрийте с капак и оставете да къкри за още 15 минути, докато тиквичките омекнат. Свалете от котлона. Прибавете спанака, разбъркайте. Нека топлината от супата да се погрижи за лекото сваряване на спанака. Така ще остане свеж.\r\n\r\n", "date": "2019.10.15", "title": "Рецептата Dnes: Италианска супа с наденица и боб "}
{"url": "https://www.dnes.bg/notifikacii/2019/10/15/dynoto-bylgariia-s-nai-tejkata-si-domakinska-zaguba.426123", "text": "България претърпя унизителна загуба с 0:6 от Англия в европейска квалификация от група А и остава на последното място в своята група. \nФактите са, че България няма победа от една година, а днешното поражение е най-тежкото като домакин в цялата ни футболна история. Предишните две най-сериозни поражения бяха с по 1:4 от Унгария (1934) и Холандия (1974).\r\n\r\nЗа Англия по два гола вкараха Рахим Стърлинг и Рос Баркли, по веднъж се разписаха Маркъс Рашфорд и Хари Кейн.\r\n\r\nВсички реакции след снощната загуба четете в Gol.bg\r\n ", "date": "2019.10.15", "title": "Дъното: България с най-тежката си домакинска загуба"}
{"url": "https://www.dnes.bg/usa/2019/10/15/trymp-gotov-da-unishtoji-turskata-ikonomika.426127", "text": "Президентът на САЩ Доналд Тръмп заяви, че е готов да унищожи турската икономика, ако Анкара не промени политиката си към Сирия, предадоха Франс прес и Ройтерс.\n\r\nПрезидентът се зарече да унищожи бързо турската икономика, ако Турция продължи \"по този опасен и разрушителен път\", посочва Ройтерс. Той добави, че американските военни, които се изтеглят от Сирия, ще се предислоцират и ще останат в района, за да следят развоя на ситуацията.\n\n\n\r\nТръмп обяви, че в отговор на турската инвазия в Сирия прекратява търговските преговори с Турция и повишава с 50 процента митата над вноса на турска стомана.\n\r\n\"Турската военна офанзива застрашава цивилни, както и мира, сигурността и стабилността в района. Бях съвсем ясен с президента Ердоган, че действията на Турция пораждат хуманитарна криза и създават условия за възможни военни престъпления\", се казва в декларация на Тръмп, цитирана от ДПА.\n                    \n                    \n                \n                \n                \n                \r\n\"Те трябва да превърнат в приоритет защитата на цивилните, особено на уязвимите етнически и религиозни малцинства в североизточна Сирия. Безразборният обстрел срещу цивилни, разрушаването на цивилната инфраструктура и нападенията срещу етнически и религиозни малцинства са неприемливи\", добавя Доналд Тръмп.\n\r\nОсвен това президентът скоро ще издаде указ за налагане на санкции срещу сегашни и бивши турски правителствени служители, посочва БТА.", "date": "2019.10.15", "title": "Тръмп готов да унищожи турската икономика "}
{"url": "https://www.dnes.bg/sofia/2019/10/15/sofiia-deveta-v-evropa-po-poskypvane-na-jilishtata-skokyt-9-6.426128", "text": "Столицата се нарежда на 19-о място в света по ръст на цените на жилищата и девето в Европа, сочи индексът на консултантката компания Knight Frank за второто тримесечие на годината. \n\r\nС 9.6% на годишна основа са се повишили цените на жилищата в София. Това поставя столицата след Утрехт в Холандия и преди френския град Лион в класацията на Knight Frank, която включва 150 града в света.\n\r\nОбщо цените на жилищата в изследваните градове са нараснали средно с 3,5% през второто тримесечие на годината. Най-бързо растящият жилищен пазар в света е бил китайският град Сиан, където цените на жилищните имоти са се увеличили с 25,1%. Десетката се допълва от Будапеща (24,2%), Хидерабад (18,3%), Ахмедабад (15,3%), Ухан (14,6%), Санкт Петербург (14,6%), Порто (13,6%), Чунцин (12,1%), Загреб (11,4%) и Атина (11,2%).\n\n\n\n                    \n                    \n                \n                \n                \n                \r\nНа другия полюс е Сидни, където цените на жилищата са намалели с 9,4%. Следват Дубай със спад от 9,3%, Мелбърн (-7,8%), Абу Даби (-7,5%), Делхи (-7,1%), Йерусалим (-5,5%), Дарвин (-5%), Ванкувър (-4,9%) и Абърдийн (-4,8%).\n\r\nОбщо в 80% от градовете, включени в индекса на Knight Frank, цените на жилищата са нараснали през 12-те месеца до второто тримесечие, като повишението на нововъзникващите пазари достига 5,9%, а на развитите пазари – 2%.\n\r\nКато цяло индексът продължава да отчита по-нисък среден ръст спрямо върховото равнище от 6,7% в края на 2016 г. Knight Frank отбелязва, че растящата икономическа несигурност, политическите кризи и безпокойството за достъпността на жилищата понижават нагласите на основните жилищни пазари.\n\r\nВ Европа цените на жилищата в Порто, Загреб и Атина  растат от ниска база и продължават да са под върховото им равнище преди финансовата криза. Knight Frank отбелязва растящата пропаст между градове в една и съща страна. Например, цените на жилищата в Уелингтън, Нова Зеландия, са нараснали с 9,1% на годишна основа, докато в Оукланд са намалели с 2,9%. Жилищата в Отава са поскъпнали с 6,3%, докато във Ванкувър са поевтинели с 4,9%. В Лион цените на жилищата са се повишили с 9,2% на годишна основа, а в Марсилия са нараснали само с 0,3%. Във Финикс жилищата са поскъпнали с 5,8%, а в Сиатъл са намалели с 1,3%.\n\r\n\"Състоянието на местната икономика, противоположните пазарни цикли и в някои случаи по-затегнатите регулации на имотния пазар са факторите за тези различия. Редица големи градове се озовават на дъното на индекса през това тримесечие, включително Лондон, Ню Йорк, Оукланд, Рим, Дубай и Сидни\", казва Кейт Евърет-Алън, ръководител на изследванията на жилищните пазари в света в Knight Frank.\n\r\n\"В много от тези градове секторът на луксозните имоти продължава да изпреварва традиционния пазар, а в други анализът на движението на цените през последното тримесечие показва, че темпът на понижаване започва да се забавя\", допълва тя.\n\r\n\"Освен холандските градове, които се възстановяват след рязък спад през 2012 г., останалите пазари растат от ниска база и в редица случаи недостатъчното предлагане през последните години подлага на натиск цените, тъй като търсенето се засилва\", отбелязва Евърет-Алън.\r\n", "date": "2019.10.15", "title": "София девета в Европа по поскъпване на жилищата, скокът – 9.6% "}
{"url": "https://www.dnes.bg/crime/2019/10/15/hlapeta-kradat-kapachkite-na-gumite-na-koli-igrata-e-opasna.426132", "text": "Няколко записа от охранителни камери взривиха социалните мрежи през последните два дни. Деца от Кюстендил, на видима възраст 10-12 години, спират до колите, отвиват капачките на автомобилните гуми и бягат, качвайки се на колелата си.\n\r\n\"Писна ми вече, това не е за първи път. Вече за 8-и път си сменям капачките. Тези деца са много нагли и обикалят на групи. Правят беля на 5-6 коли и след това бягат\", коментира един от потърпевшите.\n\r\nЧеста била практиката при липсата на въпросните капачки, водачите да заварват колите си с изпуснати гуми. \n\r\n\"За децата ако е игра, за нас не е. Представете си напът изведнъж ти изпусне гумата, какво може да се случи. Не е въпросът в цената им, не са скъпи, но тази детска игра може да е опасна за всеки един от нас\", не скри гнева си друг кюстендилец.\n                    \n                    \n                \n                \n                \n                \r\nВече два клипа обикалят социалните мрежи като малчуганите действат по един и същи начин, само че в различни райони в града. Дали е просто опасна игра или чиста кражба не може да се прецени, остава въпросът дали това не са първи стъпки към по-големи престъпления. Надяваме се родителите да познаят децата си и да им обяснят, че това не е безобидна игра\", категорични са потърпевши водачи от Кюстендил.", "date": "2019.10.15", "title": "Хлапета крадат капачките на гумите на коли, играта е опасна"}
{"url": "https://www.dnes.bg/politika/2019/10/15/stypi-li-folksvagen-v-turciia-sezirame-es-zaradi-obshtiia-pazar.426134", "text": "Ако германският концерн \"Фолксваген\" в крайна сметка избере Турция, ще сезираме Европейската комисия за неспазването на правилата на общия пазар от Турция, закани се президентът в периода 2012 – 2017 г. Росен Плевнелиев, който е член на борда \"Аутомотив Клъстър България\". \n\n\n\n\r\n\"Сезираме Европейската комисия в интерес на всички от ЕС. Турция не е член на ЕС, но като член на общия пазар трябва да се придържа към правилата на общия пазар, а не го прави\", каза той на откриването на инициатива \"Тийноватор\", която се провежда за втора поредна година, цитиран от БНР.\n\r\n\"Очевидното неспазване на правата на общия пазар трябва да доведе до санкции. От една страна концернът \"Фолксваген\" съзнателно се облагодетелства от щедрата оферта на президента Ердоган, но тази щедра оферта не съответства на правилата на пазара и концернът \"Фолксваген\" знае, че това е така. Въпреки това се обогатява\", каза експрезидентът.\n                    \n                    \n                \n                \n                \n                \r\n\"Дори последно разбирам, че цифрата, която Ердоган е обещал на концерна \"Фолксваген\" да закупи директно автомобили от бъдещата фабрика, не е 40 хиляди, ами са поръчали 100 хил. автомобила. При една минимална цена от 25 хил. евро за този вид автомобил \"Фолксваген\". Това означава индиректна, но субсидия от турската държава от 2,5 млрд. евро. Би следвало да е проблем, защото Турция не е член на ЕС, но е член на Митническия съюз, Турция е член на общия пазар. Като член на общия пазар Турция трябва да се придържа към правилата на общия пазар, а не го прави. И обещава щедри субсидии както намери за добре. Това трябва да се прекрати\", каза Росен Плевнелиев.\n\r\nСпоред него България ще направи всичко възможно и прави всичко възможно.\n\r\n\"Ще продължим за следим внимателно казуса, който за нас още не е приключил\", зарече се той. \n\r\nСпоред него е възможно, \"ако \"Фолксваген\" избере Турция, което с голяма степен на вероятност може да се каже, ние да продължим да преговаряме с тях и за други възможни проекти, които да направим\".\r\n\"Фолксваген\" видяха една България, която не са очаквали, България която е доста напреднала в автомобилния си сектор\", каза Плевнелиев.\n\r\nТой разкритикува действията на френския президент Еманюел Макрон, който се опитва да блокира започването на преговорите за членство в ЕС на Северна Македония и Албания. Позициите трябва да бъдат изчистени преди обсъждането на старта на преговорите в Брюксел в четвъртък.\n\r\nТъжно е \"когато държави членки на ЕС, в този случай Франция, но преди това в случая с нас бе една Холандия, поради вътрешнополитически причини блокират разширението на съюза и проекти от общ интерес\", коментира той.\n\r\n\"Всички ние знаем колко е важно Македония и Албания точно сега да получат покана. В момент, когато имаме много силен геополитически сблъсък на Балканите ЕС трябва да покаже своята сила и интеграционна мощ\".\r\n\"Президентът Макрон… се опитва да отиграе една ситуация в ЕС по изгоден нему начин. Това е едно неправилно решение. Искрено ще съжалявам, ако президентът на Франция затръшне вратата в този исторически момент за стартиране на преговори с Македония и Албания\", каза той.", "date": "2019.10.15", "title": "Стъпи ли \"Фолксваген\" в Турция, сезираме ЕС заради общия пазар!"}
{"url": "https://www.dnes.bg/obshtestvo/2019/10/15/bpc-otbeliazva-74-iia-rojden-den-na-patriarh-neofit.426130", "text": "Българската православна църква и православният български народ отбелязват днес рождения ден на Българския патриарх и Софийски митрополит Неофит. Днес главата на БПЦ навършва 74 години.\r\n\r\nТой ще посрещне своя рожден ден по традиция в Троянската света обител, съобщава \"Фокус\".\r\n\r\nСветското име на Негово Светейшество Българския патриарх и Софийски митрополит Неофит е Симеон Николов Димитров. Роден е на 15 октомври 1945 г. в София, след завършване на основното си образование през есента на 1959г. е приет за ученик в Софийската духовна семинария, курсa на която завършва през 1965 г.\r\n\r\nТой става български патриарх на 24 февруари 2013 г.", "date": "2019.10.15", "title": "БПЦ отбелязва 74-ия рожден ден на патриарх Неофит"}
{"url": "https://www.dnes.bg/obshtestvo/2019/10/15/v-bylgariia-rasistki-sindrom-niama-no-ima-iziaveni-iadra.426133", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nРасистки подвиквания белязаха мача между националните отбори на България и Англия на стадион \"Васил Левски\" в столицата късно снощи.  \n\r\nАнглия разпиля с 6:0 родните национали, а трибуните бяха доста празни като за мач срещу съперник от такъв ранг. Англичаните, както и преди мача, отново се фокусираха главно върху поведението на българската публика и евентуални прояви на расизъм. \n\n\"Англичаните са фокусирани изключително много върху този проблем. Бях на първия мач преди месец на \"Уембли\" и на пресконференцията на англичаните около 2 минути се говореше за футбола и 28 минути обсъждаха темата с расизма\", коментира спортният журналист Едуард Папазян в \"България сутрин\".\n                    \n                    \n                \n                \n                \n                \r\nСпоред него още оттогава е станало ясно, че фокусът на англичаните тук ще бъде такъв и те брилянтно са си изиграли картите.\n\r\nХърватският съдия Иван Бабек беше принуден да прекъсне снощния двубой на два пъти заради претенции на британците, след като от българските трибуни се чуха обидни подвиквания и звуци, насочени към тъмнокожи играчи на Англия.\n\r\n\"Няма масов расизъм, не може да се говори за расистки синдром в България. Но има изявени токсични ядра, които са фиксирани\", .\n\r\nСпоред него сме нарочени заради редицидиви. Той е на мнение, че англичаните няма да ни простят и \"Васил Левски\" ще бъде затворен за няколко мача.\n\r\n\"Най-страшното от снощи е, че има снимки на момчета с черно облекло, които отправят нацистки поздрав и лошото е, че самите те не осъзнават какво правят. Така или иначе УЕФА си търси черната овца. Опасявам се, че този път ще сме ние\", коментира Папазян.\n\r\nТой е на мнение, че проблемът е, че няма работещо законодателство за футболните хулигани и инфраструктура на футболните стадиони.\n\r\nАтанасов се съгласи, че липсва приложението на законите и най-страшното е, че хулиганите си мислят, че всичко е позволено.\n\r\nСпортните журналисти коментираха, че лошото състояние на българския футбол не би се променило дори и да бъде сменен треньорът на националния отбор.", "date": "2019.10.15", "title": "В България расистки синдром няма! Но има изявени ядра"}
{"url": "https://www.dnes.bg/stranata/2019/10/15/17-godishen-podkara-motociklet-blysna-se-v-stylb-i-pochina.426136", "text": "17-годишен младеж е загинал при катастрофа на пътя Черниче-Симитли. Това съобщиха от полицията в Благоевград. Инцидентът е регистриран около 04.15 часа на пътя между с.Черниче и гр.Симитли. \n\r\n\r\nПолицията допълва информацията, че 17-годишен неправоспособен водач от село Полена, управлявайки нерегистриран мотоциклет и движейки се с несъобразена с пътните условия скорост, губи контрол над превозното средство, излиза в дясно от пътя и се блъска в метален стълб. В резултат на инцидента водачът е починал на място. \r\n\r\nПо случая е образувано досъдебно производство.", "date": "2019.10.15", "title": "17-годишен подкара мотоциклет, блъсна се в стълб и почина "}
{"url": "https://www.dnes.bg/business/2019/10/15/roliata-na-kibersigurnostta-i-5g-vyrhu-industriite-na-bydeshteto.426142", "text": "Ролята на киберсигурността и 5G върху индустриите на бъдещето са сред основните теми на конференцията на Bloomberg TV Bulgaria . В рамките на събитието международни експерти ще дискутират следващия етап от еволюцията на технологиите. Във фокуса на конференцията на 17 октомври ще бъдат и промените в икономическата ситуация и реакциите на бизнеса по отношение на глобалните предизвикателства.\n\r\nАудиторията на  ще има възможност да се срещне с едни от най-влиятелните финансисти, мениджъри, иноватори, предприемачи и анализатори в света. Сред тях е Джеръми Шапиро, директор на научните изследвания в Европейския съвет по външна политика. По време на събитието Шапиро ще се включи в дискусия за състоянието на макроикономиката и ще анализира геополотическите процеси, които оказват влияние върху нея.\n                    \n                    \n                \n                \n                \n                \r\nЗа първи път пред публика ще бъде представен и доклад за бъдещето на бизнеса в Европа и мерките, които е нужно да се предприемат за справяне с глобалните предизвикателства. Анализът ще бъде презентиран от Филип Смит, главен оперативен директор на Xynteo. Смит ще разкрие мнението на най-големите европейски компании по темата \"Силно, жизнено бъдеще за Европа – 5 неща, които трябва да бъдат свършени\".\n\r\nЗащо 5G е толкова важна и по какъв начин ще може да я приложи бизнесът? В дискусия за ролята на 5G за развитието на телекомуникацията и технологиите Томас Якимавичуис, директор по политика и регулации в GSMA Европа, ще очертае най-важните регулации по отношение на следващото поколение мобилни мрежи.\n\r\nСпециално за годишната конференция на Bloomberg TV Bulgaria ще пристигне и професорът по глобална икономика и финанси Даниел Лакайе, обявен от Richtopia за един от 20-те най-влиятелни икономисти в света през 2016 година. Световноизвестният финансист ще изнесе лекция, посветена на възможностите и предизвикателствата в новия икономически модел.\n\r\nКонференцията, с която единствената бизнес телевизия у нас ще отбележи и четвъртата си годишнина на българския медиен пазар, ще обърне поглед и към българската икономическа обстановка и мерките, които ще предприеме бизнесът в България.\n\r\nРегистрация за събитието, както и информация за програмата и лекторите може да намерите на .\n\r\nГенерални партньори на The Next Big Thing са БАКБ и Telelink. Събитието се провежда с подкрепата на Aurubis, Acronis, Park Lane, Индустриален Холдинг България, Medical Dent, Devin, BBBA.", "date": "2019.10.15", "title": "Ролята на киберсигурността и 5G върху индустриите на бъдещето "}
{"url": "https://www.dnes.bg/obrazovanie/2019/10/15/roditeli-v-podkrepa-na-uchitelka-ot-s-iana-shte-se-vidi-li-gredata-sred-uchenicite.426135", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Родители излязоха в защита на обвинената в насилие учителка от 116-о училище в село Яна.\n\r\nМиналата седмица шестокласничка от училище \"Паисий Хилендарски\" обяви, че е ударено от своя преподавателка с чин.\n\r\n\"Тук единствено физически контакт и насилие е имало само срещу нея от бабата на пострадалото момиче, която е нахлула в училище по време на час, пред учениците, обърнала е чин върху нея\", обясни дъщерята на Фани Стоянова - Ралица.\nСемейството на учителката има снимки на синините върху Фани Стоянова, както и медицинско свидетелство. \n\r\n\"Физическо насилие от учителя към това момиче не е имало. Не е имало никакъв физически контакт\", посочи дъщеря й. \n                    \n                    \n                \n                \n                \n                \r\nЗет ѝ Антон беше категоричен, че бабата на въпросната ученичка е дошла в училището и е почнала да заплашва учителката.\n\r\nСпоред него Фани Стоянова има проблем, защото тя пише отсъствия и закъснения, когато децата не са в клас. \n\r\n\"В последните 8 години има голям проблем в училището. Преди бяха 80 деца в училището, сега са 40. Г-жа Стоянова пише реално отсъствия на децата, дори ходи по домовете им, за да ги търси и да ги води в час\", каза Антон пред репортер на .\n\r\n\"По-миналата седмица е установено, че 300 лева са откраднати от чантата на майка ми. Децата са си признали, че те са ги взели. Тук не става въпрос за парите, а за това, че не трябва да се позволяват такива неща в българските училища\", каза още дъщерята на г-жа Стоянова.", "date": "2019.10.15", "title": "Родители в подкрепа на учителка от с. Яна, ще се види ли \"гредата\" сред учениците?"}
{"url": "https://www.dnes.bg/eu/2019/10/15/makedoncite-osyznaha-franciia-e-kliuchyt-v-bravata-za-es.426137", "text": "Франция е ключът в бравата за ЕС, пише в. \"Слободен печат\", който констатира, че надеждата Северна Македония да получи дата за преговори с ЕС е все по-малка. \n\r\nВестникът посочва, че Франция не е доволна от процеса на преговори и иска първо да се направят реформи в самия съюз, а след това да се мисли за разширяването му. \n\r\nФинландия е предложила нов компромис на Франция - да се започнат преговори със Северна Македония, а междувременно да се въведе новата методология в преговорите, но това предложение било незабавно отхвърлено, пише \"Слободен печат\".\n\n\n\r\nВ очакване на днешната среща на външните министри от ЕС, която е подготовка за Европейския съвет, в. \"Независен весник\" пише, че без отделяне от Албания Северна Македония трудно ще получи дата за преговори с ЕС. \n                    \n                    \n                \n                \n                \n                \r\nВестникът отбелязва, че Франция е единствената страна, обявяваща се против зелена светлина и за Северна Македония, и за Албания, които очакват дата за преговори със съюза, мнозинството членки са за преговори с двете страни, а няколко са за преговори само със Скопие.\n\r\nДата за преговори или нови правила на играта, пише в. \"Вечер\", цитиран от БТА. Твърдата позиция на френския президент Еманюел Макрон е в центъра на вниманието. Макрон иска ремонт на методологията на разширяването, преди да започнат преговорите със Северна Македония и Албания. Вестникът изтъква, че най-големият противник на преговорите е същият този Макрон, който миналата година с видеопослание каза на македонците, че Преспанското споразумение с Гърция и смяната на името на държавата е добро за тях, за целия регион и за Европа.\n\r\nВ. \"Нова Македония \" е по-оптимистичен и пише, че Северна Македония чака добри вести от ЕС.\r\n ", "date": "2019.10.15", "title": "Македонците осъзнаха: Франция е ключът в бравата за ЕС"}
{"url": "https://www.dnes.bg/crime/2019/10/15/izdirva-se-shofior-blysnal-jena-v-tyrgovishtko-i-izbiagal.426159", "text": "Полицията в Попово издирва водач, причинил пътен инцидент и избягал, съобщиха от Областната дирекция на МВР в Търговище.\r\nВ неделя около 19:00 часа кола, пътуваща в посока Попово-Зараево, е блъснала жена, бутаща ръчна количка. При удара 69-годишната е паднала встрани от пътното платно.\r\nПострадалата е получила фрактура на бедрена кост и е настанена за лечение в болницата в Търговище, без опасност за живота.", "date": "2019.10.15", "title": "Издирва се шофьор, блъснал жена в Търговищко и избягал"}
{"url": "https://www.dnes.bg/football/2019/10/15/borisov-zove-glavata-na-mihailov-da-padne-zaradi-pozora.426172", "text": "След като извика на спешна среща министъра на спорта Красен Кралев и му разпореди държавата от днес нататък да преустанови всяко отношение с футболния съюз, включително и финансово, до подаване на оставка на Борислав Михайлов като председател на БФС, премиерът Бойко Борисов и лично поиска главата на Михайлов. \n\n\"Призовавам Борислав Михайлов незабавно да си подаде оставката като президент на Българския футболен съюз!\", написа той в социалната мрежа Facebook.\n\r\nБорисов определя падането на националните ни от отбора на англичаните като позорна загуба. \n\r\n\"Предвид лошите резултати на футбола ни, разпоредих на министър Красен Кралев държавата да прекрати всякакви отношения с БФС, включително и финансови, до оттеглянето на Борислав Михайлов от поста. \n                    \n                    \n                \n                \n                \n                \r\nКатегорично осъждам и поведението на част от присъстващите на стадиона. Недопустимо е България, която е една от най-толерантните държави в света, и хора от различни етноси и религии живеят в мир, да се свързва с расизъм и ксенофобия\", възмути се още Борисов.\r\nПремиерът уточни след правителственото заседание, че ревизия на БФС ще установи дали има злоупотреби в централата. \n\r\n\"Резултатите са категорични, въпреки огромните пари, които ние през годините във вид на осветление и ремонти направихме. Не искам по никакъв начин правителството в лицето на спортно министерство да бъде ангажирано с този председател на Футболния съюз\", заяви още Борисов.\n\r\n\"Вижте страшно преекспонираха нещата. Няколко олигофрени действително дадоха хитлеристки знаци. Публиката си беше прекрасна, ние не коментираме изстъпленията на английските хулигани в София и не даваме оценка на Великобритания, че това е цветът на английската нация. Те да бъдат малко по-смирени в изказванията си, когато става въпрос за България. Виждате, че реакцията на държавата към тези, причинили всичко това, е мигновена. България е най-толерантната държава\", подчерта министър-председателят. \n\r\nСнощи България загуби от Англия с 0:6 европейската си квалификация, като загубата е рекордна за България в домакински мач. \n\r\nСрещата два пъти беше прекъсвана заради расизъм. Дебютантът Тайрън Мингс беше обиждан, а второто спиране на играта дойде по сигнал на съдийската бригада. Преди началото на срещата пък феновете на гостите освиркваха химна ни \"Мила родини\", което обаче незнайно защо остана незабелязано.", "date": "2019.10.15", "title": "Борисов зове главата на Михайлов да падне заради позора"}
{"url": "https://www.dnes.bg/knigi/2019/10/15/dve-pisatelki-si-podeliha-bukyr.426162", "text": "Престижната награда \"Букър\" за най-добър роман на английски език бе присъдена на писателките Маргарет Атууд за романа \"Заветите\" и на Бернардин Еваристо \"Момиче, жена, друго\" в изненадващо двойно награждаване, предаде БТА, позовавайки се на Ройтерс.\r\nДвете авторки ще си поделят тазгодишната премия от 50 000 лири стерлинги, съобщи комисията по присъждането на наградата.\r\n79-годишната канадска писателка Маргарет Атууд бе удостоена с \"Букър\" и през 2000 г. за романа \"Слепият убиец\". \"Заветите\", публикуван миналия месец, е продължение на бестселъра й от 1985 г. \"Историята на прислужницата\".\r\nБернардин Еваристо е първата чернокожа жена, която получава литературната награда.\r\n                    \n                    \n                \n                \n                \n                В \"Момиче, жена, друго\" тя разказва историите на 12 героини, предимно чернокожи, на възраст между 19 и 93 години.\r\nВъпреки че наградата \"Букър\" е била присъждана на двама автори и в миналото, през 1993 г. правилата бяха променени и бе решено тя да се дава на един писател. Но тази година комисията наруши тези правила и заяви, че членовете й не са могли да постигнат съгласие коя от двете книги (в кратък списък от шест) е по-добрата, добавя Ройтерс.", "date": "2019.10.15", "title": "Две писателки си поделиха \"Букър\""}
{"url": "https://www.dnes.bg/politika/2019/10/15/sankcii-sreshtu-turciia-shte-zagubim-miliardi-operaciiata-v-siriia-triabva-da-spre.426184", "text": "\nСпоред премиера Бойко Борисов от евентуални санкции срещу Турция заради офанзивата в Сирия, България би загубила милиарди.\n\r\n\"Категорично сме против турската операция в Сирия, надявам се дипломацията да даде резултат. Рискът от хуманитарна криза е много голям, а възникне ли такава, това означава нарастване на мигрантската вълна. Това са свързани процеси. За това и ние настояваме да бъдат прекратени военните действия и само дипломацията е тази, която може да реши този конфликт\", заяви той, след като представи на президента Румен Радев решенията на Съвета за сигурност към МС. \n\n\n\n                    \n                    \n                \n                \n                \n                \r\nПремиерът отчете, че имаме 5 млрд. долара стокооборот с Турция и загубите ще са огромни за нас от евентуални санкции на ЕС. \n\r\n\"Ние със санкциите с Русия хем къде, къде ни е по-малък стокооборотът, загубихме над половин, 1 млрд. лв. При едни санкции с Турция ще загубим милиарди\", призна той.\n\r\nПремиерът коментира още, че Турция като член на НАТО може да поиска да се задейства член 5-ти от договора, който гласи, че въоръжено нападение срещу една или повече членки на Алианса ще се разглежда като нападение срещу всички тях.\n\r\n\"Тогава може да стане много интересно\", предупреди Борисов и добави, че турските официални власти отчитат, че имат 700 нападения от кюрди и сирийци. \n\r\n\"Така ли е, не е ли. Нито искам да знам, нито се интересувам\", каза министър-председателят. \n\r\nТой подчерта, че иска да се спазва Споразумението с Турция и колегите му в ЕС, когато се изказват, трябва да знаят, че имаме морска и сухопътна граница с Турция.\n\r\n\"Ако в България влязат 50 или 100 или 200 хил. мигранти, не знам какво изобщо ще се случи със страната. Докато Турция спазва на 100 % споразумението с България и то работи перфектно, съм длъжен заради нашата сигурност, да отстоявам тази позиция. Много такива има демократи, които говорят и слушах анализатори, да отидат да видят какво става в Гърция. Гърция има острови, има къде да ги слага, ако влязат в Странджа няколко стотин хиляди, не искам да се ангажирам с резултата. Така че ние към момента спазваме всички нормативни актове и участваме активно в правенето на политика и в НАТО и в ЕС и искаме конфликтът да свърши незабавно\", каза Борисов, цитиран от \"Фокус\". \n\r\nПремиерът отчете, че на Съвета по сигурността е отчетено, че мерките на държавата към този момент работят идеално. \n\r\n\"Имаме нула миграция. Що се касае до извънредни ситуации, които биха могли да дойдат, ние сме провели учение между МВР, \"Гранична полиция\", армията, специалните ни сили. Имаме разработени планове. Обсъдихме с президента нашето участие на Съвета и защитата по принцип на сухопътните граници на ЕС, не само на България. Беше една много полезна, работна среща\", допълни още министър-председателят. \n\r\nСитуацията по границата е спокойна - няма нищо извънредно, успокои той.", "date": "2019.10.15", "title": "Санкции срещу Турция? Ще загубим милиарди, операцията в Сирия трябва да спре!"}
{"url": "https://www.dnes.bg/mish-mash/2019/10/15/afganistan-vyzstanoviava-budistkoto-si-nasledstvo.426124", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Учени от националния музей на Афганистан активно възстановяват будистката история на страната, която талибаните се опитаха да заличат, предава Bulgaria ON AIR.\r\n\r\nДо 2001 година талибаните са унищожили безвъзвратно множество древни артефакти, включително две многовековни статуи на Буда в провинция Бамиян. \r\n\r\nСега обаче бъдещето пред ценните исторически находки изглежда по-обещаващо. Сред последните проекти на музея е събирането на парчетата от археологическите находки и възстановяването им в оригинал. \r\n\r\nУчените работят с архивирани снимки, които изобразяват статуите непокътнати. Те обаче споделят, че някои случаи са по-тежки и изискват 3D изображения и въображение, за да бъдат сортирани и сглобени частите от лице, ръце и торс на Буда.", "date": "2019.10.15", "title": "Афганистан възстановява будисткото си наследство"}
{"url": "https://www.dnes.bg/muzika/2019/10/15/mariia-karakusheva-edin-dobyr-primer-ima-mnogo-po-goliamo-vliianie-ot-hiliadi-dumi.426177", "text": "Албумът Hearteclipse е уникален с това, че е първият български класически албум, създаден и издаден от жена композитор, изпълнител и продуцент. Той събира девет композиции в съвременен формат на произведенията до пет минути. Негов автор е българския композитор и пианист Мария Каракушева. След 29 активни години на сцена, тя с гордост представя проекта Hearteclipse Live! - мултимедиен спектакъл, който ще оживее за първи път пред публика на .\n\r\nПроекът Hearteclipse Live! e aудио-визуално изживяване, което ще обърне представите на публиката за класическата музика. “Това, което предстои да видят хората е нещо съвсем различно от това, което се очаква за този жанр. Това е дълго планиран и с много енергия проект.” – споделя самата Мария. Hearteclipse Live! използва модерен подход към сценография, хореография и режисура, но в същото време неостаряваща концепция, каквато е и класическата. Като гост изпълнител във втората част на концерта ще се включи един от най-популярните български електронни музиканти - Иван Шопов, добре познат и с проектите си Balkansky и Cooh. Със специалното участие на Quarto Quartet - The Chamber Musicians of Sofia и визуалния артист Петко Танчев.\n                    \n                    \n                \n                \n                \n                \r\nВизуалната среда на спектакъла ще бъде генерирана като колаж от заснети видеокадри, 2D рисувана дигитална анимация, 3D рендери, интерактивен медия дизайн, видео на живо и светлинни ефекти. Hearteclipse Live! наистина е повече от обикновен класически концерт.  \n\r\nС това незабравимо преживяване, Мария Каракушева иска да даде гласност на една кауза, която определя артистичните й търсения през годините - за ролята на жените творци в обществото. „Това, което забелязвам, е една нужда от работа и обръщане на внимание в посока на жените творци и тяхното място в обществото. Има много невероятни и силни жени, които аз искам да представя с проекта си 9хМaria (девет жени, носещи името Мария). Добрият пример и модел са най-големите вдъхновители за промяна. За целта избрах още осем жени на име Мария - влиятелни творци, които вдъхновяват мен самата, и чрез предварително заснети видеа за всяко парче от албума, имат своята роля в промотирането на Hearteclipse Live!”. Като продължение на думите й, Мария вижда генерирането на творческа платформа, която да обединява жени – артисти.\n\r\nМузикалният спектакъл е подкрепен от една от най-големите български банки – Fibank. През миналата година банката лансира своята специална програма Smart Lady, която е разработена, за да подпомага жените в бизнеса и да развива техния предприемачески дух.", "date": "2019.10.15", "title": "Мария Каракушева: Един добър пример има много по-голямо влияние от хиляди думи"}
{"url": "https://www.dnes.bg/world/2019/10/15/neobichaina-gledka-v-iaponiia-nebeto-stana-nasiteno-lilavo.426154", "text": "Необичаен природен феномен наблюдаваха жителите на Япония часове преди тайфунът \"Хагибис\" да удари страната. \n\n Наближаващата стихия оцвети небето в наситено лилаво, а гледката, макар и красива, предвещава сериозни разрушения, казват метеоролози, цитирани от бTV. \r\n\r\nЕксперти обясняват необичайните наситени цветове с т.нар. \"разпръсване\" – природен феномен, който се получава когато големи количества дъжд изблъскват по-големите молекули от атмосферата. Така във въздуха остават само по-малките молекули, които пречупват светлината по различен начин. \r\n\r\nТайфунът \"Хагибис\", който се разрази над Япония в събота, взе десетки жертви. 16 души са в неизвестност. 100 000 спасители издирват оцелели в наводнените зони и районите със смъртоносни свлачища.\r\n ", "date": "2019.10.15", "title": "Необичайна гледка в Япония, небето стана наситено лилаво "}
{"url": "https://www.dnes.bg/world/2019/10/15/minimalnata-zaplata-vyv-venecuela-skacha-s-375-do-15.426183", "text": "Минималната заплата във Венецуела ще се увеличи с 375 процента до сума, равняваща се на 15 долара месечно, предвижда декрет на президента Николас Мадуро, цитиран от ТАСС и Франс прес.\n\r\nОсновната заплата нараства от 40 000 боливара (малко под 2 долара) до 150 000 боливара (7,6 долара) на фона на хиперинфлация, която според очакванията на Международния валутен фонд ще е 1 000 000 процента за 2019 година.\n\r\nКупонът за храна, който допълва основната заплата, и досега бе 25 000 боливара (1,3 долара), също става 150 000 боливара (7,6 долара).\n\n\n\r\nВъзнагражденията се вдигат за трети път тази година, но минималната заплата позволява да се купят едва четири килограма месо.\n                    \n                    \n                \n                \n                \n                \r\nПрез 2018 година венецуелският президент вече прибегна към шест увеличения, които така и не успяха да компенсират загубата на покупателна способност заради сгромолясването на икономиката и инфлацията, която е извън контрол, припомня АФП, цитирана от БТА.\n\r\nВенецуела, която разполага а с най-големите резерви на петрол в света, преминава през най-тежката икономическа криза в най-новата си история.\r\nНиколас Мадуро хвърля отговорността за това върху американските санкции, които включват и ембарго върху венецуелския петрол, източник на 96 процента от приходите на страната. През септември добивът на петрол спадна под 800 000 барела на ден спрямо 3,2 милиона барела преди 10 години.\n\r\nОпозицията приписва тежкото икономическо положение на небрежността на правителството при необмислените държавни разходи и разрастването на корупцията, когато страната бе облагодетелствана от високите котировки на петрола между 2004 и 2014 година.", "date": "2019.10.15", "title": "Минималната заплата във Венецуела скача с 375% - до $15"}
{"url": "https://www.dnes.bg/notifikacii/2019/10/15/kpkonpi-zaporira-imoti-na-arabadjievi-za-310-miliona.426187", "text": "По искане на Комисията за противодействие на корупцията и за отнемане на незаконно придобитото имущество (КПКОНПИ) са допуснати обезпечителни мерки върху имущество на Вълчо и Маринела Арабаджиеви и девет юридически лица, съобщиха от институцията. \nНаложени са обезпечителни мерки на имущество на стойност над 310 милиона лева.\r\n\r\nПроизводството в КПКОНПИ е образувано по повод получено уведомление от Специализирана прокуратура за участие на лицата в организирана престъпна група с цел извършване на данъчни престъпления и изпиране на пари.\r\n ", "date": "2019.10.15", "title": "КПКОНПИ запорира имоти на Арабаджиеви за 310 милиона"}
{"url": "https://www.dnes.bg/zvezdi/2019/10/15/malko-kote-vryzka-ima-li-biliana-i-bojinov-se-sybraha.426188", "text": "Биляна Дол и Валери Божинов явно отново са заедно. Сръбкинята публикува в Instagram Stories няколко снимки с футболиста, което накара феновете да мислят, че отново са двойка.\r\nЕдната снимка, която Биляна е качила е от автомобил, а другата от ресторант в Белград.\r\n \r\nДол заряза Божинов през юли месец, като намекна, че причината е изневяра.\r\n\r\n\"Валери и аз вече не сме заедно. За жалост, дойде краят на нашето общо пътуване, което според мнозина бе като мечта. Дадох всичко от себе си, за да бъда най-добрата партньорка, тъй като му помогнах да съживи кариерата си, да стане по-добър родител, да подобри отношенията с майка си и бившата си съпруга, всичко, за да се чувства щастлив и пълноценен.\r\n \r\nБях до него, когато преживя спадове и когато се връщаше на върха... и в Китай, и във Враца бях до него. Но очевидно това не беше достатъчно и неговите нагони са по-силни от това. Не става въпрос, че любовта е свършила, но неговите болни инстинкти и желанието да ги задоволява ме нараниха като жена... Желая му всичкото щастие в живота, но повече няма да намери друга жена, която да го обича и подкрепя като Биляна Дол\", написа тогава тя.\r\n \r\n", "date": "2019.10.15", "title": "Малко коте връзка има ли? Биляна и Божинов се събраха?"}
{"url": "https://www.dnes.bg/politika/2019/10/15/tepyrva-shte-se-oceniavat-posledicite-ot-brexit.426182", "text": "Тепърва ще се оценяват последиците и въздействието на Брекзит, коментира вицепремиерът и министър на външните работи Екатерина Захариева по време на Конференцията на почетните консули на Република България, която се провежда в София, пише БТА. \nЕдва когато Брекзит се случи, едва тогава реално ще можем оценим с колко много трудности ще се сблъскаме, отбеляза Захариева и допълни, че влиянието ще се усети в почти всяка сфера. Брекзит е тежка тема и това е ситуация, от която ще загубят и ЕС, и Великобритания, коментира тя.\n\r\nНадявам се все пак, въпреки че става все по-малко вероятно, че Брекзит да се случи по един подреден и контролиран начин, посочи външният министър. Великобритания трябва да остане важен съюзник, приятел и най-близък партньор на ЕС и на България, не само от гледна точка на икономиката и търговията, но и на сигурността, отбраната, образованието, заяви тя.\n                    \n                    \n                \n                \n                \n                \r\nЗахариева коментира и темата за евроинтеграцията на страните от Западните Балкани и изрази подкрепата ни за тези държави по техния път към ЕС. Няма да крия, че не е лесно, предвид многото проблеми по света, част от европейските държави не са много отворени към ново разширяване, посочи тя. Днес има Съвет \"Общи въпроси\", на който ще се обсъжда започването на преговорите за Република Северна Македония и Албания. За съжаление моите прогнози са, че едва ли днес Съветът ще стигне до решение и може би това ще бъде оставено на лидерите, но дано да не съм лош пророк, каза външният министър.\n\r\nЗа нас е важно нашите приятели на Балканите да бъдат демократични, богати, стабилни, сигурни, и смятаме, че един от най-големите двигатели за реформите е точно пътят към ЕС и преговорите за членство, коментира тя.\n\r\nЕкатерина Захариева благодари на почетните консули за дейността им и за помощта, която оказват на български гражданти зад граница. Тя посочи, че България е с изключително ниска безработица и с все повече чуждестранни инвестиции, а износът ни всяка година расте.\r\nВъв форума участват 71 от общо 75 почетни консули, представляващи страната ни в 45 държави.\n\r\nЦелта на конференцията е да бъде направен преглед на дейността на българските почетни консули зад граница, да бъдат обменени полезен опит и практики, както и да бъдат представени актуалните тенденции във външната политика, икономиката, търговията, туризма и инвестиционните възможности на България.", "date": "2019.10.15", "title": "Тепърва ще се оценяват последиците от Brexit"}
{"url": "https://www.dnes.bg/obshtestvo/2019/10/15/sypruzi-zaboleli-ot-treska-predavana-ot-grizachi.426178", "text": "Двама пациенти са заболели от хеморагична треска с бъбречен синдром – болест, предавана най-често от гризачи, съобщиха от РЗИ-Пазарджик.\r\nПострадалите са съпруг и съпруга на 43 и 37 години, от Велинградския район.\r\n\r\nЛекуват се в Инфекциозното отделение на Областната болница. Състоянието им не е опасно, поясни д-р Магдалена Станева, началник на отдела за надзор над инфекциозните заболявания, цитирана от Dariknews.bg.\r\nМедицинската практика показва, че обикновено от този вид треска се заразяват работещите в горите – дървари, гъбари, билкари. Двамата велинградчани също прекарвали много време в гората около Якоруда, където дори имали къщичка.\r\n\r\nПод лекарско наблюдение са и хората, които са имали контакт с тях, тъй като е възможно да им е предадена инфекцията, но засега да няма симптоми. Скритият период на болестта е от 11 до 23 дни.", "date": "2019.10.15", "title": "Съпрузи заболели от треска, предавана от гризачи"}
{"url": "https://www.dnes.bg/notifikacii/2019/10/15/rahim-styrling-dobyr-hod-gospodin-borisov.426196", "text": "Премиерът Бойко Борисов поиска оставката на президента на БФС Борислав Михайлов и това не остана незабелязано от футболистите на Великобритания.\r\nВ своя акаунт в Twitter нападателят Рахим Стърлинг поздрави премиерът на България за предприетите мерки. \"Добър ход, господин Борисов\", написа той в социалната мрежа. \r\nСтърлинг бе един от футболистите, който се оплака от обиди на расова основа. След края на мача, отново в Twitter, той написа: \"Съжалявам, че България бе представена от идиоти на техния стадион. Както и да е... 6:0 и се прибираме вкъщи, поне си свършихме работата. Лек път на нашите фенове, бяхте страхотни.\"\r\n \r\n \r\n \r\n\r\n ", "date": "2019.10.15", "title": "Рахим Стърлинг: Добър ход, господин Борисов "}
{"url": "https://www.dnes.bg/football/2019/10/15/iznenada-mihailov-otstypva-i-hvyrlia-ostavka.426219", "text": "Президентът на Българския футболен съюз Борислав Михайлов подаде оставка, която ще бъде представена пред членовете на Изпълнителния комитет на заседанието в петък. \n\r\nПозицията му е следствие от създалото се напрежение в последните дни - обстановка, която е в ущърб на българския футбол и на Българския футболен съюз, съобщиха на БФС. \n\n\n\n\n\n\r\nСлед дългите години, прекарани на поста, и с множеството си контакти на високо международно ниво, г-н Михайлов изразява категоричната си готовност да продължава да помага за развитието на българския футбол по всякакъв начин, пише още на сайта на БФС.\r\nНовината за оставката му идва само няколко часа, след като отказа да освободи поста. \n                    \n                    \n                \n                \n                \n                \r\nНа базата в Бояна около обяд медийният директор на футболния съюз Христо Запрянов каза, че в петък от 14:00 часа има заседание на Изпълкома на БФС и след него, от 15:00 часа, Михайлов ще отговори на всички въпроси на медиите, но засега няма да да даде оставка. \n\r\nКакво се промени през това време и защо Михайлов отстъпи, само можем да гадаем. \n\r\nПо-рано във вторник, след като извика на спешна среща министъра на спорта Красен Кралев и му разпореди държавата от днес нататък да преустанови всяко отношение с футболния съюз, включително и финансово, до подаване на оставка на Борислав Михайлов като председател на БФС, премиерът Бойко Борисов и лично поиска главата на Михайлов. \n\r\n\"Призовавам Борислав Михайлов незабавно да си подаде оставката като президент на Българския футболен съюз!\", написа той в социалната мрежа Facebook. \n\r\nБорисов определя падането на националните ни от отбора на англичаните като позорна загуба. \n\r\n\"Предвид лошите резултати на футбола ни, разпоредих на министър Красен Кралев държавата да прекрати всякакви отношения с БФС, включително и финансови, до оттеглянето на Борислав Михайлов от поста. \n\r\nКатегорично осъждам и поведението на част от присъстващите на стадиона. Недопустимо е България, която е една от най-толерантните държави в света, и хора от различни етноси и религии живеят в мир, да се свързва с расизъм и ксенофобия\", възмути се още Борисов. \n\r\nПремиерът уточни след правителственото заседание, че ревизия на БФС ще установи дали има злоупотреби в централата. \n\r\n\"Резултатите са категорични, въпреки огромните пари, които ние през годините във вид на осветление и ремонти направихме. Не искам по никакъв начин правителството в лицето на спортно министерство да бъде ангажирано с този председател на Футболния съюз\", заяви още Борисов. \n\r\n\"Вижте страшно преекспонираха нещата. Няколко олигофрени действително дадоха хитлеристки знаци. Публиката си беше прекрасна, ние не коментираме изстъпленията на английските хулигани в София и не даваме оценка на Великобритания, че това е цветът на английската нация. Те да бъдат малко по-смирени в изказванията си, когато става въпрос за България. Виждате, че реакцията на държавата към тези, причинили всичко това, е мигновена. България е най-толерантната държава\", подчерта министър-председателят. \n\r\nСнощи България загуби от Англия с 0:6 европейската си квалификация, като загубата е рекордна за България в домакински мач. \n\r\nСрещата два пъти беше прекъсвана заради расизъм. Дебютантът Тайрън Мингс беше обиждан, а второто спиране на играта дойде по сигнал на съдийската бригада. Преди началото на срещата пък феновете на гостите освиркваха химна ни \"Мила родини\", което обаче незнайно защо остана незабелязано.\n\r\nСкандалът стигна и до Англия. \n\r\nБританският премиер Борис Джонсън осъди остро расистките прояви на българските фенове.\n\r\n\"Расизмът, който чухме и видяхме вчера, бе отвратителен и няма място във футбола или където и да е другаде\", се казва в изявление на официалния говорител на Джонсън.\n\r\n\"Английските футболисти и треньори показаха страхотно достойнство и премиерът ги поздравява. Играчите бяха жертва на жалки атаки. УЕФА трябва да приеме фактите. С това петно на футбола не се действа адекватно. Расизмът и дискриминацията трябва да бъдат изхвърлени от футбола веднъж завинаги. Подкрепяме искането на Футболната асоциация за спешно разследване и тежки санкции. Ще пишем до УЕФА с искане това да се извърши бързо\", допълни говорителят на Борис Джонсън.", "date": "2019.10.15", "title": "Изненада! Михайлов отстъпва и хвърля оставка!"}
{"url": "https://www.dnes.bg/world/2019/10/15/za-notr-dam-obeshtani-922-mln-prevedeni-104-mln.426217", "text": "Шест месеца след пожара, който опустоши парижката катедрала \"Нотр дам\", за възстановяването й са дадени или обещани общо 922 милиона евро, обяви френският министър на културата Франк Ристер, цитиран от Франс прес. \n\r\n\"Дарителите са общо 350 000, 104 милиона евро вече са преведени\", заяви Ристер.\n\r\n\"Твърде рано е да се каже дали сумата на даренията ще е достатъчна. Държавата ще поеме отговорността си, няма да оставим \"Нотр дам\" на произвола на съдбата\", добави той.\n\n\r\nНабирането на средствата е поверено на три фондации и френския Център на националните паметници.\n\r\nПредставители на френската Католическа църква призоваха да се подхожда предпазливо към възстановяването на катедралата, предаде ДПА, цитирана от БТА.\n                    \n                    \n                \n                \n                \n                \r\nТрябва да се поиска разрешението на Църквата за евентуални промени в архитектурата на катедралата, каза високопоставеният представител на парижкия диоцез монсиньор Беноа дьо Синети.\n\r\nФренският президент Еманюел Макрон е казал, че ще има международен конкурс, който може да доведе до \"съвременен архитектурен израз\" за замяна на разрушената стрела на катедралата. По закон във Франция катедралите са собственост на държавата, но Църквата ги ползва с религиозна цел. \"Става дума да се съхрани естеството на сградата, духът й, същината й и историята й\", изтъкна Дьо Синети. \"Мисля, че човек се нуждае от много смирение, за да работи по сграда като \"Нотр дам\", добави ректорът на катедралата монсиньор Патрик Шове.\n\r\nМинистърът на културата Франк Ристер обеща, че Католическата църква и парижките власти ще могат да изразят становищата си, но в крайна сметка решението ще се вземе от държавата като собственик.\n\r\n ", "date": "2019.10.15", "title": "За \"Нотр дам\": Обещани €922 млн., преведени €104 млн."}
{"url": "https://www.dnes.bg/notifikacii/2019/10/15/chlen-na-burgaskata-grupa-za-reket-ia-rykovodel-ot-zatvora.426218", "text": "Седем души са с обвинения след арестите в Бургас. Те са били част от организираната престъпна група за рекет в морския град, каза говорителят на спецпрокуратурата Сийка Милева.\r\nПри операцията вчера са претърсени близо 40 адреса, а 10 души бяха задържани в Бургас.\r\nМилева поясни, че в хода на разследването са били иззети мобилни  телефони, парични суми и документи. На един от адресите е иззета и маска  с прорези. В групата са участвали седем лица, криминално проявени и  осъждани, които демонстрирали висок начин и стандарт на живот - карали скъпи коли, живеели в скъпи жилища.\n\r\nМъж с доживотна присъда в Старозагорския затвор е бил част от  групата и до-голяма степен е организирал дейността й,  но не е неин ръководител, каза директорът на ГДБОП Ивайло  Спиридонов. Механизмът, по който е бил придобит телефонът, чрез който осъденият е  осъществявал контакт с останалите членове на групата, все още не е ясен. Той е осъден за взрив на кола с две жертви.\r\n                \n                \n                Спиридонов посочи, че групата е в полезрението на полицията от  много години, но доказателствата, които са събрани по образуваното сега  досъдебно производство, са от началото на 2019 година.\r\n\"Става въпрос за  търговци, крупни бизнесмени, към които е упражняван сериозен както  психологически, така и физически натиск да прехвърлят бизнеса си. В тази  насока са събрани необходимите доказателства, като имаме и доста  свидетели, които са разпитани в процеса на досъдебното производство,  включително и пред съдия“, допълни още той.\r\nЧленовете на групата заплашвали собственици на търговски обекти, хотели и  комплекси да сключват договори с охранителни фирми, управлявани от  членове на групировката. Ако не го направели, започвали заплахи. В същото време, за да елиминират конкуренцията, групата пребивала охранители от други фирми.\r\nПрестъпната група се занимавала и с лихварство. Всеки, който не върнел парите, също бил заплашван или му е нанасян побой. Групата наемала и магазини по морето. Плащали само първата вноска по наемите, а след това чрез заплахи се разправяли със собствениците на обектите.\r\n ", "date": "2019.10.15", "title": "Член на бургаската група за рекет я ръководел от затвора "}
{"url": "https://www.dnes.bg/world/2019/10/15/rusiia-i-turciia-brak-po-liubov-ili-brak-po-smetka.426206", "text": "Заради важните събития в Сирия в момента цялото внимание е приковано към турско-американските отношения, но не трябва да забравяме и за Русия, която е главният плеймейкър в региона.\n\r\nЗа разлика от САЩ, които напрягат обстановката със своите изявления, Русия се придържа към много внимателна тактика и балансирано развива отношения както със сирийската администрация, така и с Турция, и с Иран. Например, когато на дневен ред се появи операцията на Турция на изток от р. Ефрат, при излагането на позицията си по въпроса Русия взе под внимание и Дамаск, и Анкара.\n\r\nС други думи на турско-руския фронт всичко сякаш е добре, пише Дженк Башламъш, \"Медия Гюнлюгю\".\n\r\nРазбира се към сътрудничеството на двете страни в Сирия трябва да се добави и покупката от Анкара на руските ракети С-400.\n\n\n\r\n                    \n                    \n                \n                \n                \n                Стабилното сближаване на Турция с Русия, особено след опита за държавен преврат в Турция на 15 юли 2016 г. на фона на постоянните възходи и падения в турско-американските отношения, поражда логичния въпрос: могат ли Турция и Русия да станат \"стратегически партньори\"?\n\r\nИсторията показва, че това е почти невъзможно.\n\r\nНай-важната причина за това е, че двете страни имат свои амбиции и цели в региона и се смятат за конкуренти. В действителност в историята е имало периоди, в които Турция и Русия са си сътрудничили, но това сътрудничество никога не е имало стратегически характер и винаги е оставало на тактическо ниво. Т.е., когато текущите условия са пораждали необходимост за временно сътрудничество, двете страни са могли да се намират известно време на един фронт, но когато интересите са изчезвали, те са прекратявали това.\n\r\nПоследният пример за такива взаимоотношения е Сирия.\n\r\nВ момента интересите на двете страни изискват от тях съвместни действия в Сирия, където в продължение на осем години се води гражданска война. Например Турция вижда, че Русия е \"стопанин\" на бойното поле в Сирия, че без одобрението на Русия тя на практика не може да предприеме каквито и да било действия. При това Русия знае, че за осигуряването на стабилността в Сирия Турция трябва да бъде на нейна страна, че (Русия) трябва да приема някои нейни искания (на Турция), както в случая с операцията \"Извор на мира\", и да не възпрепятства действията й. Но, след като интересите изчезнат, това сътрудничество, продиктувано от текущите условия, ще остане в миналото също толкова лесно, както е и възникнало и трябва да бъдем готови за това.\n\r\nДа допуснем, че утре Турция в действителност ще се откъсне от Запада. Какво ще прави Русия в тази ситуация?\n\r\nВероятно първият отговор, който ще ни хрумне, е следният: Руснаците тържествуващо ще потриват ръце и с радост ще приемат Турция в своята орбита. Но не.\n\r\nРусия няма нужда от окончателен разрив между Турция и Запада, а иска в отношенията между Запада и Турция да продължават възходите и спадовете. С други думи тя иска не разрушаване на западната стена в региона, а образуването на пукнатини в тази стена.\n\r\nНо нима, ако гледаме логично, всичко не трябва да бъде точно обратното? Нима Русия не иска Западът напълно да се махне от региона?\n\r\nНа теория е така, но на практика - не.\n\r\nКолкото и Русия да се старае да се държи по друг начин, колкото и амбициозни изявления да прави, тя всъщност иска запазване на съществуващия международен ред. Москва, която знае, че няма политически, икономически, военен, технологически потенциал да създаде нов ред, опитва да запази статуквото, но при това опитва да бъде достатъчно силна, за да се пазари със САЩ, както и да има образ на \"една от двете страни, управляващи света\".\n\r\nПоради тази причина при сегашните условия откъсването на Турция от Запада и кардиналното изменение на баланса на силите в региона не е сред приоритетите на Русия.\n\r\nАко някой мисли, че Русия чака с отворени обятия Турция, която ни се струва, че е започнала да се отдалечава от Запада, се лъже. Още повече се заблуждават онези, които смятат, че руснаците са забравили \"инцидента със самолета\" (през ноември 2015 г., когато турските ВВС свалиха руски бомбардировач Су-24 на границата със Сирия - бел. ред.).\n\r\nЗа всичко това всъщност има много проста причина: Русия не смята за \"своя\" Турция, с която всъщност Русия никога не е била под един покрив и не е споделяла общи ценности.\n\r\nТова обаче не може да се каже например за Украйна, Беларус, Армения, Казахстан и дори за Азербайджан. Общото минало, език и дори рефлекси свързват Русия с тези страни, които дълго време са били под влияние на руската култура.\n\r\nТурция обаче е \"чужда\" за руснаците и винаги ще остане такава.\n\r\nИма една формулировка, която много добре описва отношенията между Турция и Русия - \"принудителен брак\". Т.е. съюз, в който съпрузите всъщност не се обичат, но продължават да го запазват, тъй като така се налага.\n\r\nИзхождайки от това не трябва да се прави извод, че Турция трябва да прекрати отношенията си с Русия.\n\r\nНапротив, с Русия трябва да се работи във всички сфери, в които е възможно сътрудничество, най-вече в сферата на икономиката. При това през последните 30 години двете страни много се сближиха в сферата на икономическо сътрудничество.\n\r\nС една дума, хайде да не смятаме Русия за враг, в крайна сметка Русия също като всяка друга страна води политика в съответствие със своите интереси. Но също така хайде да не се поддаваме на илюзии и да не забравяме, че Русия вижда конкурент в Турция и използва всяка възможност, за да я отслаби и да се възползва от проблемите й.\n\r\n/БТА/\r\n ", "date": "2019.10.15", "title": "Русия и Турция - брак по любов или брак по сметка?"}
{"url": "https://www.dnes.bg/crime/2019/10/15/kola-i-bus-se-udariha-na-trakiia-na-razklona-za-pazardij.426220", "text": "Кола и микробус се удариха на магистрала \"Тракия\" в посока Бургас, видя Dnes.bg.\r\n\r\nИнцидентът е станал на разклона за Пазарджик. \r\n\r\nПострадали няма, нанесени са само материални щети. \r\n\r\n ", "date": "2019.10.15", "title": "Кола и бус се удариха на \"Тракия\" на разклона за Пазардиж "}
{"url": "https://www.dnes.bg/politika/2019/10/15/djambazki-za-boia-sys-siderov-ne-posiagam-na-po-vyzrastnite.426150", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \"Може би трябва да се прави и психиатрично изследване на кандидатите в кметските избори. В  една кампания вместо да се говори за проблемите на града, да седнеш да  каниш някого да се биеш с него, ми се струва меко казано странно. От  наша страна подобни коментари и поведение няма. Възпитан съм да не  посягам на по-възрастните, така че поканата за двубой отпада от само  себе си\", коментира Ангел Джамбазки, който е кандидат за кмет на София и евродепутат.\n\n\n\n\r\nПоканата за физически сблъсък дойде от лидера на \"Атака\" Волен Сидеров, който бе партньор на ВМРО в  управлението на страната, а сега е кандидат за кмет на София. Двамата с  Джамбазки обаче си отправиха остри нападки и закани в последните  седмици.\r\n                    \n                    \n                \n                \n                \n                \"Тази покана отпада от само себе си, макар че кой каквото търси намира\", допълни той в студиото на \"България сутрин\".\r\nДжамбазки обясни, че няма никакъв проблем да обсъжда политически въпроси  с Волен Сидеров - стига да е на два крака и да е трезвен.\r\n\"А защо се разпадна коалицията на Обединените патриоти? Този въпрос не е към ВМРО\", категоричен е Джамбазки и допълни, че въпросът трябва да се зададе към останалите коалиционни партньори,\r\n\"Тези хора се отделиха от проблемите на българската нация, застояха се по кръчмите, отдадоха се на най-тежки забавления и когато отидат на избори имат тежък резултат. На европейските избори ги бихме 7:1 и това не могат да го преживеят. Когато по цял ден си по кръчмите, губиш връзка с избирателите\", обясни разцеплението Джамбазки.\r\nПо отношение на сегашното управление на София той каза, че има забележка.\r\n\"Основните ни конкуренти няма да съборят циганските гета, северните квартали - това е заден двор на София, хората там нямат канализация вече 30 години, нямат добър транспорт. Въздухът в София - ще се оправи, когато спре горенете на битови отпадъци, когато пернишкият ТЕЦ спре да гори боклуци, защото въздушните маси носят към София тази смрад\", изброи той.\r\nЗа партията на Слави Трифонов той смята, че проектът му ще бъде паралелен на този на Мая Манолова. \"Очевидно е, че и двамата правят заявка за парламентарните избори\", .\r\nДжамбазки коментира международната политика и расистките обвинения от страна на Англия за вчерашния двубой.\r\n\"Турският президент Реджеп Ердоган е диктатор. Действията му заплашват и България, и мира в целия регион. Европейският парламент и Европейският съюз трябва да спрат да му дават поводи да се чувства толкова уверен в себе си. Защото поведението им през годините беше лицемерно. Опитваха се да го подкупват, да си играят с него, правеха се, че не забелязват как се нарушават човешки права. В един момент обаче ставаме свидетели как голяма немска фирма премества производството си в Турция. По този начин не се защитават правата на човека!\", коментира в студиото на \"България сутрин\" кандидатът за кмет на София и евродепутат Ангел Джамбазки.\n\r\nПо думите му, имайки предвид, че югоизточната ни съседка не спазва никакви екологични норми, замърсява околната среда, държи журналисти в затвора, води война и избива невинни хора, е немислимо да ни учи на човеколюбие в Европейския парламент.\n\r\n\"Турция преговаря с ЕС повече от 40 години, но никога няма да бъде част от общността\", отсече евродепутатът. \n\r\nПред  Ангел Джамбазки коментира и Северна Македония. \n\r\n\"В Македония има стотици хиляди граждани, които се определят като българи. ВМРО винаги е гледала на страната като братска такава. Това, което искаме обаче, е политиците ѝ да спрат да се държат като \"двулични лицемери\" на Коминтера. Защото пред България говорят едно, пред Брюксел - съвсем друго\", каза той.\n\r\nСъвместната българо-македонска комисия по историческите въпроси се събира в Скопие. А изходът от днешните дебати ще покажат дали исканията на българската страна са били взети предвид от югозападната ни съседка, дни преди да стане ясно дали ЕС ще започне преговори за присъединяване със Северна Македония и Албания.", "date": "2019.10.15", "title": "Джамбазки за боя със Сидеров: Не посягам на по-възрастните!"}
{"url": "https://www.dnes.bg/snimka-na-denia/2019/10/15/vremeto-ostava-toplo-gradusite-utre-do-27.426171", "text": "Топло и слънчево остава времето и през утрешната сряда, .\n\r\nПрез нощта над Западна България ще бъде ясно, след полунощ над Източна - с ниска облачност или мъгла, от които в отделни райони ще преръмява. Ще бъде почти тихо. Минималните температури ще бъдат между 8 и 13 градуса, в София - около 8 градуса.\n\r\nУтре над по-голямата част от страната ще бъде слънчево и почти тихо. До обяд на много места в Източна България ще има ниска слоеста облачност или мъгла. Ще остане топло с максимални температури между 22 и 27 градуса, в София - около 25 градуса.\n\r\nНа много места по Черноморието преди обяд ще има ниска слоеста облачност или мъгла. След обяд ще бъде слънчево. Ще духа слаб вятър от изток-югоизток. Максималните температури ще бъдат между 19 и 21 градуса. Температурата на морската вода е 19-20 градуса. Вълнението на морето ще бъде 1-2 бала.\n                \n                \n                \r\nНад планините също ще бъде слънчево. Ще духа слаб вятър от юг-югозапад. Максималната температура на височина 1200 метра ще е около 20 градуса, на 2000 метра - около 12 градуса.\n\r\nВ четвъртък и петък ще остане топло за средата на октомври, в повечето райони - и предимно слънчево, на места в низините в източната половина от страната и по поречието на Дунав, в часовете след полунощ и преди обяд, ще има ниска облачност или мъгла, от които ще преръмява. \n\r\nЩе бъде почти тихо. Преобладаващите максимални температури ще са между 21 и 26 градуса, в районите, където ниската облачност или мъглата ще се задържат по-дълго - до около 20 градуса. \n\r\nМинималните в повечето места ще са между 7 и 12 градуса.\r\n ", "date": "2019.10.15", "title": "Времето остава топло, градусите утре до 27"}
{"url": "https://www.dnes.bg/obshtestvo/2019/10/15/bezraboticata-zapazva-ravnishteto-si-treti-poreden-mesec.426170", "text": "Равнището на регистрираната безработица в страната се запазва и през септември, като отчетената стойност от 5.3% остава непроменена вече трети пореден месец. На годишна база, спрямо същия период на 2018 г., Административната статистика на Агенцията по заетостта сочи понижение от 0.3 процентни пункта, съобщават от Агенцията. \n\nВ края на месеца регистрираните безработни в бюрата по труда са общо 172 781, като се увеличават минимално спрямо август. В сравнение със септември 2018 г. те са с 11 065 по-малко.\n\r\nНоворегистрираните безработни лица през септември са 26 662, като от тях 1 652 са били неактивни, т.е. не са били нито заети, нито учащи и не са търсили работа. За деветте месеца на годината пък активираните неактивни лица средномесечно надхвърлят 2 200 души. \n                    \n                    \n                \n                \n                \n                \r\nИнформационни събития, трудови борси, срещи на трудовите посредници с младежи, завършващи средно или висше образование, мобилни бюра по труда са част от изпълняваните нови инициативи и изнесени услуги  на Агенцията по заетостта.\r\nДейността на бюрата по труда продължава да обхваща все повече заети, учащи и пенсионери, сред които работодателите също разчитат да намерят своите кадри. Нови 1 168 души от тези групи са регистрирани през месеца като търсещи работа.\n\r\nПостъпилите на работа безработни през септември са 18 881, като 92.3% от тях са устроени в реалната икономика. Други 1 053 търсещи работа лица от групата на пенсионерите, учащите и заетите, също чрез бюрата по труда са намерили своето ново работно място.\n\r\nВ резултат от изпълнението на активните мерки за насърчаване на заетостта сред безработните от рисковите групи на пазара на труда, на субсидирани работни места през месеца са устроени още 1 448 лица: 1 061 – по програми и мерки за обучение и заетост и 387 – по схеми на Оперативна програма \"Развитие на човешките ресурси\".\n\r\nПрез септември в различни форми на обучения за възрастни (обучения за ключови компетентности и професионална квалификация), финансирани както от държавния бюджет, така и от Европейския социален фонд, са обхванати нови 286 безработни лица. Завършилите обучения през месеца са общо 619 безработни.\n\r\nЗаявените работни места на първичния пазар на труда през септември са 17 887, като 59.7% от тях са в частния сектор. Най-голям дял свободни работни места са заявени в преработващата промишленост (26.2%), образованието (18.1%),  административните и спомагателните дейности (13.2%), търговията, ремонта на автомобили и мотоциклети (10.3%), хотелиерството и ресторантьорството (9.1%),  и други.\n\r\nНай-търсените групи професии и този месец са: преподаватели; оператори на стационарни машини и съоръжения; персонал, полагащ грижи за хората; работници в добивната и преработващата промишленост, строителство и транспорт; продавачи; квалифицирани работници по производството на храни, облекло, дървени изделия и сродни; персонал, зает в сферата на персоналните услуги (бармани, сервитьори, готвачи, камериери и др.); работници по събиране на отпадъци и сродни на тях; водачи на МПС и подвижни съоръжения и други.", "date": "2019.10.15", "title": "Безработицата запазва равнището си трети пореден месец"}
{"url": "https://www.dnes.bg/notifikacii/2019/10/15/rekord-ogromen-korab-premina-tesniia-korintski-kanal.426166", "text": "\r\n \r\nНай-големият досега кораб, широк 22,5 метра, премина успешно през Коринтския канал, който е широк едва 25 метра.\r\nКруизният кораб Braemar, собственост на фирмата Fred. Olsen Cruise Lines, чийто капитан е хърватинът Йозо Главич, подобри досегашния рекорд, ставайки най-дългият кораб, преминал през Коринтския канал, пише \"Дубровачки вйесник\".\n\r\nДългият 195,82 метра и широк 22,5 метра плавателен съд премина безпроблемно през канала, който е широк 25 метра. \n                \n                \n                \r\nКапитанът Главич каза, че дълго време се е подготвял за това преминаване, което смята за голямо признание за своята компания. Той сподели, че почти всички пътници са излезли на палубата, за да станат свидетели на случващото се, като са били силно впечатлени и въодушевени, пише \"Ютарни лист\". \n\r\nКоринтският канал свързва Сароническия залив в Егейско море с Коринтския залив в Йонийско море и разделя полуостров Пелопонес от континентална Гърция.\n\r\nКораби преминават през него от 1893 година. За пръв път обаче плавателен съд с тегло 24 344 тона и дължина от 195,82 метра успява да го преплава без проблеми. ", "date": "2019.10.15", "title": "Рекорд: Огромен кораб премина тесния Коринтски канал "}
{"url": "https://www.dnes.bg/stranata/2019/10/15/70-ot-rabotodatelite-v-sliven-namirat-trudno-rabotnici.426138", "text": "В Сливенско се запазва големият интерес към неквалифицирани работници - общи работници, носачи, куриери и др. Това съобщиха от областната администрация, където са били представени резултатите от проучване за потребностите на работодателите от работна сила. В проучването, провело се от началото на август до 20 септември от Агенцията по заетостта, са участвали 102-ма работодатели от областта, пише БТА. \n\n\n\r\nОбщо 70.2 процента от анкетираните са заявили, че срещат затруднения при намирането на работна сила. Работодателите са посочили, че през следващите 12 месеца фирмите имат намерение да наемат специалисти с квалификация по професиите \"електротехник\", \"социален асистент\", \"работник в хранително-вкусовата промишленост\", \"сервитьор-барман\", както и специалисти с професии, изискващи правоспособност: учители, педагогически специалисти, шофьори, мотокаристи, електро- и строителни инженери. През следващите 3 - 5 години ще се търсят висшисти със специалност по електротехника, електроника и автоматика и др.\n                    \n                    \n                \n                \n                \n                \r\nПредставители на работодателските организации са споделили, че въпреки осигуряваното дуално обучение в професионалните гимназии, завършващите не проявявали интерес към предлаганите им работни места по придобитата специалност.", "date": "2019.10.15", "title": "70% от работодателите в Сливен намират трудно работници "}
{"url": "https://www.dnes.bg/index/2019/10/15/antimafioti-vliazoha-v-bfs-pretyrsvat-v-boiana.426234", "text": "\nЕкипи на ГДБОП, националната полиция и специализираната прокуратура са започнали акция в Българския футболен съюз. Тя е в сградите на Съюза в кв. \"Бояна\".\nПо непотвърдена информация към момента се извършват претърсвания и изземвания основно на документи, съобщи БНР.\r\nСпоред източници от МВР става въпрос за разследване, което касае дейността на български футболни съдии. Вече двама са били отведени за разпит.\r\nПо-рано днес президентът на БФС Борислав Михайлов подаде оставка, която ще бъде представена пред членовете на Изпълнителния комитет на заседанието в петък.\r\n\"Позицията му е следствие от създалото се напрежение в последните дни; обстановка, която е в ущърб на българския футбол и на Българския футболен съюз\", се казва в съобщение на сайта на БФС.\r\nОставката на Михайлов бе поискана от премиера Бойко Борисов.", "date": "2019.10.15", "title": "Антимафиоти влязоха в БФС, претърсват в \"Бояна\""}
