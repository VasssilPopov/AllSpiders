{"url": "https://www.dnes.bg/za-da-se-razbirame/2018/04/08/4-istini-za-liubovta-koito-nauchavame-predi-30.372851", "text": "Преминаваме през 20-те си години бурно, бързо, с много положителни, но и отрицателни емоции. Всяко преживяване, разочарование е урок за нас. На прага на новото десетилетие от нашия живот правим равносметка. Къде сме стигнали, какво не сме успели да направим, кои са следващите ни цели. И някъде там, в очакване на 30-те, е любовта.\r\n\r\nНапример, че любимият човек трябва да бъде и наш най-добър приятел, че да не ти се случи да бъдеш с някого, може да бъде голям късмет, разбито сърце се лекува, сексът за една нощ и сексът на първа среща могат да бъдат вълнуващи и не бива да се срамувате от тях, личният живот е личен и не бива да се разголва, дори пред приятелки, голямата любов съществува.\r\r\n                    \r\n                    Ето още 4 важни неща, които трябва да сте научили, останалото може да го допишете вие.\r\n\r\nЖестовете са знак, че той се грижи за вас, че вие сте част от неговите мисли. Цветя, бонбони или други малки изненади без повод, са неговите жестове, с които той показва, че го правите щастлив.\r\nТъй като мъжете понякога по-трудно се отпускат да покажат емоции, бъдете вие тази, която поставя началото на малките изненади. Покажете му, че това е важно за вас, накарайте го да му хареса.\r\nТова е един много добър тест, с който може да проверите връзката и човека до себе си. Ако това е вашата истинска половинка, малките изненади за него ще бъдат нещо естествено, което се случва между вас, а не досада, задължение, което забравя.\r\n", "date": "2018.04.08", "title": "4 истини за любовта, които научаваме преди 30"}
{"url": "https://www.dnes.bg/zvezdi/2018/04/08/megan-predi-kinoto-i-koronata-reklamira-chips.372888", "text": "Малко преди да стане част от кралското семейство на Великобритания, изявите на Меган Маркъл като актриса не спират да привличат внимание.\r\nЗвездата от сериала \"Костюмари\" се отказа от кариерата си в името на любовта си към принц Хари, но наяве излизат стари нейни участия в телевизията.\r\nВ едното се вижда, че Меган е била асистентка в американската версия на телевизионното шоу \"Сделка или не\".\r\nБрюнетката е отваряла куфарчета, в които са се криели различни суми за участниците. И това е правила по няколко часа на ден.\r\nМежду участията си в това предаване, Маркъл е ходила и на различни кастинги за роли. Друго нейно участие се оказа в реклама на чипс Tostitos. \r\r\n                    \r\n                    Сватбата на принц Хари и Меган Маркъл ще се състои на 19-и май. На тържеството са поканени 600 гости, сред които са семейство Обама, две бивши гаджета на Хари, Крис Мартин и други звезди. \r\nОще новини за звезди четете на ", "date": "2018.04.08", "title": "Меган преди киното и короната: Рекламира чипс!"}
{"url": "https://www.dnes.bg/notifikacii/2018/04/08/osuetiha-napadenie-sreshtu-berlinskiia-polumaraton.373042", "text": "Германската полиция предотврати терористично нападение срещу Берлинския полумаратон днес, съобщи в. \"Велт\".\r\nОрганите на реда задържаха четирима души, включително един главен заподозрян, който планирал атаки с нож срещу зрители и участници в спортното събитие.\r\nПо информация на германското издание заподозреният бил близък познат на тунизиеца Анис Амри, извършил нападение срещу коледен базар в Берлин през декември 2016 г.\r\nМъжът отдавна бил под наблюдение от органите на реда, поради което не съществувала конкретна заплаха.\r\nПо данни на силите за сигурност той искал да отмъсти за смъртта на Амри, застрелян от полицията в Италия няколко дни след нападението в Берлин, при което загинаха 12 души. (БТА)\r\n ", "date": "2018.04.08", "title": "Осуетиха нападение срещу Берлинския полумаратон"}
{"url": "https://www.dnes.bg/zvezdi/2018/04/08/zvezdite-koito-se-sdobiha-s-bliznaci.372889", "text": "\r\nЗа футболиста на Реал Мадрид 2017 г. се оказа плодотворна: в семейно отношение. Звездата се сдоби с още три деца. До този момент Роналдо имаше син Кристиано Роналдо-Джуниър.\r\nВ началото на юни миналата година стана баща на близнаците Ева и Матео, които са родени от сурогатна майка, както и първият му син. А през ноември тази година неговата приятелка – Джорджина Родригес, му роди дъщеричка – Алана Мартина.\r\n\r\nПрез декември миналата година тенисистката роди момиче и момче от дългогодишния си партньор. Родителите до последно пазиха мълчание и не коментираха радостното събитие. Енрике и Анна кръстиха децата си Николас и Лусия.\r\r\n                    \r\n                    Чак в началото на март, на концерт в Будапеща, певецът публично призна за любовта си към своите деца. \"Станах баща преди около 12 седмици и знаете ли какво ще ви кажа? Обичайте децата си така, както аз обичам моите! И изобщо аз обичам още две неща: моето момиче и вас приятели, затова, че сте се събрали днес тук\".\r\nКои са останалите звезди с близнаци четете на ", "date": "2018.04.08", "title": "Звездите, които се сдобиха с близнаци "}
{"url": "https://www.dnes.bg/notifikacii/2018/04/08/signalite-za-izbiagalite-zatvornici-zasega-bez-rezultat.373043", "text": "В полицията са получени стотици сигнали за това, че двамата избягали затворници Владимир Пелов и Радослав Колев са видяни на различни места в страната.\r\nНито едно от обажданията обаче до момента не е довело криминалистите до конкретни следи, предаде БНР. \n\n\nПоследният по-конкретен сигнал е от преди ден.\r\nТогава в МВР постъпва информация, че двама души са забелязани във вила близо до село Огоя, което се намира до Своге. \r\nНа място са били изпратени сили на полицията, които са претърсили района, но двамата затворници не са открити. \r\nВладимир Пелов и Радослав Колев избягаха във вторник от Централния софийски затвор, след като стреляха по надзиратели и ги заплашиха с оръжие. Все още продължава и разследването как Пелов и Колев са се сдобили с пистолет.\r\nСледствието по случая се води в СДВР, но в издирването на двамата мъже участват всички областни дирекции на МВР в страната. \r\n ", "date": "2018.04.08", "title": "Сигналите за избягалите затворници - засега без резултат"}
{"url": "https://www.dnes.bg/notifikacii/2018/04/08/otrovata-na-skripal-gel-vyrhu-dryjkata-na-vhodnata-vrata.373044", "text": "Британската преса съобщава днес нови подробности за отравянето в Солсбъри на бившия руски агент Сергей Скрипал и дъщеря му Юлия. \n\nMail on Sunday цитира британските служби за сигурност, според които веществото от типа \"Новичок\" е било под формата на прозрачен гел без мирис и е било нанесено върху дръжката на входната врата на дома на Скрипал рано сутринта на 4 март.\r\nИзданието твърди още, че \"руски агенти\" са наблюдавали семейство Скрипал в продължание на две седмици и са решили  да извършат нападението в неделя, за да се избегне възможността до дръжката на вратата да се докосне пощальон или някой друг външен човек.\r\nВестникът твърди още, че в деня на отравянето в болницата съвсем случайно е имало лекари, които са били на обучение за подпомагане на жертви на химически оръжия, предаде БНР.\r\nКато противоотрова те са използвали атропин и други медикаменти, одобрени от лабораторията в Портън Даун, съобщава Mail on Sunday, цитиран от ВВС.\n\r\n ", "date": "2018.04.08", "title": "Отровата на Скрипал - гел върху дръжката на входната врата"}
{"url": "https://www.dnes.bg/notifikacii/2018/04/08/nai-bogatite-bogateiat-s-2-3-ot-svetovnite-dohodi.373048", "text": "Най-богатият 1% от хората ще контролира две трети от световното богатство до 2030 г. Това става ясно от доклад на Библиотеката на Камарата на общините на Обединеното кралство, цитиран от британския вестник Guardian.\n\r\nСпоред данните продължаващото акумулиране на средства в ръцете на елитите ще предизвика все по-нарастващо недоверие и гняв през идното десетилетие, освен ако не бъдат предприети мерки за възстановяване на баланса.\n\r\nАко тенденциите, наблюдавани от финансовата криза през 2008 г. насам продължат, то най-богатият 1% ще контролира 64% от световното богатство до 2030 г. Дори и като се вземат предвид ефектите от кризата и измерването на активите в дългосрочен план, най-богатите отново ще притежават повече от половината средства в света. \r\nОт 2008 г. насам благосъстоянието на най-богатия 1% нараства средно с по 6% на година – по-бързо от 3-те процента годишно за останалите 99% от населението на света. Ако тенденцията се запази, най-заможните хора ще притежават общо състояние равно на 305 трлн. долара. В момента притежанията им са в размер на около 140 трлн. долара – т.е. повече от двойно увеличение.\n\r\nСпоред анализа концентрирането се дължи на неравенството в доходите, по-високите лихвени проценти върху спестявания при най-богатите и акумулирането на активи. То е следствие и от инвестирането на средства във фирми, акции и други финансови активи с висока доходност.\n\r\nВестник Guardian цитира и британско проучване на агенция Opinium, според което избирателите намират голям проблем във влиянието, упражнявано от най-богатите. На въпрос кой ще има най-много власт през 2030 г. мнозинството от участници (34%) са посочили свръхбогатите, а 28% са отбелязали, че това ще са националните правителства. \r\nПризнак за намаляващите нива на доверие е и фактът, че допитаните са заявили, че изпитват страх от последствията от неравенството в доходите, които могат да бъдат нарастваща корупция (41%) или неправомерно влияние на най-богатите върху политиките на правителствата (43%).\n\r\nПроучването е по поръчка на Лиам Бърн, бивши британски министър от Лейбъристката партия, като надеждата е, че по този начин ще бъде оказан натиск за предприемането на действия в глобален мащаб по време на предстоящата среща на страните от Г20 в Буенос Айрес през ноември.\n\r\n\"Ако не предприемем действия за пренаписване на правилата, по които нашите икономики работят, то тогава се обричаме на бъдеще с постоянно неравенство\", заяви той.\r\n", "date": "2018.04.08", "title": "Най-богатите богатеят! С 2/3 от световните доходи "}
{"url": "https://www.dnes.bg/stranata/2018/04/08/mnogo-slynce-shte-ni-radva-i-utre-gradusite-do-25.373049", "text": "Времето през нощта ще бъде ясно, с минимални температури между 4 и 9 градуса. Утре ще е предимно слънчево. Ще духа слаб, в Дунавската равнина и източните райони до умерен, вятър от изток-североизток. Дневните температури ще се повишат и максималните ще са между 20 и 25 градуса, според прогнозата на НИМХ-БАН.\r\nНад Черноморието ще е предимно слънчево. Ще духа до умерен вятър от север-североизток. Максималните температури ще са между 12 и 16 градуса. Температурата на морската вода е 10-11 градуса. Вълнението на морето ще бъде 2-3 бала.\r\nНад планините ще бъде предимно слънчево. Ще духа до умерен вятър от изток-югоизток, който по високите части ще се ориентира от югозапад. Максималната температура на височина 1200 метра ще около 15 градуса, на 2000 метра - около 9 градуса.\r\r\n                    \r\n                    Атмосферното налягане ще се понижи и ще е близко до средното за април.\r\nВъв вторник и сряда ще бъде предимно слънчево, следобедните часове с временни увеличения на облачността, но вероятността за валежи е малка.\r\nПовишението на температурите ще продължи, но по Черноморието ще има значителна ниска облачност и там температурите ще остават по-ниски, спрямо вътрешността на страната. (БТА)", "date": "2018.04.08", "title": "Много слънце ще ни радва и утре, градусите - до 25"}
{"url": "https://www.dnes.bg/stranata/2018/04/08/obrabotvat-rychno-pytni-i-vinetni-taksi-na-gkpp-tata.373050", "text": "От 20 часа тази вечер до 8 часа във вторник сутринта обработването на пътните и винетните такси на граничните пунктове ще се извършва ръчно. Това се налага заради оптимизация на информационните системи на \"Агенция \"Митници\", съобщиха от там.\r\nНа всички пунктове за този период пътните и винетни такси ще бъдат заплащани в брой. Ще има допълнително служители на всички трасета за ръчна обработка на товарните автомобили при контрол на пътните такси и разрешителния режим.\n\r\nНе се очаква техническите процедури да се отразят на обработката на леки автомобили и автобуси, тъй като при тях се контролира само наличието на валиден винетен стикер.\r\nТоест ръчната обработка няма да усложни допълнително интензивния лек трафик по граничните пунктове, който се очаква в края на празниците. Периодът на аварийна процедура е съобразен и с товарните превозни средства.\r\r\n                    \r\n                    Към момента трафикът по граничните пунктове в страната е нормален,  съобщиха от МВР. Във връзка с очакваното утре натоварване на движението  в края на почивните дни за Великден от вътрешното министерство  напомнят, че по основните пътища и автомагистралите ще има засилено  полицейско присъствие.\n\r\n ", "date": "2018.04.08", "title": "Обработват ръчно пътни и винетни такси на ГКПП-тата "}
{"url": "https://www.dnes.bg/notifikacii/2018/04/08/es-prizova-mejdunaroden-otgovor-na-atakata-v-siriia.373047", "text": "Доказателствата говорят за използването на химически оръжия от силите на сирийския президент Башар Асад срещу обсадения и държан от бунтовниците град Дума, се казва в изявление на ЕС, предаде Ройтерс. \n\n\"Доказателствата говорят за още една атака на режима. Това, че химическите оръжия продължават да се използват, особено срещу цивилни, е повод за сериозно безпокойство. ЕС осъжда най-категорично използването на химически оръжия и призовава за незабавен отговор от страна на международната общност\", се казва в изявлението.\r\nСъюзът призовава Съвета за сигурност на ООН да възстанови проверките за идентифициране на извършителите на химически атаки. ЕС призова Русия и Иран, в качеството им на поддръжници на режима, да използват влиянието си над Дамаск, за да предотвратят други атаки.\rСирийският режим, който отрича да е извършил химическо нападение в последния бунтовнически анклав близо до Дамаск, определи тези твърдения като \"една и съща досадна песен\", съобщи агенция САНА, цитирана от Франс прес.\r\nТвърденията за употреба на химически оръжия са се превърнали в една и съща досадна песен, която е и неубедителна, с изключение за няколко страни, които подкрепят тероризма в Сирия\", посочи източник от министерството на външните работи, цитирано от САНА.\r\nОбвиненията, че сирийската армия е използвала химически оръжия срещу град Дума, където се е барикадирала последната група бунтовници от Източна Гута, са нов заговор срещу режима на Башар Асад. Това заяви днес иранското министерство на външните работи в комюнике, цитирано от Франс прес.\r\nСпоред Техеран, който подкрепя Дамаск, \"такива твърдения и обвинения от страна на американците и някои западни страни са знак за нов заговор срещу сирийското правителство и сирийския народ и претекст за военни действия, които със сигурност ще усложнят още повече ситуацията в страната и региона\".\r\nГенералният секретар на ООН Антониу Гутериш изрази безпокойство от твърденията за използване на химически оръжия срещу цивилни в Дума край Дамаск, предадоха Франс прес и ТАСС, като цитираха изявление на говорителя му Стефан Дюжарик.\r\n\"Дори и ако ООН не е в състояние да провери тези информации, генералният секретар подчертава, че всяко използване на химическо оръжие, ако то се потвърди, е отвратително и трябва да бъде разследвано по един задълбочен начин\", се казва в изявление на Дюжарик.\r\nГутериш изрази и силно безпокойство от интензивното насилие, подновено в Дума през последните 36 часа, след период на относително спокойствие и призова всички страни да спрат боевете и да се върнат към спокойствието, се допълва в изявлението.\r\nБританският министър на външните работи Борис Джонсън каза, че информациите за смъртоносно нападение с химическо оръжие в Сирия са \"дълбоко обезпокояващи\", предаде Асошиейтед прес. Той предупреди, че Русия не трябва да опитва да блокира евентуално международно разследване по случая.\r\nДжонсън каза, че силите на сирийския президент Башар Асад са използвали отровен газ в най-малко четири атаки от 2014 г. досега.\r\nСъветът за сигурност на ООН вероятно ще се събере на заседание утре по искане на САЩ и други членове заради химическата атака в Сирия, казаха дипломати, цитирани от Ройтерс.\r\n(БТА)", "date": "2018.04.08", "title": "ЕС призова: Международен отговор на атаката в Сирия!"}
{"url": "https://www.dnes.bg/health/2018/04/08/proletta-doide-s-miris-na-lechebna-iglika.372837", "text": "Игликите от род Primula са най-разпространените градински цветя у нас, а един специфичен вид от тази група се слави като първото цъфтящо горско цвете през пролетта. Това е т.нар. лечебна иглика, или Primula veris, известна и като първоцвет. \r\nОсвен сред най-ранно цъфтящите пролетни цветя, лечебната иглика попада и сред най-полезните билки. Обилният й цъфтеж в настоящия период от годината е удобна възможност да се възползваме от полезните й свойства.\r\n \r\nОт фармакологична гледна точка най-голям интерес будят цветовете, листата и коренът на лечебната иглика. Коренът е богат на гликозиди като примеверин и примулаверин, а се отчита и високо съдържание на тритерпени и сапонини.\r\n \r\nС най-голямо значение за полезното действие на листата и световете от лечебна иглика са високите дози флавоноиди в тях. Този химичен състав обяснява двете най-изразени действия на лечебната иглика: \r\nС оглед на тези си действия лечебната иглика се прилага като средство от народната медицина за овладяване на остри и хронични здравословни проблеми.\r\n \r\n\r\n ", "date": "2018.04.08", "title": "Пролетта дойде с мирис на... лечебна иглика"}
{"url": "https://www.dnes.bg/notifikacii/2018/04/08/trymp-siguren-shte-se-razbere-s-kitai-za-tyrgoviiata.373045", "text": "Президентът на САЩ Доналд Тръмп изрази днес увереност, че Китай ще премахне търговските бариери и ще бъде постигнато споразумение между двете страни, за да се избегне търговска война, съобщиха световните агенции.\r\nКитай ще премахне търговските бариери, понеже това е правилното решение. Митата ще станат реципрочни и ще бъде постигнато споразумение за интелектуалната собственост. Велико бъдеще за двете страни!, написа в Туитър днес американският президент.\r\nСъобщението му обаче не обяснява защо той е оптимистично настроен за решаването на изострящия се търговски конфликт между двете най-големи икономики в света, отбелязва Асошиейтед прес.\r\nТръмп изтъква в съобщението, че той и президентът на Китай Си Цзинпин винаги ще бъдат приятели \"без значение какво се случва със спора ни в търговията.\"\rТръмп подписа на 22 март меморандум, който предвижда прилагането на мерки срещу нечестната, според Вашингтон, търговска политика на Пекин. Той поръча на постоянния търговски представител на САЩ Робърт Лайтхайзър в срок от 15 дни да разгледа възможността за въвеждането на мита за определени категории продукти от Китай, както и да изготви списък с тези стоки.\r\nПрезидентът поръча на финансовия министър Стивън Мнучин в срок от 60 дни да даде предложения за ограничения на инвестициите на Китай в американски компании, припомня ТАСС.\r\nМеморандумът бе подготвен, след като Лайтхайзър уведоми Тръмп за резултатите от разследване за предполагаеми нарушения на Китай на правата върху интелектуална собственост на американски компании. Пекин отхвърля обвиненията.\r\nОт 2 април Китай въведе мито в размер 25 процента за 128 стоки, внасяни от САЩ, включително плодове и свинско. Така Пекин отговори на въведените от САЩ допълнителни мита върху вноса на стомана и алуминий. (БТА)\r\n ", "date": "2018.04.08", "title": "Тръмп сигурен: Ще се разбере с Китай за търговията!"}
{"url": "https://www.dnes.bg/health/2018/04/08/bebeto-ne-zaspiva-promenete-leko-obstanovkata.372830", "text": "Сънят е една от основните и най-важни дейности на бебето. Той е от изключително значение за растежа и развитието му. Ето защо е необходимо да се осигурят максимално добри условия за бебето, за да може то да има пълноценен и здравословен сън. \r\n\r\n \r\nИдеалната температура за сън е 21-22оС. При тези градуси детето спи комфортно, без стаята да е прекалено задушна и гореща. Задължително обличайте детето в памучни дрехи спрямо сезона и го покрийте със завивка.\r\n \r\n\r\n \r\nВлажността на въздуха има не по-малко значение от температурата. Много често не се замисляме каква е влажността и какво влияние оказва тя върху детето. Прекалено влажният въздух прави помещението много задушно и дискомфортно за сън. \r\n \r\nСухият въздух, от своя страна, дразни дихателните пътища на детето. Ето защо е необходимо да се поддържа влажност между 40 и 60%. На пазара съществуват различни влагомери, чрез които можем да измерваме и контролираме влажността в помещението.\r\n \r\nАко въздухът е прекалено сух, могат да се използват различни овлажнители. Освен, че нормализират влажността, те създават и лек шум, който допълнително действа успокояващо за бебето.\r\n \r\nАко влажността е много висока (над 60%), могат да се използват влагоабсорбатори. Това е важно, тъй като повишената влажност създава условия за образуване на мухъл и плесен, както и благоприятства развитието на гъбички, вируси, микроакари и други. Те оказват неблагоприятно влияние върху детето и могат да са причина за често боледуване и развитие на алергии.\r\n \r\n", "date": "2018.04.08", "title": "Бебето не заспива? Променете леко обстановката"}
{"url": "https://www.dnes.bg/za-da-se-razbirame/2018/04/08/5-te-znaka-che-vse-oshte-jiveete-v-2017-a.372852", "text": "\r\nСъгласни ли сте с тази мисъл? Въпреки че има нещо вярно в нея, винаги е добре да оставим каквото можем в годината, която сме изпратили. Лоши мисли и нагласа, да се разделим с негативните хора, със страха да бъдем себе си и т. н.\r\nМакар винаги да започваме новата година с планове, понякога се случва да не им дадем шанс да се осъществят, защото все още живеем в миналото. Вижте няколко сигурни знака, че все още се намирате в 2017.\r\nСтрахувате се от това, което новата година ще ви предложи\r\nНовата година идва с толкова много несигурности, а изненадите невинаги са така очаквани. Почти всеки се страхува от несигурността. Помислете дали всичко, което ви се случва е неизвестно? Голяма част от събитията са предвидими, очаквани.\r\r\n                    \r\n                    Вярвате, че новата година няма да е толкова успешна като 2017\r\nПостигнахте ли успехи през изминалата година? Вероятно е имало събития, които са ви накарали да се почувствате удовлетворени, завършени. И докато се страхувате, че в новите 365 дни може да не повторите успехите си, всъщност пропускате много възможности да надминете резултатите си от 2017.\r\n", "date": "2018.04.08", "title": "5-те знака, че все още живеете в 2017-а"}
{"url": "https://www.dnes.bg/top-novini/2018/04/08/lekuvat-nad-500-jeni-i-deca-sled-atakata-v-siriia-rusiia-falshiva-novina.373033", "text": "Загиналите при предполагаемата химическа атака в контролирания от бунтовниците град Дума край Дамаск може да надхвърлят 100 цивилни, според опозиционната Национална коалиция, цитирана от ДПА.\r\nСъдбата на стотици семейства в укритията (в Дума) остава неизвестна поради прекъсване на комуникациите и електричеството, а спасителните екипи срещат затруднения да стигнат дотам\", се казва в съобщение на коалицията, поместено в интернет.\nСпоред спасителните организации жертвите на предполагаемото нападение вчера са над 70. Дамаск и неговият съюзник Русия отрекоха да е имало такова нападение.\r\nПо данни на Сирийско-американското медицинско дружество над 500, главно жени и деца, са отведени за лечение със симптоми на излагане на химическо вещество. Пациентите са със симптоми на дихателна недостатъчност, централна цианоза, прекомерно слюнкоотделяне и изгаряния на роговицата на очите. Говорител на Съюза на здравните служби и спасителните организации изтъкна, че има съобщения за миризма на хлор, но спасителните екипи са на мнение, че е използван и зарин.\rДоброволческата спасителна организация \"Бели каски\" твърди, че хеликоптер е хвърлил върху град Дума варел, пълен с експлозиви и химикали, убивайки поне 40 души. Тя казва, че цели семейства са се задушили в мазетата си от отровния газ. \"Белите каски\" публикуваха в \"Туитър\" снимки на предполагаеми жертви на химическа атака, включително на жени и деца, лежащи безжизнено с пяна на устата.\r\nСпоред Русия съобщенията за варел с хлор, хвърлен от сирийските войски над град Дума, са поредна фалшива новина. Генерал-майор Юрий Евтушенко, високопоставен руски командващ в Сирия обвини за тези твърдения неправителствените независими организации, включително \"Белите каски\". Той отправи обвинения срещу Запада, който използва \"твърдения за химически атаки\", за да попречи на сегашната кампания на сирийската армия за евакуиране на бунтовниците от Дума.\r\nОфициалната сирийска информационна агенция САНА отхвърли твърденията. \"Някои медии, известни с подкрепата си за терористи, твърдят, че армията е използвала химически оръжия в град Дума при военната си операция в отговор на атаките, извършени от терористична организация срещу няколко квартала на Дамаск и околностите\", каза САНА.\r\nГоворителката на Държавния департамент на САЩ Хедър Науърт заяви, че ако бъде потвърдена достоверността на информациите за химическа атака, международната общност трябва незабавно да отговори.\r\n\"Русия, със своята неизменна подкрепа за режима, в края на краищата носи отговорност за тези жестоки нападения\", каза тя.\r\nРуското министерство на външните работи определи като неоснователни информациите за химически нападения в Сирия, които имат за цел да оправдаят възможни удари отвън, заяви руското министерство на външните работи, цитирано от ТАСС. Военна намеса въз основа на изфабрикувани предлози в Сирия, където има руски военни, може да доведе до най-тежки последици, се казва в съобщението.\r\nПредседателят на комисията по външни работи в руския Съвет на федерацията Константин Косачов изтъкна от своя страна, че зад поредната \"фалшива новина\" прозира очевидната цел да се спре извеждането на бойците от \"Джаиш ал ислам\" от град Дума и да се попречи на настъпването на сирийските правителствени войски.\r\nТой сравни този случай с инцидента с отравянето на Сергей Скрипал, около който британците \"с патос събираха съюзници\". (БТА)", "date": "2018.04.08", "title": "Лекуват над 500 жени и деца след атаката в Сирия. Русия: Фалшива новина!"}
{"url": "https://www.dnes.bg/notifikacii/2018/04/08/papata-prizova-liderite-da-izberat-pregovorite-i-mira.373032", "text": "Нищо не оправдава използването на средства за изтребление срещу беззащитни хора.\nТова заяви днес папа Франциск в края на литургия на площад \"Свети Петър\" във връзка със съобщенията за химическа атака в Сирия, предаде Ройтерс.\r\n\"Няма такова нещо като добра война и лоша война. Нищо, ама нищо не оправдава използването на такива средства за изтребление на беззащитни хора\", каза папата.\r\nТой призова \"военните и политическите лидери да изберат друг път, този на преговорите, единственият, който може да донесе мир, а не смърт и разруха\".  (БТА)", "date": "2018.04.08", "title": "Папата призова лидерите да изберат преговорите и мира"}
{"url": "https://www.dnes.bg/mish-mash/2018/04/08/kariera-spored-zodiiata-koia-profesiia-e-za-vas.372890", "text": "Има една малка част от хората - истинските късметлии, които още в детска възраст осъзнават какъв им е най-големият талант и/или какво ги влече да правят най-много. Те получават подкрепата на родителите си, развиват този свой потенциал и след време това се превръща в тяхна успешна професия.\r\nВъпреки че личният избор означава много повече от всяка астрологична прогноза, все пак нашият зодиакален знак, може да оформи начина ни на мислене, нашите интереси и хобита. Може да ни посочи и в какъв тип кариера бихме оцелели най-успешно.\r\nЕто и към каква професия трябва да се насочите, според астрологията:\r\n\r\nНай-подходящи професии: предприемач; екстремен спортист; туристически гид; изпълнителен директор\r\r\n                    \r\n                    Най-добри качества: голям инициатор, човек с иновативни идеи, с много приятели и последователи, убедителен и харизматичен, човек, който не обича да скучае\r\nНай-лоши качества: нетърпелив, егоистичен, арогантен, бързо му омръзва и не довежда нещата докрай, избухлив\r\n\r\nНай-подходящи професии: архитект/инженер/строителен предприемач, озеленител, графичен дизайнер\r\nНай-добри качества: трудолюбив, надежден, изобретателен, амбициозен\r\nНай-лоши качества: инат, мързелив, ленив\r\n\r\nНай-подходящи професии: служител или директор в маркетинг/продажби и реклама; журналист в електронна медия\r\nНай-добри качества: гъвкав, комуникативен, приспособим\r\nНай-лоши качества: нервен, хаотичен, непостоянен\r\n\r\nНай-подходящи професии: лекар/медицинско лице; учител, служител в сферата на образованието, главен готвач\r\nНай-добри качества: грижовен, подкрепящ, с голяма емпатия\r\nНай-лоши качества: прекалено чувствителен, свръх емоционален, обидчив\r\n\r\nНай-подходящи професии: актьор, модел, водещ в телевизията\r\nНай-добри качества: креативен, щедър, забавен, център на внимание\r\nНай-лоши качества: наперен, драматизиращ ситуациите, търсещ внимание\r\n\r\nНай-подходящи професии: изследовател, репортер, софтуерен специалист, диетолог\r\nНай-добри качества: ефективен, организиран, практичен, логичен\r\nНай-лоши качества: перфекционист, критичен, докачлив\r\nЗа останалите зодии четете на ", "date": "2018.04.08", "title": "Кариера според зодията: Коя професия е за вас? "}
{"url": "https://www.dnes.bg/sofia/2018/04/08/shofior-pomete-tri-koli-v-mladost-i-izbiaga.373027", "text": "Шофьор отнесе три коли пред блок 554 в столичния квартал \"Младост 1А\" малко след 4.00 часа тази нощ.\r\nУдарът бил много силен и разбудил хората в блока. Едва сутрината обаче била повикана полиция и станали ясни щетите.\r\nШофьорът е избягал след удара, а от изпадналия талон на автомобила най-вероятно става въпрос за открадната кола, тъй като се води собственост на жена, която е над 85 години. \r\nПолицията обаче тъпърва ще разяснява случая.\r\nКатастрофиралата кола е без номера.", "date": "2018.04.08", "title": "Шофьор помете три коли в \"Младост\" и избяга"}
{"url": "https://www.dnes.bg/obshtestvo/2018/04/08/neofit-na-vtoro-vyzkresenie-mir-i-spasenie-za-vseki.373028", "text": "\nБългарският патриарх и Софийски митрополит Неофит оглави празничната възкресна вечерня за така нареченото \"Второ Възкресение\" в митрополитската катедрала \"Света Неделя\".  \n\r\nНарича се \"второ\", тъй като за втори път след полунощ звучи евангелският текст, благовествуващ за възкръсналия Христос. На това тържествено богослужение евангелието се повтаря на различни езици - църковнославянски език, гръцки, руски, френски, руски, румънски, латински, английски, немски и на български език, като смисълът е словото Божие и вестта за възкръсналия Христос да достигнат до всички народи, до цялото човечество.\n\r\n\"На този хубав слънчев ден, когато се радваме на Христовото Възкресение, пожелавам на всички от сърце да изпитат тази радост и да живеят с нея\", заяви преди богослужението българският патриарх.\r\n                    \r\n                    \r\nНека светлината, изгряваща в този ден от празния гроб, огрява винаги всички нас. Нека съгрява сърцата ни и просветлява умовете ни, та водени от нея, да вървим неизменно по стъпките Христови. Поздравяваме с Христовото Възкресение всички верни чеда на православната ни църква в родината ни и далеч от нея и всесърдечно благопожелаваме на всички светлината на Възкресението и радостта от Божията победа никога да не угасват в нашите сърца, каза Негово светейшество Българският патриарх и Софийски митрополит Неофит по време на богослужението.\n\r\n\"Със светлина в душите и сърцата, с истинска пасхална радост и благодарност към небесата, поради изгряващата от гроба светлина на живота и тази година благоговейно посрещаме Възкресение Христово. Прекланяме се пред дивния Божи промисъл и пеем победната песен: \"Христос Възкръсна от мъртвите\". Радостта ни е пълна, защото извира от непосрамената ни вяра в победилия смъртта наш Господ, който Възкръсна заради нас\", каза патриархът.\n\r\nНегово светейшество пожела светлина, мир и спасение за всеки човек.", "date": "2018.04.08", "title": "†Неофит на Второ Възкресение: Мир и спасение за всеки!"}
{"url": "https://www.dnes.bg/kino/2018/04/08/blizo-do-zvezdite-s-kristiano-ronaldo-portugalskoto-chudo.372522", "text": "Историята на легендарния Кристиано Роналдо може да проследим в биографичната продукция \"Кристиано Роналдо: Португалското чудо\".\r\nНовата документална продукция в ефира на национална телевизия Bulgaria ON AIR изследва великите футболни и личностни постижения на легендарния Кристиано Роналдо, като същевременно надниква и в неговите падения, успяли да застрашат брилянтната му кариера.\r\nКристиано Роналдо е описан като \"перфектния футболист\". Дали заради лидерските му умения на футболния терен, страшната му бързина или несравнимата му способност винаги да достига края на вратарската мрежа. А може би заради тези три качества в едно, Роналдо представлява истинска футболна легенда.\r\r\n                    \r\n                    Извън терена той е същинска рекламна машина: талантлив, уверен и добре изглеждащ, Роналдо е обичан от млади и стари, мъже и жени, а отдадеността му към децата и благотворителните каузи го превръщат в запален добродарител.\r\nСтанете свидетели на постиженията и паденията на един от най-успешните и талантливи футболисти на всички времена Кристиано Роналдо – в новия биографичен филм \"Кристиано Роналдо: Португалското чудо\" на 9 април в 9:30 часа по телевизия . \n\r\n\r\n ", "date": "2018.04.08", "title": "Близо до звездите с \"Кристиано Роналдо: Португалското чудо\" "}
{"url": "https://www.dnes.bg/notifikacii/2018/04/08/vdignaha-policeiskata-blokada-v-miunster-sled-napadenieto.373030", "text": "Полицейската блокада в центъра на германския град Мюнстер бе вдигната, съобщи полицията, цитирана от ДПА.\n\r\nЖителите и туристите могат да се върнат в стария град, въпреки че зоната в непосредствена близост до мястото на вчерашната катастрофа ще остане блокирана, докато тече разследването.\n\n\n\n\n\r\nГерманската прокуратура все още не знае какви са били мотивите на мъжа, който вчера се вряза с ван в тълпа хора в западния германски град. Той уби двама души, рани 20 и след това се застреля в автомобила. Няма основание да смята, че е имал съучастници, каза полицията.\n\r\nСпоред местни медии извършителят е германец, живеещ в Мюнстер, който страдал от психични отклонения, но полицията не потвърждава тази информация. \r\nНяма основание да смята, че мъжът, който прегази вчера с ван хора в град Мюнстер, е имал съучастници. Непосредствено след нападението се появиха информации, че в автомобила е имало други хора, които са избягали от местопроизшествието.\n\r\nНо според полицията водачът е действал сам. Той се самоуби веднага след нападението, при което загинаха двама и бяха ранени около 20 души. ", "date": "2018.04.08", "title": "Вдигнаха полицейската блокада в Мюнстер след нападението"}
{"url": "https://www.dnes.bg/obshtestvo/2018/04/08/sled-uspeshna-transplantaciia-novo-syrce-i-nov-jivot-za-nedko.373029", "text": "В навечерието на Великден млад мъж получи ново сърце след успешна трансплантация в болница \"Света Екатерина\". \n\r\n31-годишният Недко Шанов страда от тежка форма на сърдечна недостатъчност, а преди операцията живеел с изкуствено сърце. \n\r\n\"С новото сърце вече щастието е пълно\", споделя Шанов пред bTV.\n\r\nШансът за пълноценен живот идва след съгласието на родители на 41-годишна жена, изпаднала в мозъчна смърт, да дарят органите й. \n\r\n\"Много искам да им благодаря, защото с тяхната помощ, аз съм на крака\", каза той и добави, че чувства сърцето като свое.\n\r\nПо професия Недко е шофьор, женен с три деца. Мечтае да се прибере при децата си.\r\n                    \r\n                    \r\n\"Това е голям късмет, защото ясно е, че не всички донори, които се предлагат могат да станат донори на сърце. Има допълнителни условия -съответствия в тегло, ръст\", посочва проф. Генчо Начев, директор на УМБАЛ \"Св. Екатерина\".\n\r\nСега още 39 българи чакат за ново сърце.", "date": "2018.04.08", "title": "След успешна трансплантация: Ново сърце и нов живот за Недко"}
{"url": "https://www.dnes.bg/notifikacii/2018/04/08/arestuvaha-predpolagaem-terorist-na-londonsko-letishte.373031", "text": "Пътник от Мароко бе задържан на второто по големина лондонско летище, Гетуик, по подозрение в пропагандиране на тероризма, съобщи Скотланд Ярд.\r\nСлужители на контратерористичното подразделение на столичната полиция са арестували 55-годишен мъж по подозрение в насърчаване на тероризма и разпространение на публикации с терористично съдържание в нарушение на закона за борба с тероризма от 2006 година, се казва в съобщението, цитирано от ТАСС. \r\nЗаподозреният е откаран в ареста на полицията в южната част на Лондон.\r\nМиналата година във Великобритания бяха извършени пет терористични атентата - четири в Лондон, отнели живота на общо 14 души, и един в Манчестър, най-кървавият, при който загинаха 22 души. Степента на терористична заплаха в Обединеното кралство в момента е определена от властите като \"сериозна\", над която има само още една степен - \"критична\".\r\n(БТА)", "date": "2018.04.08", "title": "Арестуваха предполагаем терорист на лондонско летище"}
{"url": "https://www.dnes.bg/notifikacii/2018/04/08/putin-s-pozdrav-velik-praznik-koito-probujda-nadejdata.373034", "text": "Президентът на Русия Владимир Путин поздрави православните християни за Възкресение Христово.\r\nТози велик празник, олицетворяващ тържеството на живота, доброто и любовта, има огромно нравствено значение. Той пробужда вярата, надеждата, стремежа да се правят добрини, да се помага на ближния, се посочва в поздравленията на Путин.\r\nУкраинският президент Петро Порошенко присъства на пасхални богослужения в храмовете на Украинската православна църква на Киевската патриаршия, на Московската патриаршия и на униатската Украинска гръко-католическа църква, съобщи пресслужбата на Порошенко.\r\nВ поздравлението си Порошенко не забрави да спомене тежката икономическа криза в Украйна, предизвикана от Русия, но представи прекрасни перспективи, които се откривали пред страната, отбелязват информационните агенции. (БТА)", "date": "2018.04.08", "title": "Путин с поздрав: Велик празник, който пробужда надеждата!"}
{"url": "https://www.dnes.bg/notifikacii/2018/04/08/skandalyt-s-facebook-promiana-na-igrata-s-lichnite-danni.373035", "text": "Разкритието, че информация за 87 млн. потребители на Facebook и техни приятели може да е била използвана неправомерно, промени правилата в света на защитата на личните данни.\n\r\nБританският информационен комисар Елизабет Денам, която е начело на европейското разследване за това как данни на потребители са се озовали в ръцете на консултантската фирма Cambridge Analytica, ще заяви в своя реч в понеделник, че технологичната индустрия и регулаторите трябва да засилят доверието на обществеността в това как тяхната лична информация се съхранява.\n\n\"Драматичните разкрития от последните няколко седмици могат да се разглеждат като промяна на играта в (областта на – бел. ред) защитата на личните данни\", се очаква Денам да заяви по време на годишната конференция на нейната служба, съобщава Bloomberg, позовавайки се на предварителните бележки от речта й.\r\nОфисът на информационния комисар проверява доказателства, иззети от Cambridge Analytica по време на обиски миналия месец, след като стана ясно, че консултантската фирма е получавала данните от трета страна, която ги е предавала без разрешението на социалната мрежа. По думите на Денам Facebook сътрудничи на нейното разследване, въпреки че все още е прекалено рано да се каже дали планираните реформи в компанията ще бъдат достатъчни за справянето с пропуските.\n\r\nОфисът на информационния комисар разследва употребата на анализи на лични данни за политически цели от май 2017 г. и към момента проверява дейността на 30 организации, заяви по-рано този месец Денам.\n\r\nИзказването на комисаря ще дойде малко преди провеждането на среща на регулаторите на лични данни в 28-те страни членки на Европейския съюз и в навечерието на кампания за обществена информираност, която също така цели да възстанови доверието на гражданите в начина, по който тяхната информация се съхранява.\n\r\n\"Подходящата употреба на лични данни може да постигне забележителни неща\", се очаква да каже Денам. \"Сега, повече от всякога, ролята на защитника на лични данни е не само да пази поверителната информация, но и да е посланик за подходящото използване на личните данни в съответствие със закона\", допълва тя.\r\n", "date": "2018.04.08", "title": "Скандалът с Facebook - \"промяна на играта\" с личните данни "}
{"url": "https://www.dnes.bg/crime/2018/04/08/myj-predloji-podkup-na-policai-zadyrjaha-go.373038", "text": "21-годишен жител на септемврийското село Ковачево е предложил покуп на полицаи, съобщиха от полицията.\r\nПолицейският екип извършвал рутинна проверка в района на Гара Костандово.\r\nЗа да не му съставят акт за нарушение, младият мъж извадил 50 лв. и ги подхвърлил на предната седалка на служебния им автомобил.\r\nВодачът е задържан незабавно, по случая е образувано бързо производство.", "date": "2018.04.08", "title": "Мъж предложи подкуп на полицаи, задържаха го"}
{"url": "https://www.dnes.bg/index/2018/04/08/noviiat-terminator-shte-se-zabavi-s-4-meseca.373036", "text": "Появата на новия филм от поредицата \"Терминатор\" по екраните бе отложена с 4 месеца през 2019 г., съобщи Контактмюзик.\r\nОчакваният с голям интерес нов филм с участието на Линда Хамилтън и Арнолд Шварценегер трябваше да излезе по екраните на 26 юли 2019 г., но сега става ясно, че датата на появата му в киносалоните ще е 22 ноември същата година.\r\nРежисьор на филма е Тим Милър, но за пръв път от излизането на \"Терминатор 2: Денят на страшния съд\" по екраните през 1991 г. Джеймс Камерън също е замесен в създаването на филм от поредицата.\r\nКамерън бе режисьор на първия филм от поредицата и на продължението му \"Терминатор 2: Денят на страшния съд\", но не е участвал в заснемането на \"Терминатор 3: Бунтът на машините\" (2003), \"Терминатор: Спасение\" (2009) и \"Терминатор: Генезис\" (2015).\rСедемдесетгодишният Шварценегер наскоро заяви, че новият филм ще е своеобразно завръщане към разказаното в първия филм от поредицата, излязъл по екраните през 1984 г. (БТА)", "date": "2018.04.08", "title": "Новият \"Терминатор\" ще се забави с 4 месеца"}
{"url": "https://www.dnes.bg/notifikacii/2018/04/08/trymp-obvini-putin-i-iran-che-podkrepiat-jivotnoto-asad.373039", "text": "Президентът на САЩ Доналд Тръмп осъди химическата атака в Сирия, предаде Ройтерс.\r\nТръмп направи това в три туита, в които обвини руския президент Владимир Путин и Иран, че подкрепят както той пише \"животното Асад\", допълва агенцията.\n\n\"Много загинали, в това число жени и деца, в една безсмислена ХИМИЧЕСКА атака в Сирия. Районът на тази жестокост е ограничен за достъп и обсаден от Сирийската армия, което го прави напълно недостъпен за външния свят\", пише Тръмп в първия си туит.\r\n\"Президентът Путин, Русия и Иран са отговорни за подкрепата на Животното Асад\", допълва той и после предупреждава, че ще трябва да бъде платена \"висока цена\".\r\"Отворете района незабавно за медицинска помощ и проверка\", призовава Тръмп в друг туит.\r\nВ трети туит той пише: \"Ако президентът Обама бе преминал обявената от него Червена Линия в Пясъка, сирийското бедствие отдавна щеше да е свършило! Животното Асад щеше да бъде в миналото!\".\r\nЕдин от водещите съветници на президента на САЩ по въпросите на вътрешната сигурност заяви днес, че Съединените щати не изключват възможността от ракетен удар срещу Сирия в отговор на съобщенията за химическо нападение в бунтовническия бастион в Източна Гута, предаде Ройтерс.\r\nВ интервю за телевизия Ей Би Си (АВС) Томас Босърт изтъква, че кадрите от нападението са ужасни.\r\nНа въпрос възможно ли е САЩ да нанесат ракетен удар по Сирия той отговаря: \"Не бих изключил нищо\".\r\n(БТА)", "date": "2018.04.08", "title": "Тръмп обвини Путин и Иран, че подкрепят \"животното Асад\""}
{"url": "https://www.dnes.bg/notifikacii/2018/04/08/ubiistvata-v-london-sys-skok-ot-40-nadminaha-niu-iork.373040", "text": "Британското министерство на вътрешните работи обяви днес мерки за противодействие на престъпността, по-специално нападенията с нож и с киселина, в контекста на увеличаващия се брой на убийствата в столицата, предаде Франс прес.\r\nУбийствата в Лондон са се увеличили с 40 процента през последните три години. За първи път броят на убийствата в британската столица е надвишил тези в Ню Йорк, извършени през февруари и март.\r\nПравителството обяви днес, че възнамерява да обяви за криминално престъпление притежанието на корозивни вещества на обществено място, да забрани продажбата на киселини на непълнолетни, както и доставянето по домовете на ножове, купени в интернет.\r\nОсвен това правителството иска да обяви обществено допитване за увеличаване правата на полицията да извършва проверки на самоличността, а също и да може да конфискуват киселина, пренасяна от лица без уважителни причини.\rПроектозакон, който ще бъде представен след няколко седмици, предвижда да се обяви за незаконно притежанието на хладно оръжие, вдъхновено от филмите на ужасите, както и американски боксове. Проектът се вписва в стратегия за борба с престъпността, която ще бъде представена утре от правителството.\r\nОчаква се правителството да поиска социалните мрежи да положат по-големи усилия в борбата с насилието, отразявано на техните платформи, по-специално чрез музика или видеозаписи.\r\nБританската опозиция разкритикува резултатите на управляващите в борбата с престъпността. Лидерът на лейбъристите Джереми Корбин обвини днес в Туитър правителството, че е махнало \"21 000 полицаи от улиците\". (БТА)\r\n ", "date": "2018.04.08", "title": "Убийствата в Лондон със скок от 40%, надминаха Ню Йорк"}
{"url": "https://www.dnes.bg/stranata/2018/04/08/za-sortirane-na-chereshi-40-lv-na-den-no-niama-jelaeshti.373041", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        В Кюстендил остават по-малко от три месеца до началото на черешовата кампания. Хората в бранша вече търсят сезонни работници, които да наемат за бране и за сортиране на плодовете, предаде .\n\r\nТова обаче се оказва много трудно, защото малко хора се съгласяват на подобна работа, дори и срещу достойно заплащане.\n\r\nОколо 40 лева на ден. Толкова предлагат в преработващо предприятие в село Копиловци на хората, които се съгласят да сортират череши. Желаещи обаче няма. И във фирмата със свити сърца чакат черешовия сезон.\n\r\nВ Кюстендил хората не харесват работата, защото е сезонна и ги ангажира само за месец. Освен това им се струва трудна и досадна.\r\n                    \r\n                    \r\nСлед като в Кюстендил не намират работна ръка, собствениците на предприятията търсят служители вече в чужбина. \n\r\nЦелият кюстендилски регион се надява температурите да се запазят високи и да няма слани, за да остане реколтата здрава, за разлика от миналата година, когато заради студовете череши нямаше.\r\n", "date": "2018.04.08", "title": "За сортиране на череши - 40 лв. на ден. Но няма желаещи!"}
{"url": "https://www.dnes.bg/world/2018/04/08/nad-70-dushi-zaginaha-v-siriia-imalo-li-e-himicheska-ataka.373026", "text": "Десетки хора са загинали вчера в предполагаема химическа атака срещу последния бунтовнически бастион в района Източна Гута, близо до сирийската столица Дамаск, предаде ДПА.\n\r\nДоброволческата спасителна организация \"Бели каски\" твърди, че хеликоптер е хвърлил варел, пълен с експлозиви и химикали, върху град Дума, убивайки поне 40 души. Тя казва, че цели семейства са се задушили в мазетата си от отровния газ. \n\r\n\"Белите каски\" публикуваха в Twitter снимки на предполагаеми жертви на химическа атака, включително на жени и деца, лежащи безжизнено с пяна на устата.\n\r\nПроопозиционният Медиен център \"Гута\" каза, че 75 цивилни са загинали при атаката.\r\n                    \r\n                    \r\nОфициалната сирийска информационна агенция САНА отхвърли твърденията. \n\r\n\"Някои медии, известни с подкрепата си за терористи, твърдят, че армията е използвала химически оръжия в град Дума при военната си операция в отговор на атаките, извършени от терористична организация срещу няколко квартала на Дамаск и околностите\", каза САНА.\n\r\nГоворителката на Държавния департамент на САЩ Хедър Науърт заяви, че ако бъде потвърдена достоверността на информациите за химическа атака, международната общност трябва да отговори, предаде Франс прес.\n\r\n\"Русия, със своята неизменна подкрепа за режима, носи крайната отговорност за тези жестоки нападения\", каза тя.", "date": "2018.04.08", "title": "Над 70 души загинаха в Сирия, имало ли е химическа атака?"}
{"url": "https://www.dnes.bg/usa/2018/04/08/22-godishen-razstrelia-trima-v-parti-bus-v-sasht.373021", "text": "Нова трагедия се разигра в САЩ, след като млад мъж откри стрелба в частен автобус за развлечения в град Рокфорд, щата Илинойс. Трима души са загинали, съобщава Fox News. По данни на полицията инцидентът се е случил около 3.30 часа през нощта в събота.\r\nШофьорът на автобуса, нает от пътниците предишната вечер, е подал сигнала към полицията и е изчакал органите на реда на бензиностанция.\r\nСтрелецът е идентифициран и полицията го издирва. Това е 22-годишен афроамериканец на име Рахим Кинг. Полицията помоли хората за съдействие, като посочи, че младият мъж вероятно е въоръжен и е опасен.", "date": "2018.04.08", "title": "22-годишен разстреля трима в парти бус в САЩ"}
{"url": "https://www.dnes.bg/obshtestvo/2018/04/08/hristos-voskrese-zdrave-i-svetlina-na-vsichki-bylgari.372721", "text": "Христос Воскресе! Православните християни у нас и по света посрещат най-светлия празник - Възкресение Христово.\n\r\nТова е денят, в който синът Божи Иисус Христос възкръсва на третия ден, след като е разпънат на кръст и погребан.\n\r\nВ нощта на Великден миряните отиват на църква и палят свещи, като е хубаво да занесат благодатния огън в дома си за здраве и благодат.\n\r\nСлед това деца и възрастни се чукат с червени яйца. Вярва се, че този, чието яйце се окаже най-здраво, по народно му борец, ще бъде най-здрав през годината.\n\r\nЧервените яйца са символ на Христовата мъченическа кръв, а козунакът е символ на агнеца Божий – Христос. А след това с поздрава: \"Христос Воскресе – Во истина Воскресе\" вярващите ще се поздравяват следващите 40 дни.\r\n                    \r\n                    \r\nЕкипът на Dnes.bg ви пожелава Великденските празници да ви донесат здраве, мир, надежда и красиви моменти с любимите хора! И нека никога да не забравяме, че Господ ни е създал човеци, за да носим човещината в себе си.\n\r\nХристос Воскресе!", "date": "2018.04.08", "title": "Христос Воскресе! Здраве и светлина на всички българи! "}
{"url": "https://www.dnes.bg/obshtestvo/2018/04/08/neofit-v-hristovoto-vyzkresenie-e-nashata-nadejda.373007", "text": "\n\r\nСтотици миряни се събраха на тържествена Великденска литургия в храм паметника \"Александър Невски\" в София водена от Патриарх Неофит. \n\r\n\"В Христовото Възкресение е основанието и силата на нашата вяра, в него е залогът и на нашата надежда\", каза в словото си патриарх Неофит, отправено към многобройния богомолен народ, изпълнил площада пред патриаршеската катедрала \"Св. Александър Невски\" за вечерното богослужение за Възкресение Христово.\n\nЗемя и небе ликуват и възгласят: \"Ден на възкресение е... Пасха е, Господня Пасха!\". Ден на светлината и живота, на радостта и веселието - ден за тържество и ликуване. Ден, който Господ е сътворил, за \"да се зарадваме и да се развеселим в него\", каза в словото си българският патриарх. \r\nНегово светейшество подчерта, че това е ден, в който нямаме право да скърбим, защото сме обгърнати от всепобеждаващата Божия любов и трябва да забравим за всичко онова, що ни угнетява и помрачава живота ни, и като разтворим сърцата си докрай, на всички \"да кажем: братя и всичко да простим заради Възкресението\".\r\n                    \r\n                    \r\nВ светлото утро на славната Христова победа над смъртта поздравявам и приветствам всички вас, обични духовни чеда в Родината и далеч от родния край, и молитствам, щото радостта от Възкресението всякога да съпътства вас, вашите домове и семейства. Като съгрява в сърцата ви онзи мир, вяра и надежда, които Богочовекът, Господ наш Исус Христос, донесе в нашия свят. Любовта и мирът на победно възкръсналия от мъртвите Господ наш Исус Христос, и общението в Светия Дух да бъдат с всички нас - благослови вярващите българският патриарх.\n\r\nПред катедралния храм точно в полунощ патриарх Неофит поздрави с \"Христос воскресе\" всички миряни, дошли на празничното богослужение. Прозвучаха също евангелието и тропарът за Възкресение, и радостните възгласи: \"Христос воскресе - Во истину воскресе!\", съпроводени от тържествения звън на камбаните на катедралата \"Св. Александър Невски\".\n\r\nВ началото на богослужението с литийно шествие в храма беше донесен Благодатният огън, който беше пренесен от Божи гроб в Йерусалим от българска църковно-държавна делегация.", "date": "2018.04.08", "title": "†Неофит: В Христовото Възкресение е нашата надежда!"}
{"url": "https://www.dnes.bg/balkani/2018/04/08/trus-s-magnitud-4-8-po-rihter-udari-turciia.373008", "text": "Земетресение с магнитуд 4,8 е регистрирано малко след полунощ в Северозападна Турция, съобщи ТАСС, като се позова на Европейско-средиземноморския сеизмологичен център.\r\nЕпицентърът е бил на около 15 км северно от град Болу и 147 км северозападно от Анкара, на дълбочина 2 км. Няма данни за пострадали и разрушения.\r\nСпоред сайта на центъра трус с магнитуд 4,8 е регистриран в 21,16 ч. по Гринуич, последван в 21,59 ч. от трус с магнитуд 2,8.", "date": "2018.04.08", "title": "Трус с магнитуд 4,8 по Рихтер удари Турция "}
{"url": "https://www.dnes.bg/obshtestvo/2018/04/08/golemiiat-vazov-rod-nadareni-i-iziaveni-s-delata-si-i-do-dnes.373009", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nНа Великден в предаването \"Фамилно\" за патриарха на българската литература Иван Вазов разказва неговият потомък Григорий Вазов, ректор на Висшето училище по застраховане и финанси. Той е внук на д-р Кирил Вазов, брат на Иван Вазов.\n\r\nГенералите Владимир Вазов и Кирил Вазов са част от наследниците на голямото семейство. \n\r\nМалко са фамилиите в България с толкова изявени и надарени представители като тази на народния поет Иван Вазов. Огромното му наследство - лирика, повести, разкази, романи, драми, пътеписи, спомени, е отразило трагизма и възторзите на освободителните борби, социалните, управленските и нравствените проблеми в следосвобожденската ни действителност.  \r\n                    \r\n                    \r\nРодословието на фамилията започва от Събина и Минчо Вазови и е живо и до днес в паметта на всеки българин благодарение на романа \"Под игото\" на Иван Вазов, както и със славните дела на останалите членове на семейството, разказва още Григорий Вазов по .\n\r\nГледайте цялото предаването днес с начален час 10:30 в ефира на Bulgaria ON AIR.", "date": "2018.04.08", "title": "Големият Вазов род – надарени и изявени с делата си и до днес"}
{"url": "https://www.dnes.bg/notifikacii/2018/04/08/tervel-pulev-nokautira-nepobeden-ungarec.373010", "text": "Тервел Пулев постигна десета победа в професионалния бокс, след като нокаутира във втория рунд непобедения унгарец Ласло Пензеш по време на галавечер в австрийската столица Виена.\r\nПо-малкият брат на Кубрат Пулев успя да свали на земята своя опонент 50 секунди преди края на втория рунд, като изпрати съперника си в нокдаун три пъти за много кратък период от време, преди да го откаже. \r\n\"Имах късмет, че направих много добро ляво кроше. Имам нужда от малко почивка, защото този месец направих три мача. Като цяло всеки месец имам по три мача\", обяви Тервел след успеха си. \r\nПреди този мач унгарският опонент на Тервел нямаше загуба. 39-годишният Ласло бе записал само победи на ринга. \r\nНа трибуните имаше доста наши сънародници, които не спираха да подкрепят Малката Кобра на ринга.", "date": "2018.04.08", "title": "Тервел Пулев нокаутира непобеден унгарец!"}
{"url": "https://www.dnes.bg/notifikacii/2018/04/08/kriiat-sergei-skripal-i-dyshteria-mu-v-sasht.373011", "text": "Великобритания замисля да предложи на отровения бивш руски агент Сергей Скрипал и дъщеря му Юлия нова самоличност и нов живот в Съединените щати в опит да ги защити от нови опити за убийство, съобщава \"Сънди таймс\", цитиран от Ройтрес и БТА.\r\nСлужители от разузнаването МИ6 са водили разговори с колегите си в ЦРУ по въпроса.\n\n\n\r\n\"Ще им бъдат предложени нови самоличности\", заявява анонимен източник.\n\r\nСпоред източниците на вестника Великобритания ще иска да гарантира сигурността им, като ги настани в една от страните от т.нар. програма \"Пет очи\" - партньрството за споделяне на разузнавателна информация между Обединеното кралство, САЩ, Канада, Австралия и Нова Зеландия.\r\n\"Очевидният избор е Америка, защото там е по-малко вероятно да бъдат убити е по-лесно да бъдат защитени под нова самоличност\", заявява източник от разузнаването, запознат с преговорите.\r\nПо думите му има предпочитания да бъдат настанени в страна от \"петте очи\", защото техният случай е свързан с огромни усложнения във връзка със сигурността им.\n\r\nЗасега няма коментар от Форин офис за медийната информацията.\n\r\nМеждувременно вчера стана ясно, че бившият руски шпионин Скрипал вече не е в критично състояние, реагира добре на лечението, намира се в съзнание и разговаря.", "date": "2018.04.08", "title": "Крият Сергей Скрипал и дъщеря му в САЩ?"}
{"url": "https://www.dnes.bg/usa/2018/04/08/goria-50-ti-etaj-na-trymp-tauyr-edin-chovek-zagina.373013", "text": "\r\nЕдин мъж е загинал, а четирима пожарникари са получили леки наранявания в пожара снощи в апартамент на 50-ия етаж на \"Тръмп тауър\" в Ню Йорк, който бързо бе потушен, съобщиха властите, цитирани от Ройтерс.\n\r\nЖертвата, 67-годишен мъж, е бил намерен в безсъзнание в апартамента и починал в болница, уточни полицията.\n\r\nОколо 200 пожарникари са участвали в потушаването на пожара с четвърта степен на сложност. \n\r\n\"Пожарът беше много труден. Апартаментът е на 50-ия етаж и в останалата част от сградата имаше значителено количество дим\", заяви в Туитър началникът на пожарната, комисар Даниел Нигро.\r\n                    \r\n                    \r\nПострадали са и четирима пожарникари. Те са получили незастрашаващи живота травми, двама са с изгаряния, уточни комисар Нигро на пресконференция, предавана на живо по местните телевизионни канали. Още не знаем причината за пожара, каза той. Никой от фамилията Тръмп не е бил в сградата, уточни той.\n\r\n(БТА)", "date": "2018.04.08", "title": "Горя 50-ти етаж на \"Тръмп тауър\", един човек загина"}
{"url": "https://www.dnes.bg/snimka-na-denia/2018/04/08/slynce-na-velikden-silen-viatyr-po-chernomorieto.373014", "text": "Слънчево време ни очаква на Великден, като максималните температури ще бъдат между 18 и 23 градуса. Ще продължи да духа умерен, в източните райони и временно силен вятър от изток-североизток.\r\nНад Черноморието облачността ще е променлива, без валежи.\r\nЩе духа умерен и временно силен североизточен вятър. Температурата на морската вода е около 10 градуса. Обявен е жълт код за силен вятър за Добрич, Варна и Бургас.\r\nНад планините ще бъде предимно слънчево с временни увеличения на облачността. Валежите са малко вероятни.\r\nМаксималната температура на височина 1200 метра ще е около 12 градуса, а на 2000 метра – около 6 градуса.", "date": "2018.04.08", "title": "Слънце на Великден, силен вятър по Черноморието"}
{"url": "https://www.dnes.bg/eu/2018/04/08/ungariia-glasuva-viktor-orban-se-gotvi-za-treti-mandat.373015", "text": "Унгарският министър-председател Виктор Орбан - националист и яростен противник на имиграцията, е на път да спечели трети пореден мандат на днешните парламентарни избори, съобщиха световните агенции.\n\r\nПовече от 8 милиона унгарци имат право на глас. Избирателните секции ще работят от 06:00 ч. до 19:00 ч. местно време.\n\r\nЗа да изберат 199-те членове на парламента, унгарците гласуват за 106 депутати по мажоритарната система. Останалите 93 места се определят по пропорционалната система като се гласува за избирателни листи на партиите.\n\r\nСпоред някои оценки опозицията трябва да спечели 3-4 процента повече по пропорционалната система, за да победи ФИДЕС при променените в негова полза граници на избирателните райони.\r\n                    \r\n                    \r\nПроучванията на общественото мнение отреждат челно място на обединението между ФИДЕС на Орбан и Християндемократическата народна партия. Това открива възможността досегашният премиер да разполага с мнозинство от две трети в парламента и с властта да промени конституцията, както направи след изборите през 2010 г.\n\r\nПрез 2014 г. ОССЕ определи избирателната система в Унгария като \"свободна, но несправедлива\". Същата година Орбан получи мнозинство на изборите.\n\r\nЧленовете на унгарската диаспора, които живеят в съседни държави в резултат от договора от Трианон от 1920 г., намалил територията на страната с две трети, могат да гласуват по пощата след решение на Орбан да им предостави унгарско гражданство и право на глас.\n\r\nПрез 2014 г. около 130 000 \"нови\" граждани с двойно гражданство, главно от Румъния и Сърбия, гласуваха масово за ФИДЕС и помогнаха на партията да спечели мнозинство от две трети.\n\r\nФИДЕС разчита, че този път гласуването на диаспората ще е още по-масово.\n\r\nГолемият брой унгарци, емигрирали в чужбина, за да работят там , обаче могат да гласуват само в посолства или консулства.\r\n(БТА)", "date": "2018.04.08", "title": "Унгария гласува, Виктор Орбан се готви за трети мандат"}
{"url": "https://www.dnes.bg/obshtestvo/2018/04/08/i-ot-boiko-borisov-hristos-voskrese.373016", "text": "Премиерът на България Бойко Борисов отправи онлайн послание за най-светлия християнски празник - Великден, във Facebook.\r\nМинути след полунощ той написа в профила си:\r\n\"Христос Воскресе! На този светъл празник пожелавам на всички много здраве, благополучие и щастие. Нека делата ни бъдат водени от доброто\".", "date": "2018.04.08", "title": "И от Бойко Борисов: Христос Воскресе!"}
{"url": "https://www.dnes.bg/sofia/2018/04/08/opasna-detska-ploshtadka-shte-chakame-li-da-se-sluchi-neshtastie.373017", "text": "\n\r\nЗа опасна детска площадка сигнализира гражданин в платформата Helbook.info. Тя се намира в София, в столичния квартал \"Младост 1\".\n\r\n\"Здравейте! Вече 6 месеца от както е развалена съществуващата детска площадка зад бл. 72 в Младост 1 и нищо не се прави. А тя в момента е превърната в забравена строителна площадка. Всички стари метални съоръжения са изрязани и захвърлени на самата площадка, стърчат бетонни и метални останки, на свободната от съоръжения площ, където изграеха децата е излята бетонна площадка с височина около 10 см. \n\r\nРеално площадката не може да се ползва, освен това е опасна дори за преминащите от там. Трябва ли да се случи нещо с някое дете, за да бъдат взети мерки? Кога предстои да бъде изградена тази площадка?\", пита гражданинът.\r\n                    \r\n                    \r\nАко видите нередност, проблем, с който се сблъсквате всеки ден и искате да подадете сигнал - направете го !\n\r\nПлатформата ще ви даде възможност не само да придадете гласност на проблема, но и да изпратите сигнал до отговорните институции.", "date": "2018.04.08", "title": "Опасна детска площадка! Ще чакаме ли да се случи нещастие?"}
{"url": "https://www.dnes.bg/obshtestvo/2018/04/08/velikden-mejdu-hristiianskata-viara-i-narodnite-obichai.373018", "text": "Днес е Възкресение Христово - Великден, който е най-големият празник за всички християни, наричан празник на всички празници.\n\r\nСмята се, че Възкресението на Исус Христос е най-великото събитие в историята на човешкия род. Великден е сред така наречените подвижни празници и се определя в зависимост от първото пролетно пълнолуние.\n\r\nСпоред православната традиция Възкресение Христово се предшества от Великия пост. Той започва седем седмици преди Великден и включва 40 дни и Страстната седмица. Утвърден е в памет на 40-дневния пост на Исус Христос и на последната седмица от земния живот на Спасителя, на неговите страдания и на смъртта му на Кръста. През това време християните трябва да се покаят, да очистят душите и телата си и по такъв начин да се приготвят за достойното посрещане на празника.\r\n                    \r\n                    \r\nВъзкресение Христово или Великден е денят, в който християните празнуват Възкресението на Сина Божи Исус на третия ден, след като е разпънат на кръст и погребан. Със смъртта си Исус Христос изкупил греховете на човечеството, а с Възкресението си дал надежда за живот след смъртта. В евангелските текстове често се споменава, че приживе Исус Христос нееднократно предсказвал разпъването си на Кръста и Възкресението си след три дни. И когато на третия ден след погребението му Мария Магдалена отива с други жени в гробницата, за да намаже тялото на Исус с благовонни масла, каквато е била древноюдейската традиция, намира гробницата празна. \n\r\nСъбитията, свързани с Христовото Възкресение, стават в дните около еврейския празник Пасха. Затова от самото начало честването на Великден е свързано с еврейската Пасха. Тъй като поради връзката му с лунния календар Пасхата е подвижен празник, съответно и Великден променя датата си. Първият Вселенски събор през 325 г. определя принципа, според който Великден се отбелязва в неделята след първото пълнолуние след пролетното равноденствие.\n\r\nСпоред народната традиция Великден отбелязва възкръсването на природата за нов живот, победата на пролетта над зимата. И в обичаите, и в обредите тясно се преплитат езичеството и християнството, което определя колоритността на българския Великден.\n\r\nОбредните хлябове за празника се месят на Велики четвъртък. Украсяват се с различни шарки, изваяни от тесто, като повечето изображения имат символично значение. Обикновено в украсата се включват червени и бели яйца. Приготвят се по няколко обредни хляба - един се нарича за къщата и се раздава на Великден на членовете на семейството, други се даряват на кумове и на роднини.\n\r\nУ нас по традиция на Велики четвъртък се замесват и козунаците за празника. Козунакът е сладък обреден хляб, който символизира тялото на Исус Христос, така както боядисаните в червено яйца символизират кръвта му. Обикновено козунакът се прави в кръгла форма и се украсява с плетеници, като в средата им се слага червено яйце. Смята се, че в България козунакът е \"дошъл\" в периода 1915-1920 година.\n\r\nВ навечерието на самия Великден се ходи на църква. След празничното богослужение християните отнасят запалените свещи вкъщи. На празника деца и възрастни се чукат с червени яйца, като гледат чие яйце ще се окаже най-здраво. Вярва се, че този, на когото яйцето се окаже \"борец\", ще бъде най-здрав през годината.\n\r\nПо традиция през празничните дни на Великден се посещават родители и кумове, като се носят Великденски козунаци и боядисани яйца, за да се засвидетелства обич и почит.\r\n(БТА)", "date": "2018.04.08", "title": "Великден – между християнската вяра и народните обичаи"}
{"url": "https://www.dnes.bg/televizia/2018/04/08/red-i-spravedlivost-v-ierihon.371118", "text": "В седми епизод на \"Йерихон\" Джони е главният заподозрян за убийството на Ред Килен. Жителите на Йерихон настояват за отговори, а след като Чарлз си изми ръцете с Джони въпреки молбите на Ани, Коутс е задължен да въдвори ред и справедливост.\r\nГрешният човек е обвинен, а заради притеснението на Джордж, който е наясно с тази несправедливост, Ани се опасява, че истината ще излезе наяве.\r\nМеждувременно Йерихон решава да си създаде собствена правна система  и съд, начело с Коутс, който хич не е убеден, че Джони е невинен. А новоразкрити доказателства обвиняващи  Джони вещаят неговата ужасяваща събда.\r\nГледайте \"Йерихон\" всеки уикенд от 20.20 часа по телевизия .\r\n ", "date": "2018.04.08", "title": "Ред и справедливост в \"Йерихон\""}
{"url": "https://www.dnes.bg/notifikacii/2018/04/08/vytreshen-glas-spasil-bylgarka-ot-tragediiata-v-miunster.373019", "text": "Продължава да бъде неясен мотивът за нападението с микробус в германския град Мюнстер, при което загинаха двама души, а след атаката се самоуби и самият нападател. \n\r\nМъжът е германски гражданин на 48-години. Според местната полиция в миналото е имал психични проблеми и е заплашвал със самоубийство. Този факт кара властите да не свърсват нападението с тероризъм.\n\r\nНяколко българи, които живеят в града, коментираха смъртоносната атака.\n\n\nСпоред нашата сънародничка Цветелина Петрунова, която работи на метри от мястото на инцидента, паниката е настъпила след самия инцидент.\n\r\n\"Хората бяха наистина изплашени, видях много деца и родители, които не знаеха какво се случва\", разказа тя пред bTV.\r\nПо думите ѝ полицията е свършила перфектно работата си, като бързо е реагирала на сигнала за инцидента и е евакуирала целия център на града.\n\r\nПенка Влъчкова, която живее в Мюнстер, пък се разминала на косъм от трагедията. Нейното семейство дошло на гости за празниците и се разхождали в слънчевото време. Баща й предложил да седната в заведението, където по-късно се разрази трагедията.\n\r\n\"Нещо отвътре ми подсказваше, че трябва да продължим напред. 200 метра повървяхме и чухме суматоха. Разхвърчаха се линейки, пожарна, полиция. Започнаха да отцепват района. Имаше много тежковъоръжени полицаи. Над нас летяха два хеликоптера, единият, от които застана на място и остана така повече от час и половина, снимайки ежесекундно мястото на престъплението\", разказа Пенка пред Нова тв.\n\r\nБългарката каза, че вчера улиците на града са били затворени и е имало много строг полицейски контрол. Според нея до 2 през нощта е имало хора в централните части на града, които не са били допускани до домовете си.\n\r\nСпоред друг българин, който живее в Мюнстер от 2001-ва година, двете жертви най-вероятно са гости в града.\n\r\n ", "date": "2018.04.08", "title": "Вътрешен глас спасил българка от трагедията в Мюнстер"}
{"url": "https://www.dnes.bg/notifikacii/2018/04/08/rohki-ili-tvyrdo-svareni-iaica-za-velikden.372835", "text": "Великден е един от най-светлите български празници. Тогава семейството се събира у дома и спазва традицията за чукане с яйца за здраве. Винаги има претрупани трапези с най-различни ястия и любимите ни напитки. Така няколкото почивни дни се превръщат в същински пир за чревоугодниците и изпитание за стомаха на мнозина.  \r\nВарените яйца, козунакът и агнешкото месо са най-употребяваната храна на Възкресение Христово. В началото на празника започваме с изяждането на първото сварено яйце, а до края на деня броят може да достигне 5-6. Но това голямо количество протеин, в комбинация с други храни, се отразява отрицателно на нашетп ялото. Затова диетолозите препоръчват да не прекаляваме с безразборното ядене на варени яйца и други различни вкусотии. \r\n \r\nОсвен на протеин, яйцата са източник на витамините В и D, както и минерали като цинк, желязо, мед и селен. Редица проучвания показват, че в жълтъка на едно средно яйце има 186 млг холестерол или над 60% от препоръчителния дневен прием. Тялото ни се нуждае от голямо количество холестерол, който поддържа различни процеси в него, но въпреки това не трябва да прекаляваме с приема му. \r\n \r\nМного диетолози са на различно мнение за това какво количество яйца на ден трябва да ядем, за да нямаме здравословни проблеми. Най-честите препоръки са да консумираме между 2 и 6 яйца на седмица. Но всички знаем, че по Великден бройката расте, защото много дни след празника продължаваме да ядем останалите яйца. Затова много специалисти уточняват, че най-важното е как е приготвено яйцето.\r\n \r\n\r\n \r ", "date": "2018.04.08", "title": "Рохки или твърдо сварени яйца за Великден?"}
{"url": "https://www.dnes.bg/obshtestvo/2018/04/08/rumen-radev-da-krepne-viarata-i-liubovta-pomejdu-ni.373020", "text": "Президентът на България Румен Радев също избра социалната мрежа Facebook, за да отправи своите пожелания за Великден.\r\n\"Христос воскресе! Скъпи сънародници, във великия ден на Христовото Възкресение нека си пожелаем да крепне вярата, надеждата и любовта между всички нас, българите. Да не слабее волята ни да творим добро, дори когато срещаме неразбиране и враждебност. В изпитанията да не губим надеждата си, защото всеки Великден ни връща упованието в справедливостта и живота. Да обичаме ближния си, защото любовта е празна дума, ако не обърнем внимание на хората, които са непосредствено до нас\", обърна се към българите Радев. \r\n ", "date": "2018.04.08", "title": "Румен Радев: Да крепне вярата и любовта помежду ни!"}
{"url": "https://www.dnes.bg/mish-mash/2018/04/08/moda-ili-izcialo-lipsa-na-uset.372883", "text": "Едно от първите неща, които обикновено забелязваме в някого, е начинът, по който човекът е облечен.\r\nДрехите помагат да се определи личността, тъй като всеки си има характерен стил, предпочитания.\r\nДокато някои от модните решения може да изглеждат странни, други могат да се определят като катастрофални или поне доста забавни.\r\nВсе пак това е един от начините, по които хората изразяваме себе си и своята същност, и затова не бива да съдим останалите заради необичайното им отношение към стила и модата.\r\nЩе ви представим хора, чиито модни решения предизвикват различни реакции. В повечето случаи обаче остават неразбрани.\r\nМоже да ги разгледате в галерията на ", "date": "2018.04.08", "title": "Мода или изцяло липса на усет?"}
{"url": "https://www.dnes.bg/notifikacii/2018/04/08/viktor-orban-centralizira-vlastta-i-centyryt-e-samiiat-toi.373022", "text": "Унгарският премиер Виктор Орбан се надява днес да получи още един мандат. Много често медиите го представят еднозначно, въпреки че той все пак постигна доста неща, пише в коментар Борис Калноки от \"\".\n\r\nМного често унгарският премиер бива наричан \"популист\". Веднъж го попитах защо това е така. \"Защото съм такъв\", отговори той. За него \"популист\" означава \"демократ\". Това означава да разбираш какво движи хората и да го насърчаваш. \"Националконсерватор\" означавало също \"демократ\". Нацията - това са избирателите. Всяко правителство е длъжно да поставя техните интереси над всичко.\r\n\n\r\nПринципът на Виктор Орбан е \"Унгария над всичко\". И той го следва както никой друг политик от падането на комунизма насам. Виктор Орбан управлява Унгария от 2010 година.  А преди това от 1998 до 2002 година. И в неделя ще бъде преизбран. Всички анкети дават голямо предимство на неговата партия Фидес. За да разберем защо това е така, трябва да се върнем назад в 2006 година. Тогава на бял свят излезе аудиозапис с цитати от вътрешна партийна реч на тогавашния премиер от социалистическата партия Ференц Дюрчани. \n\r\nОт записа се чуваше как Дюрчани непрекъснато е лъгал народа. Записът доведе до масови протести. И нещо в Унгария се прекърши. Прекърши се вярата в предимствата на демокрацията и убеждението, че след промяната всичко ще стане по-хубаво. Правителството на Дюрчани потуши брутално протестите. Внуците на комунистите (социалистите) стреляха с гумени куршуми срещу внуците на революционерите от 1956 (създадената от Орбан опозиция).\n\r\n\n\r\nСлед това дойди икономическата криза от 2008/2009 година. Унгария беше първата страна членка на ЕС, която се нуждаеше от заем от Международния валутен фонд (МВФ). Всички погледи тогава бяха насочени към Виктор Орбан, който обещаваше ново начало. Той заяви, че \"Унгария трябва отново  да започне да мисли със собствената си глава\". Неговият призив гласеше \"Свобода\".\n\r\nОще като студентски лидер преди промените Орбан призоваваше за изтегляне на руските войски. И това го изстреля на политическата сцена. В Унгария цареше оптимистична атмосфера и Орбан беше нейното олицетворение. По-късно Орбан заяви, че Унгария трябва да търси нови пътища и спечели блестяща победа на парламентарните избори през 2010 година. Виктор Орбан управляваше още от 1998 до 2002 година. И то добре. Той инвестира масирано в образователната система. Многократно повтаряше, че единственият ресурс на Унгария е интелигентността на нейната младеж. Виктор Орбан намали държавните дългове и подсили семействата. Въпреки това загуби следващите избори през 2002 година срещу лъжеца Дюрчани. Това беше шок, който го промени изцяло. Виктор Орбан стигна до заключението, че лявоориентираните медии са допринесли за загубата му. И след завръщането си на власт им го върна тъпкано с рестриктивен медиен закон. Това възмути всички журналисти. Оттогава насам медиите го представят в изкривена светлина. А Виктор Орбан постигна доста неща. Вместо да вкара гражданите в дългова криза, той принуди международните концерни да плащат извънредни данъци и намали данъците за гражданите и средното съсловие. И тези мерки се оказаха сполучливи. Държавните дългове намаляха от 82 на 72 процента от БВП. Той конвертира валутните кредити много под пазарната им стойност. От това загубиха много банки, но стотици хиляди домакинства бяха спасени от капана на дълговете. Икономиката бележи ръст, заплатите се повишават, а безработицата е минимална. А граничната ограда на Орбан държи Унгария настрана от бежанската криза.\n\r\n\n\r\nСветлини и сенки: Виктор Орбан съсипа гражданския дух, чийто апологет беше първоначално. Виктор Орбан беше човекът, който отново наложи идеята за \"гражданина\" като активен и отговорен член на обществото. Но неговата политика на силната държава, която направлява всичко, е пълна протовоположност на гражданската отговорност. Виктор Орбан раздава държавни поръчки на свои приближени. Той се освободи от прегръдката на политически коректното мислене и стана просветител в мъглата на празните фрази. Неговата кампания срещу Джордж Сорос, която рисува картината на световно съзаклятие за разрушаването на Европа, измества погледа от сложните реалности. Виктор Орбан централизира властта и центърът е самият той. Ако се вярва на неговото обкръжение, Орбан иска предпазливо да обнови партията си и да определи свой наследник , ако спечели изборите. А това е крайно необходимо, защото унгарската младеж в голяма степен не е на негова страна. Тоест единственият ресурс на страната. И това прави изборите по-напрегнати, отколкото се предполагаше. \"Ние може и да загубим. Но това би било изненада\",  заяви един от неговите съветници.\r\n", "date": "2018.04.08", "title": "Виктор Орбан - централизира властта и центърът е самият той!"}
{"url": "https://www.dnes.bg/sofia/2018/04/08/v-sofiia-noshtnite-avtobusi-potegliha.373023", "text": "Снощи потеглиха първите автобуси, които ще превозват столичани през нощта. Линиите са 4 и ще пресичат града, така че да има връзка с всички квартали.\n\r\nРейсовете имат обща спирка - площад \"Княз Александър Първи\", а времето, през което ще се движат е от 00.00 часа до 04.00 часа.\n\r\nЦената на нощната карта за всички линии е 2 лева, а тя ще се продава от кондуктори вътре в автобусите.\n\r\nКолите на обществения транспорт ще имат отличителни знаци за нощен превоз, а спирките ще бъдат брандирани, така че да е ясно, че колите минават от там.\r\nЕто и линиите:\n\r\nЛиния N1 ще върви по маршрута ж.к. \"Люлин 1,2\" - ж.к. \"Младост 4\". \n\r\nЛиния N2 ще свързва кв. \"Обеля\" и \"Студентски град\".\r\n                    \r\n                    \r\nЛиния N3 ще върви между ж.к. \"Овча Купел 2\" – ж.к. \"Левски\" (Автостанция Изток), \n\r\nЛиния N4 ще пътува от ж.к. \"Дружба 2\" до ж.к. \"Гоце Делчев\".\n\r\nИнтервалът за движение ще е 40 минути, а времето за прекачване между линиите на общата спирка на пл. „Княз Александър Първи“ – 5 минути.\r\n ", "date": "2018.04.08", "title": "В София: Нощните автобуси потеглиха"}
{"url": "https://www.dnes.bg/eu/2018/04/08/gyrcite-shte-plashtat-po-malko-za-tok-s-pomosht-ot-es.373024", "text": "\n\r\n100 млн. евро ще бъдат заети на най-голямата гръцка банка \"Пиреус\" за отпускане на заеми за подобряване на консумацията на ток в съществуващите жилища, за подобряване на уличното осветление и за водните помпи на ток, използвани от частни лица.\n\r\nФинансовата инжекция от банката, която е собственост на 28-те правителства на страните от ЕС, ще подобри условията, при които се отпускат заемите за подобряване на енергийната ефективност и ще увеличи размаха на програмата на гръцката \"Пиреус\", като покрие 80% от финансовите й рискове от отпускане на кредити на граждани, се казва в съобщение на ЕИБ.\r\n                    \r\n                    \r\nСпоред европейската банка това ще доведе до намаляване на сметките за ток на  гръцките домакинства в следствие на намаляване на енергийното им потребление.\n\r\nЗаемът от 100 млн. е най-големият по рода си в ЕС, отпускан от ЕИБ по програмите за енергийна ефективност, и ще позволи на граждани от цяла Гърция да се включат в нея.\n\r\nПо данни на Европейската комисия номинално цените на електричеството са най-ниски в България, докато най-високи те са в Дания и в Германия. Гръцкият ток е на стойност под средната за ЕС, като Атина се нарежда 11-а след Швеция и преди Кипър с 1,94 евро за Кв/ч електроенергия при €0,96 за България.\n\r\nПреизчислено през доходите обаче българите плащат най-скъпо тока в цяла Европа, следвани от латвийците и шведите.\n\r\nСпрямо доходите електричеството е най-евтино в Люксембург и в Холандия. Според специализирания блог Storm Report средният българин плаща 3% от месечния си доход за разходите си за ток при 1.9% в ЕС. Гръкът дава 2 на сто от месечния си доход за сметката за електричество.", "date": "2018.04.08", "title": "Гърците ще плащат по-малко за ток с помощ от ЕС"}
{"url": "https://www.dnes.bg/cars/2018/04/08/bydeshteto-na-avtomobilniia-biznes-naemite-a-ne-pokupkite-na-koli.373025", "text": "На 26 март 2018 г. автомобилните марки в Европа станаха с една повече, след като Lynk & Co представи официално бизнес модела си за Стария континент. Марката, която е 70% собственост на китайския гигант Geely и 30% на Volvo, ще произвежда първите си европейски модели в завода на шведите в Гент, Белгия, на същата поточна линия като Volvo XC40.\n\r\nНо дистрибуцията им ще е съвсем различна. Lynk & Co очаква повечето ѝ клиенти да не купуват колите си, а да ги наемат с абонаментен план. Всички модели ще са снабдени с автоматичен бутон за споделяне, така че някой друг да може да ползва колата ви, докато сте на работа например (разбира се, срещу заплащане). Освен това Lynk няма да има своя собствена дилърска мрежа, а само верига имиджови магазини в градските центрове, молове и т. н. \r\n                    \r\n                    \r\nПредаването на Bulgaria ON AIR - \"Колела\", дискутира този нов бизнес модел с неговия главен идеолог - Ален Висер, вицепрезидент по маркетинга на Geely и Lynk & Co. Преди това заемал същите позиции във Volvo, Chevrolet и Opel, роденият в Белгия Висер попада в две поредни години сред 10-те най-влиятелни маркетинг шефове в света в класацията на Forbes.\n\r\nВисер коментира парадокса, че споделянето – сърцевината на новия бизнес модел, се противопоставя на активната продажба на автомобили, което де факто значи, че новата компания работи, за да намали продажбите на автомобили.\n\r\n\"Може би звучи странно, но е факт. Разбира се, ние не сме благотворителна организация и искаме да правим пари. Но няма да ги правим, като продаваме колкото се може повече коли. Вместо това искаме да продаваме бизнес модела си, нашата концепция за мобилност, която е за абонамент вместо покупка. И действително искаме да намалим броя на колите по улиците, като предложим споделяне\". \n\r\nНовият бизнес модел предвижда по-голямата част от приходите да идва не от продажби, а от абонаменти. \n\r\n\"Бизнес планът ни предвижда те да са над половината от всички приходи. Остатъкът ще е разделен между отдаване под наем, лизинг и класически продажби\", пояснява мениджърът.\n\r\n\"За нас споделянето е само част от уравнението, пък и не знаем в каква посока ще се развие то. За момента делът на споделените автомобили по света е много нисък. Ние вярваме, че той ще се развие много бързо - щом хората са склонни да споделят домовете си, споделянето и на колата ще е само още една малка стъпка. Даже бих казал, че по-логично би било да е обратното. Даваме си сметка, че не сме първите в тази област. И не вярваме, че споделянето е революцията в нашия бизнес модел. То е възможност, вградена в колите ни, което е наистина новост. Но истинската революция са абонаментите, а не споделянето\", пояснява още автомобилният експерт.\r\n", "date": "2018.04.08", "title": "Бъдещето на автомобилния бизнес - наемите, а не покупките на коли"}
