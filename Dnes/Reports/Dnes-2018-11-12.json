{"url": "https://www.dnes.bg/notifikacii/2018/11/12/operaciia-odesa-po-stypkite-na-nacistite-sled-ada-na-voinata.393344", "text": "\n\r\nПланът \"ОДЕСА\" се появява през есента на 1944 година, когато Втората световна война вече е към своя край и за Германия е повече от ясно, че ще претърпи погром. Организацията е създадена от бивши членове на Шуцщафел, по-познато като СС – един от важните компоненти на нацистката партия в Германия.\r\nЦелта на \"ОДЕСА\" била да помогне на обявените за военни престъпници офицери и функционери на Райха да напуснат тайно Европа и да избегнат правосъдието.\r\nЗа пръв път открито за организацията започва да говори Симон Визентал – евреин, оцелял при Холокоста. Въпреки това, обаче, съществуването на \"ОДЕСА\" и днес остава под въпрос. Секретни документи на тайните служби в САЩ от 1944, които стават обществено достояние през 90-те, все пак успяват да наклонят везната в едната посока и да разсеят съмненията, че зловещият план на нацистите е станал факт.\r\n                \n                Документите разкриват в детайли среща в \"Maison Rouge Hotel\" в Страсбург между банкери, индустриалци и членове на СС, състояла се на 10 август 1944 г., на която са били съставени първите планове за бягство. Решили да го направят \"под земята\" – като плъховете.\r\nНаправени били чертежи на тунели, които свързвали Германия с останалата част на Европа, били фалшифицирани документи. Престъпниците и чудовищата на Втората световна война вече били с други имена, други истории. Имали бъдеще. За разлика от онези, чиито животи са отнели.\r\nПланът бил железен. Щели да направят Четвърти райх, извън Германия – нова Нацистка империя, след като старата претърпи погром.\r\nВ протокола от тайното съвещание е записано:\r\n\r\nРезултатът от срещата в Страсбург бил впечатляващ. Родила се \"ОДЕСА\" – добре финансирана и организирана структура, която да помогне на нацистите да избягат. И изглежда планът проработил – до края на войната и началото на Нюрнбергските процеси в края на 1945 година само 24 души се изправили пред съда.\r\nС помощта на финансовите активи, успешно прокарани извън пределите на разпадащата се нацистка Германия, онези, които нямат морал или съвест, успяват да изградят мини империи в Южна Америка и про-нацистки държави.\r\nКлючова фигура за успеха на \"ОДЕСА\" е Ото Скорсези – германски командос от СС, който се прославя по времето на Втората световна война с няколко много успешни операции. Благодарение на него е освободен задържания Бенито Мусолини. Скорсези се предава се през 1945 година и лежи около 2 години в затвора, очаквайки съд. На 27 юли 1948 г. успява да избяга.\r\nПолучава паспорт от испанския диктатор Франсиско Франко и известно време живее в Испания. Мести се в Ирландия, където купува имението \"Мартинсън Хаус\". Намирайки се под защитата на Франко, Скорцени става лидер на организацията ОДЕСА. Според разкрития на испанския вестник \"Ел Мундо\", Скорсези е създател на една от най-големите бази на \"ОДЕСА\", намираща се на територията на Испания.\r\nОто Скорсези успява да се превърне в една от най-влиятелните личности в следвоенния период. Успява да натрупа огромното си състояние с помощта на Евита Перон – втората съпруга на аржентинскияп резидент Хуан Доминго, която има няколко сметки в швейцарски банки. Първата дама притежавала близо 800 милиона долара, както и значително количество диаманти и злато – повечето с нацистки произход.\r\nВсички тези пари помогнали на избягалите войници и агенти на Третия райх да купят огромни парцели в Южна Америка и да населят територията с нацисти, които да застанат под крилото на офицери от СС и симпатизанти на Райха. Такава колония била Дигнидад в Чили, тогава под управлението на дясно-фашисткото правителство на генерал Аугусто Пиночет.\r\nДоказателства за съществуването на Дигнидад са предоставени както от героя от Холокоста Симон Визентал, така и от ЦРУ. Според тях в Чили намерили спасение известният д-р Менгеле - \"Ангелът на смъртта\", а някои дори смятат, че самият Хитлер е успял да избяга в подобна колония в Аржентина, благодарение на \"ОДЕСА\". Самоубийството му в Берлин било изсценировка, която целяла да заблуди Съюзниците. Друг виден представител на Райха, който успява да се измъкне, е Адолф Айхман – един от главните организатори на Холокоста.\r\nГоляма роля в спасението на нацистите изиграва аржентинския президент Хуан Доминго Перон, който прекарва военни престъпници през пристанищата на Испания и Италия.\r\nСпоред различни доклади броят на нацистите, намерили спасение от Нюрнбергските процеси след войната, е близо 9 хиляди. Бразилия приютила между 1 500 и 2 000 нацисти, в Чили се установили около 1 000. В Аржентина броят им бил най-голям – 5 000.\r\nВ края на Втората световна, след капитулацията на Германия, френските, британски и американски власти вече са излезли от Нормандия и се движат към Париж. На Изток съветските войски все повече разширяват влиянието си. Навсякъде в Европа Съюзът доминира въздушното пространство. Целта била една – да се установи траен мир.\r\nБъдещата стабилност зависела от мерките, които ще се предприемат от онзи момент нататък. Всички трябвало да се уверят, че Германия няма да провокира избухването на Трета световна война. \"Германският проблем\", както го наричали, бил основната мисъл на политическите сили в Европа.\r\nЗатова в САЩ Департаментът на отбраната и Департаментът по правосъдието вече съставяли списъци на хората, които да се изправят пред съда за военни престъпления. В Министерство на финансите министър Хенри Моргентау планира пълния погром на Германия – мерки, които да ограничат военния капацитет на страната – ликвидиране на военната промишленост и свързаните с нея стратегически клонове на тежката промишленост.\r\nЗаедно с Министерството на финансите група политически фигури започнали да уточняват довършителните детайли около проекта \"SAVEHAVEN\" - операция, създадена за пълното неутрализиране на Германските сили навсякъде. С две думи – паралелно с \"ОДЕСА\", която целяла да спаси нацистите и да ги разположи в други държави, протичала и тайна операция, която да попречи да се създаде Четвърти райх.\r\nПланирането на операцията започва през месец май 1944 г. Била предложена програма, с помощта на която да се проследят и локализират германски активи в трети държави на стария континент и Америка. Опасенията били, че Третият райх ще се опита да прехвърли голяма част от своя капитал, за да избегне конфискации и репарации. Опасенията били напълно основателни, както по-късно става ясно, след като \"ОДЕСА\" излиза на бял свят.\r\nОказва се, обаче, че операция \"SAVEHAVEN\" не е единственото занимание на САЩ по онова време.\r\nПрез 2010 година обществено достояние става доклад на Министерство на правосъдието, който разкрива тайни операции на секретните служби и показват, че правителството на САЩ е създало нещо като \"рай\" за нацистите и техните съюзници. Докладът е съставен през 2006 година и в продължение на 4 години от Министерството се опитват упорито да го пазят в тайна.\r\nНай-фрапиращата част от доклада всъщност изобличават връзката на ЦРУ с нацистки емигранти. Става ясно, че бивши функционери на Райха са били използвани за шпионски цели. Германските бегълци са получавали правото да пребивават в страната, въпреки че правителството било напълно наясно с тяхното минало.\r\nСамият Адолф Ейхман, отговорен за Холокоста, става агент на ЦРУ без знанието на правителството. Като негов помощник бил назначен и Ото фон Болшвинг, член на СС. Възникнал въпросът какво да правят агентите, ако стане ясно какво е миналото им – да отрекат за връзките си с Третия райх или  да обяснят на основата на смекчаващи обстоятелства и да се надяват, че няма да бъдат депортирани.\r\nВсе пак Министерство на правосъдието разбира за връзките на Болшвинг с нацистка Германия и решава да го депортира през 1981 г. Същата година той умира на 72-годишна възраст.\r\nАртър Л. Рудолф, нацистки учен, бил доведен в САЩ през 1945 г. заради експертността си в ракетостроенето. Станал част от операция \"Кламер\" - операция, която целяла изтеглянето на видни германски учени. Рудолф бил признат от НАСА като \"баща на ракетата \"Сатурн V\".\r\nСтенограма от 1949 година разкрива по-късно настояване на министерството Рудолф да бъде допуснат от имиграционните обратно в страната, след пътуване до Мекссико, защото иначе се нарушавал националния интерес.\r\nПо-късно, обаче, разследващите от министерството открили, че Рудолф бил дълбоко замесен в експлоатирането на роби във фабрика за въглища в Третия райх – много по-въвлечен, отколкото било известно.\r\nОт публикувания през 2010 доклад става ясно, че правителството се стараело да прикрива голяма част от това, което знаели за нацистите в страната. Стои въпросът дали правителството системно и умишлено си е затваряло очите или си измива ръцете с некомпетентност.\r\nФакт е, обаче, че голяма час то военните престъпници след края на войната, не се изправят пред съда и не понасят ударите на закона заради неморалните си и чудовищни действия, защото хиляди от тях намират спасението другаде – в трети страни, които гонят своя интерес. Какъв е той – само можем да гадаем.", "date": "2018.11.12", "title": "Операция \"ОДЕСА\": По стъпките на нацистите след ада на войната "}
{"url": "https://www.dnes.bg/stranata/2018/11/12/s-koli-typani-plakati-protesti-sreshtu-cenite-na-gorivata.393374", "text": "Протести срещу високите цени на горивата се провеждат в Перник, Стара Загора, Варна и Добрич, предаде БНР.\r\nСтотици перничани излязоха тази вечер с колите си на пътния възел \"Даскалово\". Протестът там започна около 18 часа. Хората настояват за понижаване на цените на дизеловото гориво и на бензина и за отмяна на повишението в данъка за старите автомобили.\n\nАвтоколона премина минути преди 19 ч. и през булевард \"Патриарх Евтимий\" в Стара Загора.\r\nПротестиращите във Варна спряха трафика край сградата на общината за около половин час. Движението по кръстовището бе възстановено около 18:50 ч.\r\nПротест се провежда и в центъра на Добрич. Той е срещу високите цени на горивата и поскъпването на живота. Недоволните са се събрали на центъра на града, ще направят и протестно автошествие по булевардите в Добрич. Те настояват за оставката на правителството.\r\n                    \n                    \n                В София протестът на майките на деца с увреждания прерасна в шествие, което тръгна от МС по булевард \"Цар Освободител\" и улица \"Г. С. Раковски\", за да стигне до централата на НФСБ  на \"Г. С. Раковски\" 134. Движението по улицата бе блокирано, а полицейското присъствие - засилено.\n\r\nМайките на деца с увреждания от инициативата \"Систмата ни убива\" и тази вечер получиха подкрепата на десетки граждани, които ги придружават с тъпани и развяват, станалите емблематични големи черни знамена. Повече от час протестиращите скандираха \"Оставка\".\n\r\nПротестът на майките се сля с този на политическо движение \"Възраждане\", който започна пред сградата на Министерския съвет час по-рано. Протестиращите се обявиха срещу високите цени на горивата и срещу демографската катастрофа.\n\r\n ", "date": "2018.11.12", "title": "С коли, тъпани, плакати: Протести срещу цените на горивата"}
{"url": "https://www.dnes.bg/eu/2018/11/12/donald-trymp-obichan-ot-iztoka-mrazen-ot-zapada-zashto-li.393221", "text": "Когато Доналд Тръмп казва нещо, думите му обикновено звучат шокиращо, дори вулгарно, но и вярно, твърди американският консервативен публицист Тъкър Карлсън. Самият той се уверил в това, когато веднъж си позволил да се подиграе на Тръмп заради прическата му. А президентът контраатакувал с думите: Карлсън може и да има по-добра прическа, но аз имам повече секс от него (\"I get more pussy\"). Как въобще е възможно Тръмп да каже подобно нещо, възмущава се Карлсън, който все пак признава, че в случая Тръмп е прав, пише \"\n\r\nВ Източна Европа също обичат солените изрази, а политиците там често са твърде недодялани. Чешкият президент Милош Земан например обяви \"смърт на въздържателите и вегетарианците\", а неотдавна заяви по адрес на природозащитниците, че би ги \"запалил и уринирал върху тях, а остатъците им - осолил\". Нека припомним и изказването на полския лидер Ярослав Качински, който беше определил мигрантите като приносители на \"паразити и едноклетъчни\".\n\n\n\n\n                    \n                    \n                \r\nМоже би това е една от причините, поради които ние в Източна Европа изпитваме далеч по-положително отношение към Тръмп, отколкото например германците. Ние обичаме провокациите, истинските мъжкари, които говорят направо. И колкото по-груб език използват, толкова по-добре. Но не само в Тръмп се крие причината затова, че в Германия и в Западна Европа се отвращават от него, а в Източна Европа го уважават. Източна Европа харесва Тръмп, защото харесваАмерика.\r\nСтраните от \"стария\" ЕС са принципно по-зле настроени към Америка, макар че сами обичат да се причисляват към същия този \"Запад\" – което важи с особена сила за Германия. А \"Западът\", това все пак е пределно ясно, всъщност са само САЩ и Великобритания. Само тези две държави са готови да защитават свободата - ако се наложи и с оръжие. Остатъкът е бюрократичната, обсебена от мания за регулации и често пъти малодушна континентална Европа, чиито интелектуални елити навремето бяха готови да попречат на тогавашния американски президент Роналд Рейгън да спечели Студената война.     \n\r\nСкептицизмът на западноевропейците, включително и на германците към Америка е ясно забележим. Според актуално изследване на Института Пю, само 30 процента от германците и 38 на сто от французите имат положително отношение към САЩ. В Полша и Унгария обаче настроенията са категорично в полза на Америка - съответно 70 и 63 процента от населението я харесват. Почти шизофренично звучи, че 54 процента от германците имат положителна представа за Китай. Тоест, комунистическата държава с диктаторски уклон се оценява по-добре, отколкото демократична Америка! В Полша и Унгария това е точно обратното.\n\r\n58% от германците все пак биха желали САЩ да останат водеща световна сила, но пък 19% от тях биха предпочели да видят в тази роля Китай. В Полша везните са силно наклонени в полза на САЩ – 68 процента срещу едва 6 процента за Китай. Затова в Източна Европа с право се питат какво се случва в главите на германците.\n\r\n\n\r\nИзточноевропейците имат положително отношение към Америка и недотам положително към Тръмп. Германците, както и Западна Европа въобще пренасят отвращението си към Тръмп върху цялата Америка. Одобрението за Тръмп сред източноевропейците (35%) е по-високо, отколкото в Западна Европа (около 10%). И все пак и на Изток то се движи в умерени граници. Източноевропейците се доверяваха повече на предшественика му Барак Обама - отново по данни на Института Пю Рисърч. След избирането на Тръмп за президент доверието към него спадна и в Източна Европа, но това не се отрази на положителното  отношение към САЩ като цяло. Друго поведение наблюдаваме при западноевропейците: те не харесваха Америка на Джордж Буш, намираха я отново привлекателна при Барак Обама, а сега при Доналд Тръмп отново я осъждат.\n\r\nОт това може да се заключи, че хората в Източна Европа се вглеждат по-внимателно в нещата и мислят по-реалистично. Да вземем например поведението на Тръмп. Какво ни подсказва то? Че президентът има характер. А Източна Европа обича хората с характер. Ето да кажем отношението му към мигрантите - и на Изток  мислят като него. А посланието му \"Америка преди всичко?\" – Ами и Орбан повтаря: \"Унгария на първо място\", а пък във Варшава казват: \"Полша на първо място\". Нима това означава, че на Тръмп не бива да се вярва? Само защото иска най-вече да се грижи за доброто на американците, също както източноевропейците искат да се грижат за своето? Всичко това е напълно нормално - и честно.\n\r\n\n\r\nВъпросът, който явно занимава източноевропейците, но в значително по-малка степен от западноевропейците, гласи: къде се припокриват техните интереси с тези на САЩ и къде не. Какво например означава търговската война на Тръмп срещу ЕС? – Тя вреди и на източноевропейците, защото те са част от ЕС. А усилията му да отслаби ЕС политически? Това пък може и да е от полза за Изтока, щом като Западна Европа го принуждава да върши неща, с които той не е съгласен. С други думи Източна Европа смята, че трябва да се бори срещу негативите, предизвикани от Тръмп, но пък да го подкрепя, когато има полза от него и когато това помага да се постигат прагматични компромиси.\n\r\nТръмп е уверен, че САЩ са и трябва да останат най-могъщата страна в света. Именно тази Америка е най-голямата гаранция за сигурност, за която Източна Европа би могла да си мечтае. Но една Америка, която не желае повече да е доминираща сила в света, явно не желае да защитава и източноевропейците. Със сигурност германците няма да тръгнат да ги защитават, ако се наложи, нито пък французите ще го направят - например от руснаците. С тях източноевропейците, естествено, ще продължават да поддържат отношения и да търгуват, докато Москва не започне да се превръща заплаха за тях.\r\n \r\n", "date": "2018.11.12", "title": "Доналд Тръмп – обичан от Изтока, мразен от Запада. Защо ли?"}
{"url": "https://www.dnes.bg/akoshtete-vqrvaite/2018/11/12/luiza-grigorova-fen-na-pink-floyd-pomagali-i-v-krizi.393320", "text": "Луиза Григорова сподели в социалните мрежи, че е голяма фенка на легендарната рок група Pink Floyd. Става ясно, че 28-годишната актриса слуша техни хитове постоянно и никога не ѝ омръзват. \r\nЕто какво написа тя: \"Pink Floyd са една от най-любимите ми групи. Мога да ги слушам денонощно и почти го правя. Пасват на всяко настроение, в което изпадна и никога не могат да ми омръзнат. А коя е вашата любима група?!?!\".\r\n \r\nЗвездата скоро обясни, че играта в театъра е едно от нещата, което ѝ е дало много сили. Благодарение на това, тя е превъзмогнала много трудни моменти и кризи.\r\n \r\n", "date": "2018.11.12", "title": "Луиза Григорова фен на Pink Floyd, помагали й в кризи"}
{"url": "https://www.dnes.bg/obshtestvo/2018/11/12/padnaloto-ot-4-iia-etaj-dete-e-v-stabilno-systoianie.393369", "text": "Състоянието на детето, паднало от 4-тия етаж на сграда в Бургас е стабилизирано и предстои да бъде транспортирано за лечение в \"Пирогов\".\r\nПо думите на говорителката на МБАЛ-Бургас Юлия Андреева, преместването на детето е нужно, защото само в \"Пирогов“ има нужните звена за лечението му.\r\nТова са детска реанимация, детска гръдна хирургия и детски лицево-челюстен хирург.\r\nПреди няколко дни детето излязло на остъклената тераса, след като било оставено без надзор, и паднало през прозореца от четвъртия етаж.", "date": "2018.11.12", "title": "Падналото от 4-ия етаж дете е в стабилно състояние"}
{"url": "https://www.dnes.bg/akoshtete-vqrvaite/2018/11/12/maika-geroinia-maika-rekordior-mnogodetnata-siu-rodi-21-vo.393324", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПреди броени дни Сю и Ноел Радфорд посрещнаха своето 21-вото си дете. Бебето е родено само за 12 минути. Радфорд са смятани за най-многодетното семейство във Великобритания.\r\nПрез миналия септември 43-годишната жена каза, че няма да ражда повече. Плановете й очевдино са се променили.\r\n21-то дете на семейството е момиченце. Двойката е избрала името Бони Рей, предава . Нейната поява истински развълнувала семейството.\r\nНеобичайната история на семейство Радфорд започва преди 29 години, когато Сю е едва на 14 години. Тогава тя ражда първото си дете - Крис. Двойката искала да има най-много още две деца.\r\n                    \n                    \n                Плановете им обаче се променили и вместо това сега живеят в голяма къща с 10 спални, която преди е била Дом за възрастни хора.\r\nВсеки ден купуват по 9 литра мляко, 3 литра сок и три кутии зърнени закуски. Денем пък пускат по 9 перални.\r\nВъпреки многобройните разходи двамата родители са горди, че не притежават кредитни карти и финансови задължения.", "date": "2018.11.12", "title": "Майка героиня? Майка рекордьор? Многодетната Сю роди 21-во"}
{"url": "https://www.dnes.bg/stranata/2018/11/12/familna-vrajda-i-myj-nalaga-jena-s-kol.393345", "text": "Двама души са в тежко състояние и с опасност за живота след масов бой между две фамилии в село Шейново. Трима от биячите са задържани за едно денонощие, предаде \"Дарик\".\r\nМалко преди 15:30 часа на 10 ноември, членовете на двете семейства се спречкват в частен имот, а крясъците преминават в сбиване.\r\nЕдна от пострадалите е 48-годишна жена, която е нападната от 44-годишен мъж, който я нападнал с кол и нанесъл върху цялото й тяло множество удари. Тя е настанена в УМБАЛ-Стара Загора.\r\nВ болницата с черепно-мозъчна травма е настанен и 48-годишен мъж, който се притекъл на помощ на жената, но бил ударен от друг участник в боя с брадва по главата. \r\nВ УМБАЛ-Казанлък е настанен трети пострадал, 53-годишен мъж, който се отървал леко – само с фрактури на дясната ръка.\r\nЗаради побоя, за 24 часа в РУ-Казанлък са задържани трима младежи на възраст от 22 до 28 години. Разследването продължава. \r\n ", "date": "2018.11.12", "title": "Фамилна вражда и... Мъж налага жена с кол"}
{"url": "https://www.dnes.bg/cars/2018/11/12/nai-skypata-kola-vliza-v-seriino-proizvodstvo.393365", "text": "По време на премиерата си през май 2017 г. Rolls-Royce Sweptail шокира със своятна цена - 12,8 млн. долара.\r\nПървоначално компанията планираше най-скъпата нова кола да бъде направена само в един екземпляр. Сега обаче се намериха много желаещи да си я купят и поради това от Rolls-Royce обявиха, че ще я произведат в ограничен тираж.\r\nВ основата на Sweptail е платформата на Rolls-Royce Phantom от предишното поколение, а под капака е монтиран 6,75-литров V12 двигател, който развива 460 коня. Разбира се, компанията можеше да постави и по-модерния турбодвигател с мощност 570 к.с. от по-новия Phantom.\r\nЗасега не е известно колко бройки от модела ще бъдат произведени. Във всеки случай обаче бъдещите собственици на Rolls-Royce Sweptail може би ще се почустват обидени, защото са се надявали, че техният автомобил ще бъде единствен в света.\r\n                    \n                    \n                ", "date": "2018.11.12", "title": "Най-скъпата кола влиза в серийно производство"}
{"url": "https://www.dnes.bg/notifikacii/2018/11/12/zapodozreniiat-za-ubiistvoto-ot-gorna-oriahovica-e-zadyrjan.393367", "text": "Николай Кънчев, заподозрян за убийството на 45-годишната жена в Горна Оряховица в нощта срещу събота, е задържан.\r\nМъжът е арестуван около 19.00 часа в района на автогарата в Горна Оряховица, съобщиха от полицията за \"Фокус\".\r\n36-годишният мъж беше обявен за общодържавно издирване.\n\nПрипомняме ви, че 45-годишната Мария беше намерена пребита до смърт от приятеля си.\r\nЗа повече от 24 часа никой нямаше информация за местоположението на евентуалния извършител на престъплението.\r\nНиколай Кънчев беше моментално разпознат, след като снимката му беше разпространена в социалните мрежи.\r\nОсвен това заподозреният за убийството е и стар познайник на полицията. Има 4 присъди за унищожаване, повреждане, незаконен дърводобив и притежание на наркотици.\r\n                \n                Към момента основният мотив, по който работят разследващите, е ревност.\r\nКъм това ги води състоянието на собственика на жилището, в което беше намерен трупа на убитата Мария.\r\n\r\n ", "date": "2018.11.12", "title": "Заподозреният за убийството от Горна Оряховица е задържан"}
{"url": "https://www.dnes.bg/eu/2018/11/12/rumyniia-ne-e-gotova-za-predsedatelstvo-na-syveta-na-es.393368", "text": "Румънският президент Клаус Йоханис заяви днес, че Румъния не е подготвена за поемането на председателството на Съвета на Европейския съюз, тъй като правителството се намира в разгара на скандал, доказателство за който е оставката на министъра по европейските въпроси Виктор Негреску, съобщава в. \"Адевърул\".\n\n\n\r\n\"Трябва да спомена едно голямо безпокойство, което имам. Става дума за 2019 година. Знаете добре, че Румъния ще поеме председателството на Съвета на ЕС. Моето впечатление е, че не сме подготвени за това. Междувременно нещата се объркаха. В правителството вече не се разбират. Лицата, които са отговорни, си тръгват или са уволнени\", заяви държавният глава на среща с кметове, предаде БТА.\n                    \n                    \n                \r\nТой определи управлението на правителството на Социалдемократическата партия и Алианса на либералите и демократите като \"катастрофа\".\n\r\nДелегираният министър по европейските въпроси Виктор Негреску подаде оставка този уикенд само два месеца преди Румъния да поеме ротационното председателство на Съвета на ЕС от 1 януари 2019 г. Той координираше подготовката за председателството.\n\r\nСпоред различни източници, които говориха пред медиите при условие за анонимност, Негреску е подал оставка след напрегнато заседание на кабинета в петък, на което министрите са обсъждали готовността на Румъния да поеме председателството.\n\r\n33-годишният Негреску от управляващата Социалдемократическа партия бе назначен за делегиран министър по европейските въпроси през юни 2017 г.\r\n ", "date": "2018.11.12", "title": "Румъния не е готова за председателство на Съвета на ЕС "}
{"url": "https://www.dnes.bg/notifikacii/2018/11/12/po-skypo-v-aptekata-skachat-cenite-na-medikamenti-zashto.393354", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nСкачат цените на част от лекарствата у нас. Причината за това са законови промени, с които се регулира продажбата на медикаменти.\r\nПромените целят защита на българските лекарства, тъй като с настоящата наредба съществувал риск те да отпаднат от позитивня лекарствен списък на Здравната каса и да бъда заместени от по-скъпи чужди медикаменти, съобщи \r\nСпоред до сега действащата регулация – цената на едно такова лекарство не трябваше да надвишава цената на най-евтиното лекарство в групата с повече от два пъти.\r\nСобствениците на аптеки не смятат, че цените на българските лекарства ще се повишат значително, но пациентите твърдят обратното.\r\n                \n                По-високи могат да станат цените на лекарствата за сърдечно-съдовата система, както и тези за мозъчно-съдовите заболявания. Промените засягат около 400 български медикамента.\r\nСпоред фармацевти не повече от 60 лекарства ще бъдат с повишени цени.", "date": "2018.11.12", "title": "По-скъпо в аптеката: Скачат цените на медикаменти – защо?"}
{"url": "https://www.dnes.bg/zvezdi/2018/11/12/kliukata-mylvi-mariia-i-rachkov-chakat-dete.393357", "text": "Димитър Рачков и Мария Игнатова чакат общ наследник. Тази клюка тръгна в родните шоусреди, като тя бе захранена от замяната на Мария със Зуека в \"Господари на ефира\". \r\nДвамата дълго време бяха разделени, но преди няколко месеца отново завиха заедно и делят един покрив в къща отвъд Околовръстното на София.\r\nДвамата имат по едно дете от предишни връзки и само времето ще покаже дали очакват бебе. \r\nМария щяла да прекара поне година в почивка от екрана, като причината за решението си да се оттегли точно сега тя не желаела да разкрива. Половинката на Рачков все още няма видими сигнали по тялото, които да разкриват бременност, но като нищо може да е решила да изпадне в нелегалност, за да се скрие напълно от света, точно за да запази тайната възможно най-дълго, пише \"България днес\".\r\n \r\nИзвестен факт е, че двамата с комика не обичат да говорят изобщо за отношенията си. Дори за едногодишната си раздяла не благоволиха да съобщят, а за повторното им събиране се разбра от изтекли снимки от тяхната лятна почивка във вилата на Халваджиян в Тоскана.\r\n \r\n", "date": "2018.11.12", "title": "Клюката мълви: Мария и Рачков чакат дете?"}
{"url": "https://www.dnes.bg/cars/2018/11/12/jiveete-v-sa-no-si-kupihte-kola-ot-vt-shte-si-ia-karate-i-taka.393366", "text": "Живеете в София, а си купувате кола от Перник. Според текущия закон трябва да си смените номерата на колата със софийски.  В нов проектозакон обаче това задължение отпада.\r\nВ бъдеще регистрационен номер ще се издава само при първата регистрация на колата в България и ще е по постоянен адрес на собственика. След това човек може да си купи кола от търновец, а да е всъщност от Пловдив, но новият шофьор ще продължи да кара автомобила с регистрационен номер \"ВТ\". Това обяснява пред \"\" директорът на ИА \"Автомобилна администрация\" Бойко Рановски.\r\nОт закона е отпаднала идеята буквите в регистрационните номера да са напълно случайни, тъй като трябва да се сменя БДС-то за номерата.\r\n                    \n                    \n                \"А и всички номера в България ли да сменяме. Така те и ще поскъпнат\", уточнява Рановски.\n\n\n\r\nНовост при пътните превозни средства са пунктовете за идентификация на автомобилите. Минаването на колата на преглед през тях е първото изискване при регистрация на внесен в България автомобил. Досега това се правеше от КАТ, но сега се предвижда да мине в частни ръце. Пунктовете за идентификация са нещо като тези за технически преглед, но към тях има допълнителни изисквания към специалистите, които ще извършват тази дейност.\r\nВ момента в София има един такъв пункт - в КАТ, и това прави опашките. В страната за 32. Възможно е в столицата да се регистрират 10 такива пункта и хората ще могат да избират къде да вкарат колите си. Отпада и изискването за задължително поставяне на номерата. Хората ще могат да си ги получават и да ги поставят сами.\r\nЗа КАТ ще останат полицейските дейности - да се провери колата дали не се издирва в шенгенските и интерполските системи. Накрая МВР издава свидетелството за регистрацията на автомобила, това е само един документ и КАТ има капацитета да се справи, казва шефът на автомобилната администрация.\r\nНа задължително преминаване през пунктове за идентификация подлежат и коли, които нямат технически паспорт или пък по тях са направени промени в конструкцията. Собственици на пунктове - за технически преглед и идентификация, на автошколи и психолаборатории, няма да могат по свое желание да прекратят дейността си, когато е започнала процедура за отнемане на разрешителното им или за заличаването им. В момента нормите позволяват един пункт, срещу който тече проверка, да прекрати сам дейността си. На другия ден собственикът му отваря нова фирма и си вади ново разрешително и продължава дейността си с новото име.\r\nДруга промяна при техническите прегледи е, че се залагат минимални и максимални норми на отделяните газове. Ако автомобилът, който минава на технически преглед, надвишава заложените норми, то системата, а не пунктът, не позволява той да получи документ, че е минал. Така колата остава на трупчета, докато не изпълни екоизискванията.\r\nЗа първи път в закон се вкарват и сервизите, които влизат задължително в регистър. При ремонт на автомобил се нанасят данни какво точно му е правено, какви части са използвани. Данните отиват в регистър на автомобилната администрация и оттам в техническия паспорт на автомобила. Така се осигурява проследяемост както на ремонтите, така и на частите, които се влагат в колата.\r\nПредвижда се и режим на магазините, които търгуват с части втора употреба. Площадките за разкомплектоване на автомобили получават разрешителни от Министерството на околната среда и водите. Търговските обекти за части втора ръка в момента са извън контрол и ако един автомобил е откраднат и разкостен, частите му могат да се пласират без проблем.\n\r\nС новия проект за закон се предвижда кметовете с комисия да регистрират въпросните търговски обекти за части втора ръка. А собствениците им ще трябва да водят документация откъде са купени частите, на кого са продадени. А ако купувачът е сервиз, то при влагането на част втора употреба в автомобил, тя ще се появи в регистъра на \"Автомобилна администрация” и в техническия паспорт на колата.\n\r\n\"Това е начин да ограничим кражбите на автомобили\", казва още Рановски, който е и бивш шеф на КАТ.\n\r\nТехническият регистър на \"Автомобилна администрация\" включва данни от идентификацията на автомобила, какви ремонти са му правени, какви изменения има по техническите му характеристики. Влизат и данни от застрахователите, ако има щети.\n\r\n\"Ще измислим как хората да имат достъп до техническия паспорт, за да могат да проверят какво се е случвало с тази кола, ако решат да я купуват\", казва директорът на \"Автомобилна администрация\".", "date": "2018.11.12", "title": "Живеете в СА, но си купихте кола от ВТ? Ще си я карате и така!"}
{"url": "https://www.dnes.bg/stranata/2018/11/12/myrtva-jena-e-namerena-v-kola-v-petrich.393371", "text": "\r\nПо  първоначални данни по тялото няма следи от насилие. На място е екип  криминалисти.\r\nКолата с гръцка регистрация била паркирана в близост до  пожарната в южния град. Жената е на 55 г., съобщи .\r\nПолицаите работят по  версията за самоубийство чрез натравяне с медикаменти или че жената  е починала заради здравословен проблем.\r\n ", "date": "2018.11.12", "title": "Мъртва жена е намерена в кола в Петрич"}
{"url": "https://www.dnes.bg/akoshtete-vqrvaite/2018/11/12/rekord-na-gines-nai-mnogo-napraveni-pici-za-12-chasa.393370", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nНов световен рекорд за най-голям брой направени пици в рамките на 12 часа! Всеки би си помислил, че постижението е на Италия... Досегашния рекорд в действителност се държеше от Италия. Аржентина, обаче, победи Италия в собствената и игра и подобри рекорда за пици.\n\r\n400 готвачи се събраха в Буенос Айрес и приготвиха 11 00 тестени изделия – по 1500 на час. Впечатляващото постижението е резултат от изобретателност, бързина и голяма сръчност. \r\nЗа приготвянето на солидното количество от пици организаторите на събитието се бяха подготвили също толкова солидно с 3000 кг брашно, 3000 кг моцарела, 3100 л доматен сос, 150 л зехтин и 88 000 маслини, съобщават от телевизия .\n                    \n                    \n                \r\nГотвачите разбиха рекорда на Гинес и за най-голям брой емпанади. Те приготвиха 8000 за 8 часа.\n\r\nГотовите пици се продават, а парите се предоставят за благотворителни организации. \n\r\nСъбитието се радва на голям интерес. Много хора от цялата страна проявиха любопитство да наблюдават сръчните ръце на готвачите.\r\n ", "date": "2018.11.12", "title": "Рекорд на Гинес: Най-много направени пици за 12 часа?!"}
{"url": "https://www.dnes.bg/stranata/2018/11/12/smenihte-li-gumite-ot-utre-poddyrjat-pytishtata-zimno.393372", "text": "Зимното поддържане на републиканската пътна мрежа се въвежда от утре, съобщиха от  Агенция \"Пътна инфраструктура\". \nАПИ призовава шофьорите, ако досега не са сменили летните гуми на автомобилите си със зимни, да го направят, тъй като в края на седмицата се очаква застудяване и по високопланинските райони е възможно дъждове да преминат в сняг.\r\nВ поддържането на 20 000 км републикански пътища през зимните месеци ще участват около 3000 снегопочистващи машини - снегорини, техника за разпръскване на пясък и т. н. По опорните пунктуве са осигурени необходимите количества сол, пясък, луга и химическти вещества.\r\nНа директорите на 27-те областни пътни управления е разпоредено да следят прогнозите по райони и със завишено внимание да предприемат необходимите действия за обработка на настилките във високопланинските райони и проходите, където има предпоставки за хлъзгавост и заледявания по усойните места.\r\n                    \n                    \n                Необходимо е шофьорите да карат внимателно, със съобразена скорост, да спазват правилата за движение, необходимата дистанция и да не предприемат резки маневри.\r\n ", "date": "2018.11.12", "title": "Сменихте ли гумите? От утре поддържат пътищата зимно"}
{"url": "https://www.dnes.bg/snimka-na-denia/2018/11/12/studen-vyzduh-nahluva-chetvyrtyk-i-petyk-pyrvite-snejinki.393308", "text": "Захлаждане ни очаква от вторник, сочи  на НИМХ-БАН.\r\nПрез следващото денонощие със слаб до умерен вятър от североизток ще прониква студен въздух. Над равнинната част от страната ще има ниска слоеста облачност и намалена видимост. На отделни места ще преръми. През нощта предимно ясно, а през деня - предимно слънчево ще се задържи времето над Югозападна България и Предбалкана.\r\nПреобладаващите минимални температури ще бъдат между минус 2 и 3 градуса, малко по-високи в източните райони. Максималните температури ще бъдат между 10 и 15 градуса, в крайните югозападни райони до 18 градуса.\r\n                \n                Над Черноморието ще бъде предимно облачно, на места преди обяд и мъгливо. На отделни места ще преръми. Ще духа до умерен североизточен вятър. Максимални температури на въздуха 11-12 градуса. Температурата на морската вода е 15 -16 градуса. Вълнението на морето ще бъде 2-4 бала.\r\nНад планините ще бъде предимно слънчево. Ще духа до умерен североизточен, по билата силен северен вятър. Максимална температура на височина 1200 метра около 8 градуса, на 2000 метра - около 3 градуса.\r\nВ сряда ще се появи северозападен вятър, в западната част на Дунавската равнина ще се усили до умерен и температурите там временно ще се повишат. Повече слънце ще има над Западна България, докато на изток ще бъде предимно облачно, на отделни места ще превали, а температурите ще останат по-ниски.\r\nПрез нощта срещу четвъртък вятърът ще се ориентира от север-североизток, в Източна България ще бъде умерен, временно и силен, и ще започне понижение на температурите.\r\nВ четвъртък и петък над по-голямата част от страната ще преобладава облачно време, на места през първия ден ще има и превалявания от дъжд, а в планините – и от сняг. Количествата на валежите обаче ще бъдат несъществени.", "date": "2018.11.12", "title": "Студен въздух нахлува! Четвъртък и петък – първите снежинки"}
{"url": "https://www.dnes.bg/temida/2018/11/12/deloto-sreshtu-miroslav-borshosh-nai-nakraia-trygva.393352", "text": "\n\r\nСофийският градски съд даде ход на делото срещу бившия директор на НДК Мирослав Боршош. \r\nДнес, на второ разпоредително заседание, магистратите насрочиха първото заседание да се проведе на 14 януари догодина. \r\nМирослав Боршош и бившият председател на съвета на директорите Валентин Кръстев са обвинени в длъжностно присвояване в особено големи размери, при което е ощетен Националния дворец на културата. Според съда става въпрос за 15 сделки.\n\n\n\r\nСрещу двамата съдът допусна иск от страна на НДК за около 500 000 лева и от държавата за близо 3,5 млн. лева.\r\n                    \n                    \n                Адвокатът на Боршош – Даниела Доковска поиска делото да бъде върнато отново на прокуратурата, защото не са поправени нарушенията, допуснати в обвинителния акт. Накърнено било правото на защита на бившия директор на НДК. \r\nСъдът, обаче, не се съгласи с нея и прецени, че от прокуратурата са коригирали обвинителния акт, което позволява насрочването на редовно заседание.", "date": "2018.11.12", "title": "Делото срещу Мирослав Боршош най-накрая тръгва"}
{"url": "https://www.dnes.bg/sofia/2018/11/12/gorivata-za-den-s-5-st-nadolu-za-sedmica-s-celi-12.393361", "text": "Цената на бензина и дизела тръгна надолу. Само за денонощие, след вчерашните протести, обхванали 36 града, масовите горива са поевтинели с 4-5 стотинки на литър, показа справка в сайта fuelo.net.\n\n\n\n\r\nТака днес средната цена на Бензин A95 е 2,25 лв., докато в неделя е била 2,29 лв., а преди седмица – 2,37 лв.\r\nСметката показва, че за една седмица бензинът е поевтинял с близо 12 стотинки на литър, като само за последните 24 часа понижението е с 4 ст.\r\nДизелът също отбелязва спад, макар и по-скромно – от 2,40 на 2,37 лв. за седмица.\r\nПо бензиностанции в София бензин А95 може да се намери и за 2,21 лв. и дори за 2,19 лв. При това в обекти на големите вериги, пише \"Труд\".\r\nНа световните борси през миналата седмица цената на петрола отбеляза спад с повече от 20%, което принуди ОПЕК да обяви намаляване на доставките през следващия месец.\r\n ", "date": "2018.11.12", "title": "Горивата: За ден с 5 ст. надолу, за седмица – с цели 12"}
{"url": "https://www.dnes.bg/cars/2018/11/12/zimni-boti-i-zimni-gumi-obshtoto-i-kak-da-gi-izberem.393353", "text": "Тази година се радваме на необичайно топло време, но зимата вече чука на вратата. Дъждовете вече не са рядкост, на високите места заваля и първият сняг.\n\r\nИ трябва да се подготвим. Да се подсигурим с качествени, удобни и безопасни обувки. Същото важи и за сигурността ни на пътя – да \"обуем\" колата с най-подходящите гуми.\n\r\nОт няколко години утвърдените марки за обувки наблягат на зимните боти за дами. Те се отличават с по-голяма масивност и суровост, но придават стил и строга индивидуалност.\n\r\nМатериалите са висококачествени и основната им цел е да пазят краката ни сухи и да поддържат необходимата топлина. Разбира се, основната цел е да бъдат удобни и най-вече – безопасни.\n                    \n                    \n                \r\nЗатова и подметката и грайферът са изработени от материал, който дава устойчивост в лошото време и не се хлъзгат.\n\r\nVision Zero или абсолютната безопасност на пътя са кредо и на Continental и техните гуми ContiCrossContact Winter. Както и при зимните боти е важно сцеплението при мокра настилка. Този модел се отличава с висок рейтинг на сцепление, имат по-къс спирачен път на мокри пътища и следователно са по-сигурни в дъжда.\n\r\nДруг общ елемент при избора на обувки и гуми е цената. Излишно е да споменаваме, че винаги евтиното излиза скъпо.\n\r\nНа първо място е важно да се запознаем с характеристиките и дали те съвпадат с нашето желание. Разходките сред природата са един от най-лесните и приятни начини да поддържаме своята форма. Затова се нуждаем от леки и в същото време удобни и сигурни обувки. Обърнете внимание и на стелката, както и дали имат стабилизатор на петата и глезена.\n\r\n", "date": "2018.11.12", "title": "Зимни боти и зимни гуми – общото и как да ги изберем?"}
{"url": "https://www.dnes.bg/top-novini/2018/11/12/tyrsiat-se-500-000-rabotnici-shivachi-shofiori-zavarchici.393346", "text": "500 000 работници няма да достигат на бизнеса в следващите пет години. Първата карта на нужната работна ръка разкрива още, че в Търговище ще имат нужда от библиотекари, във Велико Търново пък от гладачи.\r\nЕдва 32,4% от работодателите посочват като необходима дигиталната компетентност на персонала.\r\nШивачки, шофьори и продавачи ще са най-нужни на бизнеса в следващите 5 г. Традиционно ще се търсят и строители, заварчици и касиери. Това показва проучване на Агенцията по заетостта сред шефовете на 5012 компании. Ще има нужда и от бармани, сервитьори и готвачи, пише \"\".\r\nВъпреки развитието на технологиите основният глад според самите работодатели ще са професиите, свързани с правоспособност - шофьори за камиони и международни превози, трактористи, комбайнери, багеристи, кранисти, огняри, заварчици, спасители, капитан на кораб, щурман и др.\r\n                \n                При висшистите най-търсени ще са учителите, лекарите и медицинските сестри. Следват библиотекари, журналисти, инженери, юристи, финансисти, психолози и пр.\r\nПовечето работодатели се нуждаят от средноквалифициран персонал за индустрията и строителството.\r\nТака в София най-търсени ще са водачите на тежкотоварна техника, продавачи и машинни оператори по шиене. Работодателите са заявили и нужда от IT специалисти, счетоводители и от фитнес инструктори.\r\nВ Пловдив шивачите оглавяват дефицитните професии, след тях са учителите и машинните оператори.\r\nВ Бургас ще се търсят предимно сервитьори и кадри за туризма, докато във Варна това ще са шофьорите. По морето дефицит ще са и професиите в сферата на кораборемонта и морското дело.\r\nГладачи ще са нужни във Велико Търново и Русе, а дърводелски работници в Габрово, Пазарджик, Сливен и Шумен. Котелисти пък ще са нужни в Плевен, саяджии в Разград и библиотекари в Търговище.\r\nЧаст от работодателите обаче не могат да си прогнозират нуждата от бъдещи кадри заради навлизането на роботите и дигитализацията на пазара на труда, казаха експерти.\r\nТе обясниха, че машините могат да заменят работниците на поточните линии, касиерите и сервитьорите.\r\nСпоред проучвания още сега 30% от задачите на 70 на сто от професиите могат да се изпълняват от машини.\r\nСпоред редица проучвания в следващите 5 години нa пaзapa нa тpyдa в Бългapия нямa дa дocтигaт 500 xиляди paбoтници. Heдocтигът нa кaдpи щe бъдe и пpичинaтa чyждите инвecтитopи дa нямaт възмoжнocт зa paзшиpявa- нe нa бизнeca cи в cтpaнaтa.\r\nНай-важното изискване на шефовете към новите служители е мотивация и отговорност към работата. Анкетата показва, че работниците трябва да имат и позитивни личностни качества. Половината шефове са искали и предишен опит. Едва 1/5 от анкетираните шефове имат готовност да осигурят служебен транспорт, а 30% - да поемат частично разходите за междуселищно пътуване на персонала.\r\nБизнесът е склонен да инвестира в квалификацията на персонала си. Преобладаващи са обученията, свързани с масово търсени професии - оператори на машини, шлосери, заварчици, монтьори, техници, инженери, шивачи, мебелисти и др.\r\nШефовете са склонни да обучат персонала си за готвачи и сервитьори. Най-малко от тях са отговорили, че биха инвестирали в курсове по чужди езици. В София се открояват обученията в IT технологиите.\r\nОт персонала си началниците искат да работят добре с клиенти, да имат самоконтрол и дисциплина. Проучването показва, че според 55% от шефовете най-важното умение, което трябва да притежават служителите им, е добро владеене на български език.\r\nЗа 45 на сто от работодателите подчинените им трябва да са отговорни и да работят добре в екип. На чуждоезикови познания и добри компютърни умения държат 1/5 от шефовете.\r\n\"Само 32,4% от анкетираните работодатели посочват като необходима дигиталната компетентност, което на фона на IV индустриална революция, набиращата скорост електронизация и роботизация и създаването на роботи с електронен мозък в известна степен е необяснимо\", посочват от Агенцията по заетостта.\r\nПроучванията за нуждите на работодателите по региони ще се правят два пъти годишно чрез анкети до фирмите. Агенцията по заетостта стартира второто проучване през август. Резултатите служат за правилното насочване на усилия и ресурси към мерки за подобряване на връзката между обучението и потребностите на бизнеса.", "date": "2018.11.12", "title": "Търсят се: 500 000 работници. Шивачи, шофьори, заварчици!"}
{"url": "https://www.dnes.bg/mish-mash/2018/11/12/niskoto-samochuvstvie-vredi-na-vryzkata.393364", "text": "Ако отдавна сте в сериозна връзка, възможно е да имате ниско самочувствие. Все пак е минало известно време, откакто сте полагали старания да сте привлекателни за противоположния пол. Но ако показвате признаци на ниско самочувствие, това може да навреди много на настоящата ви връзка. \r\nЕто и 6 начина, по които ниското ви самочувствие влияе зле на вашите взаимоотношения:\r\n\r\n\r\n \r\nАко самочувствието ви е твърде ниско, вие няма да дръзвате да поискате това, което реално искате и очаквате от половинката си. Също така вие няма да поставите ограничения върху това, което не харесвате в своя партньор. Самоувереността дава власт, с която вие не разполагате към момента.\r\n \r\n\r\n \r\nАко вашето самочувствие не е достатъчно високо, вие ще сте склонни да се молите и примирявате, ще криете собствените си мисли и чувства, за да избегнете разногласия. Ако се криете зад липсата си на увереност, вашият партньор може и да не разбере истинската ви същност, а в резултат на това двамата няма да можете да разрешите междуличностните си конфликти.\r\n \r\n\r\n \r\nАко нямате самочувствие, вие няма да имате вяра в собствената си стойност и няма да се уповавате на собствената си вътрешна сила. Вие няма да изисквате от половинката си да се отнася към вас с доброта и уважение. \r\n \r\n", "date": "2018.11.12", "title": "Ниското самочувствие вреди на връзката"}
{"url": "https://www.dnes.bg/stranata/2018/11/12/piian-31-godishen-haskovliia-hape-policai.393342", "text": "31-годишен мъж е задържан за закана и нанесена телесна повреда на длъжностно лице. \r\nВ ранните часове в събота в РУ-Хасково диспечер на частна охранителна фирма подал сигнал, че от заведение в областния град е задействан паник-бутон с искане за съдействие.\r\nНа място са изпратени два автопатрула. Те установили в обекта мъж, който не желае да си тръгне. \r\nТой отказал да представи документите си за самоличност, поставени са му белезници, качен е в патрулния автомобил, но вътре започнал да крещи и да удря главата си в задния прозорец на колата, заплашвайки полицаите със саморазправа. \r\nЕдин от тях опитал да го успокои и да спре самонараняванията, но буйстващия мъж успял да то захапе за рамото. В полицейското управление е установена самоличността му - 31-годишен от село Криво поле, познат на полицията, пише \"\".\r\n                    \n                    \n                След задържането му в срок от 24 часа по образуваното бързо производство, с прокурорско разпореждане мярката му за задържане е удължена до 72 часа.", "date": "2018.11.12", "title": "Пиян 31-годишен хасковлия хапе... полицаи"}
{"url": "https://www.dnes.bg/crime/2018/11/12/mitnicharite-zadyrjaha-300-hil-ukriti-turski-liri.393363", "text": "Близо 300 000 турски лири задържаха митничарите на \"Капитан Андреево\" при проверка на български автомобил, влизащ в страната от Турция.\r\nНа 7 ноември, служителите на митницата случайно спират за проверка автомобил с българска регистрация. Зад волана е 21-годишен младеж, който пътувал сам.\r\nТой заявил пред служителите на реда, че не пренася вещи, стоки, благородни метали или парични средства за деклариране. При проверката обаче митничарите откриват около 1500 банкноти в купюри по 200 турски лири. Те са били укрити в ръчния багаж и джобовете на якето на шофьора.\r\nНедекларираната валута е иззета, а по случая е образувано досъдебно производство.\r\nОт началото на годината до момента на МП Капитан Андреево е задържана недекларирана валута с левовата равностойност близо половин милион лева. ", "date": "2018.11.12", "title": "Митничарите задържаха 300 хил. укрити турски лири"}
{"url": "https://www.dnes.bg/usa/2018/11/12/sasht-alarmirat-13-neobiaveni-raketni-bazi-v-kndr.393347", "text": "Американски мозъчен тръст съобщи днес, че е локализирал най-малко 13 от общо 20 необявени ракетни бази в КНДР, предаде Ройтерс.\r\nТези данни показват пред какво предизвикателство са изправени преговорите с Вашингтон, който се опитва да убеди Пхенян да се откаже от ядрените оръжия и балистичните ракети, отеблязва агенцията.\r\nСпоред доклад на вашингтонския Център за стратегически и международни изследвания, в някои от обектите се наблюдава дейност по поддръжка и дребни подобрения в инфраструктурата. Обектите, споменати в доклада, са разпръснати в отдалечени планински райони из цяла Северна Корея и могат да се използват за складиранен на балистични ракети с различен обсег, като за най-големите от тях се смята, че имат капацитет да достигнат всяка точка в САЩ.\r\n                    \n                    \n                Северна Корея не е признала съществуването на нито една от тези ракетни бази, а според анализатори прецизното разкриване на ядрените оръжия и ракетната боеспособност са важна част от споразумението за денуклеаризация.\r\nСаканмол - обектът, който е най-близо до границата с Южна Корея и столицата й Сеул, изглежда \"активен и сравнително добре поддържан\", констатира докладът.\r\n\"Извеждането от експлоатация на обекта за ракетни изпитания Сохе в Северна Корея привлича медийно внимание, но замъглява военната заплаха за силите на САЩ и Южна Корея от този и други необявени бази за балистични ракети\", посочват авторите на доклада, цитирани от БТА.\r\nНа повратната си среща през юни в Сингапур севернокорейският лидер Ким Чен-ун и президентът на САЩ Доналд Тръмп се ангажираха да работят за денуклеаризацията, но в споразумението им липсваше конкретика, а преговорите вървят трудно, отбелязва агенцията.\r\nПреговарящите от САЩ и Южна Корея тепърва трябва да изтръгнат от Пхенян конкретна декларация за мащаба и обхвата на оръжейните програми или обещание да спре разполагането на съществуващия арсенал.", "date": "2018.11.12", "title": "САЩ алармират: 13 необявени ракетни бази в КНДР"}
{"url": "https://www.dnes.bg/science/2018/11/12/alisa-v-stranata-na-chudesata-prikazka-ili-neshto-poveche.393332", "text": "Случвало ли ви се е да погледнете даден предмет и да ви се стори много по-малък, отколкото всъщност се оказва, че е? Случвало ли ви се е да погледнете към земята и тя да ви се стори много по-близо от обикновеното?\r\nАлиса в страната на чудесата е фантастичен роман, написан от Луис Карол през 1865 г. Той разказва за едно момиче, на име Алис, което пада през заешка дупка във фантастичен свят, населен от особени, антропоморфни създания. Това е една от най-добрите фантастични истории, писани някога и е фаворизирана от много поколения.\r\nАлиса в страната на чудесата (синдром на Тод) от друга страна е и визуален синдром на възприятието, при който е променена представата за образа на тялото, неговите размери, както и тези на предметите около нас. Това е един от най-очарователните неврологични симптоми, описани в медицинската литература. Изчислено е, че се случва при 10-20% от населението. Синдромът \"Алиса в страната на чудесата\" е рядко събитие, което се смята, че се случва само няколко пъти през живота дори на най-засегнатите лица.\r\n                    \n                    \n                Някои учени смятат, че синдромът е доста чест в детството, но повечето хора го израстват с навлизането в младежките години. Изглежда, че той често се преживява в прехода от будно състояние в сън и често се асоциира с недоспиване. \r\nБританският психиатър Д-р Джон Тод, първо описва синдрома през 1955 г. Тод му дава това име чрез известния роман на Люис Карол, \"Приключенията на Алис в страната на чудесата\", тъй като болестта прилича на събитията, преживяни от Алис. Потвърдено е и, че Луис Карол всъщност е страдал от тежки мигрена и т.нар. \"лилипутски халюцинации\", по време на които обектите и хората са изглеждали по-малки, отколкото всъщност са. Възможно е и да е страдал от темпорална епилепсия.\r\nХарактерен симптом е преживяването за изменен образ на собственото тяло.  Пациентът може да види промяна в размера и формата на части от тялото  си или цялото тяло. Може да има усещането за уголемяване или смаляване  на тялото си.\r\nДруг основен симптом е изкривяването на визуалното възприятие на заобикалящото ни. Очите на засегнатите пациенти са анатомично нормални, но пациентите \"виждат\" предметите в неправилните размер, форма или перспектива. Следователно хора, коли, сгради, животни, дървета и т.н. изглеждат по-малки или по-големи отколкото са, или разстоянието, на което са изглежда неточно. Например, един коридор може да изглежда много дълъг или земята може да изглежда прекалено близко.\r\nПациентите могат да изпитват микропсия или макропсия. При микропсията  засегнатият човек вижда предметите като по-малки отколкото реално са.  При макропсията предметите се виждат съответно в по-големи размери.\n\r\nВъзможни причини за проява на синдрома:\n\r\n- Класическата мигрена, без да е необходима ясно изразена болка \r\n- Епилепсия на слепоочният дял на мозъка\r\n- Вирусът на Epstein-Barr, който може да причини инфекциозна мононуклеоза, известна също като \"жлезиста треска\"\r\n- Други определени неврологични болести.\n\r\nНезависимо от това, симптомите едва са проучени. Произходът на синдрома е неизвестен. Неговото лечение също е неизвестно и симптомът понякога се счита за страничен ефект на мигрена или травма на главата. Това е доста интересно състояние на нашите умове и определено ще се съсредоточи вниманието на невро-учените за известно време.", "date": "2018.11.12", "title": "Алиса в страната на чудесата. Приказка или нещо повече?"}
{"url": "https://www.dnes.bg/zvezdi/2018/11/12/kalina-miteva-blesna-s-narodna-nosiia-v-kitai.393356", "text": "Красотата на българката и традициите на България. Това представи Калина Митева в Китай. Нашенката вече е в град Саня, където текат събитията преди финала на престижния конкурс \"Мис Свят 2018\". \r\nМис България Свят, която ще прекара близо месец в седемзвездния комплекс \"Crown of Beauty Theatre\", облече българска носия, за да излезе за първи път пред журито. По-късно тя изигра народен танц, с който смая присъстващите, даде и интервю за китайска телевизия.\r\n \r\nНа официалната страница на Мис Свят – България бяха публикувани няколко снимки от първия ден на Калина Митева в Китай.\r\n \r\n\"Ти си нашата победителка, Кали ❤️. Гордо и смело напред и нагоре. ❤️ Обичаме те\", гласи коментар на почитателка на красавицата под фотосите.\r\n \r\nОт няколко дни в интернет се върти официалният клип, с който българката представя страната ни пред чужденците. В него Калина е снимана на фона на едни от най-красивите кътчета на България. Тя танцува, язди кон, лети с балон и посреща гостите с питка в ръка. Във видеото тя е с българска носия, заобиколена от гайдари и танцьори.\r\n \r\n\"Във видеото има много гледки. Сега искам да посетя България. Музиката, която е използвана е невероятна. Иска ми се да науча малко повече за Мис България\", пише потребител под клипа.\r\n \r\n\"Щастлива съм, че толкова много хора застанаха зад мен и зад участието на България на най-големия и най-престижния конкурс за красота в света!\", написа по-рано тази седмица миската във Facebook.\r\n \r\nПрипомняме, че Мис Свят България 2018 замина за Китай на 9 ноември. Там тя ще участва в серия от събития, които предшестват финала на конкурса, който ще се проведе на 8-ми декември на о-в Хайнан. Нека ѝ пожелаем успех.\r\n \r\nОще снимки на Калина Митева от Китай вижте в ", "date": "2018.11.12", "title": "Калина Митева блесна с народна носия в Китай"}
{"url": "https://www.dnes.bg/obshtestvo/2018/11/12/kurortite-ni-naddavat-za-servitiori-kamerieri-barmani.393343", "text": "Сериозен недостиг на кадри в туризма в основните изпълнителски професии се регистрира по-малко от месец преди старта на активния зимен сезон.\r\nЛипсват най-вече камериерки, сервитьори, бармани. Разчита се основно на сезонна заетост от трети страни, като от началото на годината над 7800 са регистрираните работници от трети страни, съобщиха министрите на туризма и на труда и социалната политика Николина Ангелкова и Бисер Петков.\r\n\"Предизвикателството в сектор туризъм, свързано с кадрите, е огромно. Това е един от секторите, където няма безработица, а има огромна нужда от кадри, особено по време на летния и зимния туризъм\", отбеляза Николина Ангелкова. По думите й работодатели, които имат хотели едновременно и на морето, и в планината, успяват да осигурят почти целогодишна заетост на своите служители, но тези, които нямат, срещат затруднения.\n                    \n                    \n                \r\nСпоред данните, над 90% от сезонните работници от трети страни, идват от Украйна и Молдова.\r\nМинистърът на туризма Николина Ангелкова и министърът на труда и социалната политика Бисер Петков участваха в заседанието на Междуведомствения съвет за кадрите в туризма. Те представиха план за действие по подписваното на 20 септември споразумение за сътрудничество между двете министерства.\r\nДокументът създава възможности за безплатно обучение и професионална квалификация на кадри за туризма в \"Българо - германския център за професионално обучение\". До края на годината споразумението ще се финансира със средства от Националния план по заетостта, които са насочени към \"Българо -германския център за професионално обучение\" на база на двегодишния план за обучение.\r\n ", "date": "2018.11.12", "title": "Курортите ни наддават за... сервитьори, камериери, бармани"}
{"url": "https://www.dnes.bg/politika/2018/11/12/vsiako-kmetstvo-sys-svoia-biudjetna-ramka.393338", "text": "Всяко кметство вече ще има своя бюджетна рамка и кметът на общината ще е длъжен да я изпълнява. За това се разбраха на среща в Министерския съвет представители на Сдружението на кметовете на кметства в Република България и на управляващите. \n\n\r\nЩе бъдат завишени и санкциите за кметовете на общини за неизпълнение на Закона за местното самоуправление и местната администрация.\n\r\nПредседателят на Сдружението на кметовете на кметства Румен Стоянов обяви пред журналисти, че са постигнали добър резултат по първата част от исканията им и засега няма да протестират.\n\r\nМинистърът на финансите Владислав Горанов посочи, че тези теми, около които са се обединили днес, могат да намерят решение до края на годината и да се ползват за 2019 г. Той обясни, че в момента, в който има изискване в закона за финансова сметка за всяко кметство, общинските кметове ще трябва да се съобразят с него при внасянето на общинския бюджет в общинския съвет.\n                    \n                    \n                \r\n\"Какви биха били санкциите - няма да са сто тояги на голо на мегдана, вероятно ще бъдат свързани с материална и административна отговорност на кмета, а в изключителни случаи и политическа\", коментира Горанов, цитиран от БТА.\n\r\nМинистърът посочи, че парите за общините за догодина са с близо половин милиард лева повече, като около 120 млн. са в частта, която зависи от местните общности.\n\r\nПредседателят на бюджетната комисия в парламента Менда Стоянова посочи, че с промени в Закона за обществените поръчки и в Закона за устройство на територията кметът на кметство вече ще може да участва в контрола при изпълнение на обекти, възложени от общината.", "date": "2018.11.12", "title": "Всяко кметство – със своя бюджетна рамка"}
{"url": "https://www.dnes.bg/science/2018/11/12/fundamentalnite-principi-na-misleneto.393349", "text": "\"Как мислят хората?\" е един от най-фундаменталните въпроси в неврологията. Доскоро изглеждаше, че сме далеч от окончателен отговор. Въпреки това, учените от Института за магистърска степен по човешки когнитивни и мозъчни науки (MPI CBS) в Лайпциг, Германия, и Института за системи за невронни науки \"Кавли\" в Тронхейм, Норвегия, обясняват, че хората мислят, използвайки навигационната система на мозъка си. Това може да обясни защо нашите знания изглеждат организирани по пространствен начин.\n\r\nЕкипът от учени предполага, че нашата вътрешна навигационна система прави много повече, отколкото предполагаме. \"Вярваме, че мозъкът съхранява информация за нашето обкръжение в така наречените когнитивни пространства. Това се отнася не само до географски данни, но и до взаимоотношения между обекти и опит\", обяснява Кристиан Дойлър, старши автор на доклада и новият директор на MPI CBS.\n                    \n                    \n                \r\nТерминът \"когнитивни пространства\" се отнася до менталните карти, в които организираме нашия опит. Всичко, с което се сблъскваме, има физически свойства, независимо дали е човек или обект, и следователно може да бъде подредено по различни измерения. Ако мислим за автомобили, можем да ги категоризираме въз основа на мощността или теглото им например. Така ще имаме състезателни автомобили със силни двигатели и ниско тегло, както и такива със слаби двигатели и голямо тегло, заедно със всички комбинации между тях. Оказва се, че можем да мислим и за нашето семейство и приятели по подобен начин: например, въз основа на тяхната височина, хумор или доход, които ги класифицират като високи или къси, хумористични или без чувство за хумор или повече или по-малко богати. \n\r\n\"Стигнахме до предположението, че мозъкът съхранява мисловна карта, независимо дали мислим за истинско пространство или пространство между размерите на нашите мисли\", обяснява Джейкъб Белмунд, първият автор на публикацията, пише Neurosciencenews.\n\r\n\"Тези процеси са особено полезни за правене на изводи за нови обекти или ситуации, дори ако никога не сме ги преживели\", продължава неврологът. Използвайки съществуващите карти на когнитивните пространства, хората могат да предвидят колко подобно е нещо ново на нещо, което те вече знаят/ са преживели/ са видели и могат да го категоризират спрямо съществуващите измерения и представи. Ако вече сме виждали тигри, лъвове или пантери, но никога не са виждали леопард, ние ще поставим леопарда в подобно положение като другите големи котки в нашето когнитивно пространство. Въз основа на нашите познания за концепцията \"голяма котка\", вече съхранена в умствена карта, можем да реагираме адекватно на срещата с леопард. \n\r\n\"Чрез обясненията за навигационната система на мозъка ни можем да обобщим нови ситуации, с които постоянно се сблъскваме, и да заключим как трябва да се държим, още преди да сме ги видели\", казва Белмънд.", "date": "2018.11.12", "title": "Фундаменталните принципи на мисленето"}
{"url": "https://www.dnes.bg/obshtestvo/2018/11/12/dinko-na-ushe-na-merkel-malko-li-ti-pomognah-ma-budala.393322", "text": "\r\n\"Ловецът на мигранти\" Динко Вълев отново напомни за себе си с колоритно видео, в което говори на восъчна статуя на Ангела Меркел.\r\nДействието се развива в музея на \"Мадам Тюсо\" в Амстердам, а ямболията иска обяснение от германския канцлер, защо не е получил благодарност от нея, заради заловените бежанци.\r\n\"Да знаеш колко бежанци ти спрях! Ако си благодарна, един медал да ми дадеш, да ме сложиш тука и аз да съм до тебе... Едно благодаря не каза!\", казва във видеото Динко и отсича в заключение:  \"Малко ли ти помогнах, ма, будала\".\r\n                    \n                    \n                В друго видео, публикувано също в профила на Динко Вълев, се вижда как той обяснява на статуя на вече оттеглилата се холандската кралица Беатрикс, колко е скъпо горивото в Ямбол и областта.\r\n\"Моля те, направи нещо! На хората им писна по 2,50-3 лева нафта да карат!“, отсича Динко пред кралската особа.\r\n \r\n", "date": "2018.11.12", "title": "Динко на уше на Меркел: Малко ли ти помогнах, ма, будала?!"}
{"url": "https://www.dnes.bg/muzika/2018/11/12/pytishtata-koito-izbirame-za-jivota-na-edin-muzikant-i-tejkiia-mu-pyt.393306", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Думите \"всички сме хора и никой не се ражда рок звезда\" принадлежат на световно известния музикант, вокалист и основен текстописец на хевиметъл групата Godsmack Съли Ерна.\n\r\nТой описва първите 30 години от живота си и израстването си като музикант в книгата \"Пътищата, които избираме\". В творбата се говори за невероятната способност на музиката да измъква хората от трудни ситуации – от залитането по алкохола, до депресията и живота в гетото.\n\r\n\"Благодаря на екипа на \"Сиела\". Животът на Съли е невероятен. Дори заслужава да бъде екранизиран. Той изкарва тежко детство и брутално юношество. Интересното при Съли е, че той е роден в САЩ, но е 100% италианец. Има една глава от книгата, която е изцяло посветена на Италия – за това кое го връща там\", сподели преводачката на книгата Елена Розберг.\n                    \n                    \n                \r\nВ студиото на \"България сутрин\" гостенката отбеляза, че за Ерна музиката е страст. \r\n\"Самоизграждането при него е много активно, за да се превърне в човекът, който е\", допълни тя.\n\r\n\"Може и да няма образование, но при него животът е истинската школа. Той е минал през наркотици, психически проблеми, панически атаки. Малко хора са готови да разкрият толкова много за себе си. Книгата е за един щастлив и откровен музикант и тежкия му път. Творбата не е само за фенове на музиката му\", посочи Розберг пред ", "date": "2018.11.12", "title": "\"Пътищата, които избираме\" – за живота на един музикант и тежкия му път"}
{"url": "https://www.dnes.bg/akoshtete-vqrvaite/2018/11/12/supi-sandvichi-skara-kakvo-izdava-obiadyt-vi-za-vas.393297", "text": "Това, което избирате да хапнете за обяд, независимо дали сте на заведение, вкъщи, в обедна почивка, разкрива какви личности сте. Ето и какво говори за вас избора ви за ястие, според Elite Daily.\r\n\r\nКупа топла супа е любим вариант на много хора, особено през есента и зимата. Това е храна, която ви отпуска и ви прави по-спокойни и нежни. Течност е, така, че ви хидратира и влияе добре на здравословното състояние, което значи, че се грижите за себе си. Но може да означава и че сте леко студени и сурови, настроени негативно към света около вас, затова ви трябва неко, което да ви стопли, да ви успокои и да ви размекне поне малко.\r\n \r\n\r\nАко предпочитате сандвичи, джобове, пици, дюнери и др. бързи закуски, значи предпочитате да не губите много време и вечно сте в движение. Тези неща могат да се ядат и на бюрото и докато правите нещо друго, така че сигурно сте организирани и работливи. Но това може да показва и че сте изнервени и прекалено натоварени, затова ви трябва почивка. \r\n \r\n", "date": "2018.11.12", "title": "Супи, сандвичи, скара... Какво издава обядът ви за вас?"}
{"url": "https://www.dnes.bg/pop/2018/11/12/poklon-pred-nai-sviatoto-plamen-i-ivo-s-pesen-za-maikata.393303", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\n\r\nНовата песен на братята Пламен и Иво е посветена на най-святата фигура в живота на всеки – майката. Парчето успява да постигне голяма популярност благодарение на посланието и емоционалността си и докосва най-нежните струни на душата заради своята искреност.\r\n\"Мама\" разказва за връзката между родителите и децата, едната половина на музикалното дуо – Пламен, е категоричен, че всичко в този сингъл е лично.\r\n\"Започнахме да работим с нови хора, съответно нещата и музиката, които правим, ще се променят. Започваме да надграждаме себе си и ще изразяваме себе си\", разказа той пред .\r\n                    \n                    \n                Иво сподели, че идеята за парчето \"Мама\" се е родила още през пролетта, а написването на текста и основната работа е била свършена много бързо. Той обясни, че след като са видели как реагират хората на нея са решили и да я издадат.\r\n\"Текстът - много хора могат да се разпознаят в него. Тук докоснахме една друга аудитория, която досега не сме докосвали с нашите песни\", допълни той и изрази удовлетворението си, че с парчето са успели да докоснат толкова много хора.\r\n ", "date": "2018.11.12", "title": "Поклон пред най-святото: Пламен и Иво с песен за майката"}
{"url": "https://www.dnes.bg/notifikacii/2018/11/12/obranata-mira-dobreva-policiiata-mi-gubeshe-vremeto.393301", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nВодещата Мира Добрева пет пъти е била жертва на обир в дома ѝ. \r\n\"Травмите от кражба остават дълго време след нея. Материалните неща са най - малките. Чувството за страх у децата остава много по-дълго и това е най-страшното, когато става въпрос за обир\", добави Добрева пред .\r\nТя беше категорична, че след всеки обир у дома ѝ са взимани всякакви мерки за сигурност, с допълнителни устройства, но според нея това не помага, а малкото ѝ дете не е искало да спи там.\r\nМира Добрева сподели още, че докато жертвите се барикадират в домовете си, крадците всъщност продължават да си действат безнаказано, защото дори и да са лежали в затвора, това не ги превъзпитава.\r\n                \n                \"Вече не бих се обадила в полицията. Журналистите знаят много по-добре от вас или вие знаете, но не искате да кажете\", обърна се водещата към служителите на МВР.\r\nМира Добрева разказа, че журналистическо разследване е открило престъпника, но въпреки това нищо не е последвало.\r\nТя допълни още, че униформени служители са ѝ губили времето, докато тя и съседите ѝ, които също са били жертва на обири, са разбрали кой е извършителят, но всичко спира до там.", "date": "2018.11.12", "title": "Обраната Мира Добрева: Полицията ми губеше времето!"}
{"url": "https://www.dnes.bg/notifikacii/2018/11/12/iztochna-ukraina-izbra-novite-si-prezidenti.393311", "text": "Лидерите на самопровъзгласилите се за независими Донецка и Луганска народни републики - Денис Пушилин и Леонид Пасечник, утвърдиха позициите си след произведените вчера в Източна Украйна избори, предадоха Франс прес и ТАСС.\n\n\r\nВ ДНР оглавяваното от Пушилин движение \"Донецка република\" получава 72,74% от гласовете, а самият Пушилин печели 60,9 на сто. \r\nВ ЛНР оглавяваното от Пасечник движение \"Мир за Луганск\" получава 74,13% от гласовете, а самият Пасечник печели 68,3 на сто. В ЛНР са преброени всички бюлетини, а в ДНР 97% от подадените гласове.\r\nСътрудникът на руския президент Владимир Путин - Владислав Сурков, вече поздрави с победата на изборите Пушилин и Пасечник. \r\n                \n                Киев разкритикува вота, а Западът обяви изборите за незаконни и противоречащи на минските договорености за Източна Украйна.\r\nНа изборите, произведени вчера, се гласуваше за \"президенти\" на ДНР и ЛНР и за \"депутати\" в местните парламенти. Изборните власти в двете самопровъзгласили се републики отказаха да съобщят точен брой на гласоподавателите.\r\n(БТА)", "date": "2018.11.12", "title": "Източна Украйна избра новите си президенти"}
{"url": "https://www.dnes.bg/notifikacii/2018/11/12/ledena-misteriia-100-kilometra-ezero-izchezna-ot-antarktika.393288", "text": "През 2016 година учените в екстаз обявяват, че под леда на Източна Антарктика се е оформило огромно езеро – около 100 км дълго, 10 м широко и на места около 1 км дълбоко. То се захранвало от близо 1000 км. подземни поточета, а според най-смелите им предположения в него се крият непознати на човечеството форми на живот, които са еволюирали там в продължение на милиони години.\r\nСледващи проучвания показват, че на мястото се намират 4 големи и 11 малки езера, в които се складира водата от топящите се глетчери и помагат на масивния къс лед да се движи.\r\nГодината е 2018 и експертите продължават да изследват какво се крие под снега на Антарктика и остават стъписани. Мистериозно, толкова много вода, просто е изчезнала.\r\n                \n                Нови сателитни снимки не дават никакви индикации, че под леда има вода, а учените са шокирани, защото всички останали техни изследвания също не могат да бъдат обяснени.\r\nСпоред Ангелика Хъмбърт от Института по океанология в Германия, през езерата е преминавала водата, която е помагала на глетчера да се движи през океана. \"Нея просто я няма\", обезпокоено съобщава тя.\r\nНейни колеги веднага излизат с предполагаема теория за недоразумението, която обаче не може да бъде доказана.\r\nТе твърдят, че водата под покривката на Антарктика си има определен цикъл на оттичане и точно в този момент, езерата са празни, но по-късно през годината, вода в тях може да има отново.\r\nНо Хъмбърт все още таи надежда, че езерото е там. Според нея, сателитните снимки и радари не са най-добрият начин за изследване на леда. Тя и екипът експерти, които изследват Източна Антарктика имат нов план за действие – да заредят глетчера с експлозиви и да ги взривяват един по един, за да предизвикат сеизмични вълни.\r\nЗа да изпълнят задачата си обаче, те трябва да пренесат цялата си техника на около 800 км от последния научен лагер.\r\nТази складирана вода може да спаси човечеството от застигащата го суша поне за няколко години, но дали тя е там или не, Ангелика Хъмбърт и нейният екип ще разберат най-рано през 2021 година, когато обаче може да е твърде късно. \r\n ", "date": "2018.11.12", "title": "Ледена мистерия! 100 километра езеро изчезна от Антарктика "}
{"url": "https://www.dnes.bg/stranata/2018/11/12/vyzrastna-jena-zagina-pri-pojar-v-haskovo.393312", "text": "Жена на 77-годишна възраст загина при пожар в жилището си в квартал \"Болярово\" в Хасково, съобщиха от МВР. \r\nСигналът за огъня е подаден в 4:45 часа тази сутрин. На място са били изпратени два екипа огнеборци. \r\nПри влизането на служителите в една от стаите на къщата е било намерено тялото на жертвата. \r\nПо първоначални данни пожарът може да е бил предизвикан от сина на жената, който е с психични проблеми.", "date": "2018.11.12", "title": "Възрастна жена загина при пожар в Хасково"}
{"url": "https://www.dnes.bg/politika/2018/11/12/prezident-vs-upravliavashti-politicheski-iskri-koi-shte-gi-ugasi.393286", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПоследните 72 часа заредиха цялата настояща седмица с висок заряд. Тон за това даде държавният глава Румен Радев, който в слово по случай 29-та годишнина от 10 ноември отправи остри критики към сегашната власт. \n\r\nРадев заяви, че основите на демокрацията са застрашени и са възродени познатите механизми на партията-държава.\n\n\r\nУправляващите от ГЕРБ не му останаха длъжни и отново го пришиха към БСП, твърдейки, че не може да излезе от сянката на партията, с чиято подкрепа именно е станал президент.\n\r\n\"Президентът напредва бавно. Стъпва много внимателно и много премерено, но се движи единствено напред. Винаги отговаря на въпроса с въпрос, държи противниците си в шах\", коментира в студиото на \"България сутрин\" политологът Първан Симеонов.\n                    \n                    \n                \r\nТой отбеляза, че в действителност Румен Радев отговаря на това, за което е бил избран, а именно - като протест срещу статуквото.\n\r\n\"В същото време това е доста необичайна стратегия, защото една погрешна стъпка може да струва всичко. Най-голямата опасност за един президент е да остане такъв за половината избиратели\", допълни още политологът.\n\r\nПред  Първан Симеонов подчерта, че масовите протести в страната ни може би ще разклатят до някаква степен властта. \n\r\nВъпреки това обаче управляващите вече знаели до какво може да доведе случващото се и затова единственото, което правели, е да калкулират мащаба му.", "date": "2018.11.12", "title": "Президент vs. управляващи: Политически искри! Кой ще ги угаси?"}
{"url": "https://www.dnes.bg/stranata/2018/11/12/statistikata-164-mln-ot-noshtuvki-prez-septemvri.393316", "text": "През септември 2018 г. в страната са функционирали 2 841 места за настаняване с над 10 легла - хотели, мотели, къмпинги, хижи и други места за краткосрочно настаняване. Броят на стаите в тях е 129.5 хил., а на леглата - 292.4 хиляди. В сравнение със септември 2017 г. общият брой на местата за настаняване, функционирали през периода, се увеличава с 4.1%, а леглата в тях - с 2.4%.\n\r\nОбщият брой на нощувките във всички места за настаняване, регистрирани през септември 2018 г., е 3 168.5 хил., или с 2.6% повече в сравнение със същия месец на предходната година, като най-голямо увеличение на нощувките (с 3.8%) се наблюдава в местата за настаняване с 4 и 5 звезди. \n\r\nПрез септември 2018 г. в хотелите с 4 и 5 звезди са реализирани 73.5% от общия брой нощувки на чужди граждани и 32.0% - на българи. В местата за настаняване с 3 звезди са осъществени 21.1% от нощувките на чужди граждани и 31.0% - на българи, докато в останалите места за настаняване (с 1 и 2 звезди) те са съответно 5.4 и 37.0%.\n                    \n                    \n                \r\nБроят на пренощувалите лица в местата за настаняване през септември 2018 г. се увеличава с 4.8% в сравнение със същия месец на 2017 г. и достига 835.8 хил., като е регистрирано увеличение със 7.8% при чужденците и с 1.2% при българите. Българските граждани, нощували в местата за настаняване през септември 2018 г., са 365.7 хил. и са реализирали средно по 2.4 нощувки. Чуждите граждани са 470.1 хил. и са реализирали средно по 4.8 нощувки, като 71.9% от тях са нощували в хотели с 4 и 5 звезди.  \n\r\nОбщата заетост на леглата в местата за настаняване през септември 2018 г. е 37.4%, като остава на същото ниво спрямо септември 2017 година. Най-висока е заетостта на леглата в хотелите с 4 и 5 звезди - 50.5%, следват местата за настаняване с 3 звезди - 32.2%, и с 1 и 2 звезди - 20.1%. \n\r\nПриходите от нощувки през септември 2018 г. достигат 164.2 млн. лв., или със 7.6% повече в сравнение със септември 2017 година. Регистрирано е увеличение на приходите както от чужди граждани - с 9.8%, така и от български граждани - с 0.4%.", "date": "2018.11.12", "title": "Статистиката: 164 млн. от нощувки през септември"}
{"url": "https://www.dnes.bg/notifikacii/2018/11/12/baba-ostavi-pari-na-spirka-druga-metna-hiliadarka.393315", "text": "Полицията разследва два нови случая на телефонни измами в Силистра, жертви на които са станали две жени на 74 и 88 години, съобщиха от МВР.\r\nИзползван е най-актуалният напоследък сценарий за оказване на съдействие на полицията за залавяне на измамници.\r\nПървият случай е от 6 ноември, когато седемдесет и четири годишната жена се доверила на обаждане от мъж, представящ се за полицай. Съгласно указанията му, оставила зад автобусна спирка 2620 лева, 190 евро и златни накити. Три дни по-късно осъзнала, че е измамена и съобщила в полицията.\r\nПо същата схема на 10 ноември 88-годишна жена хвърлила от балкона сумата от 1000 лева. По случаите са образувани досъдебни производства.\r\nПрез миналата седмица бе задържан двайсет и шест годишен мъж, жител на силистренско село, участвал в телефонни измами. \r\nЗа десетте месеца на годината в Силистренско са регистрирани 35 телефонни измами.", "date": "2018.11.12", "title": "Баба остави пари на спирка, друга метна хилядарка..."}
{"url": "https://www.dnes.bg/obshtestvo/2018/11/12/poslednite-3-meseca-srednata-zaplata-e-1117-leva.393305", "text": "По предварителни данни на Националния статистически институт наетите лица по трудово и служебно правоотношение към края на септември 2018 г. намаляват с 36.9 хил., или с 1.6%, спрямо края на юни 2018 г., като достигат 2.32 милиона.\r\nСпрямо края на второто тримесечие на 2018 г. най-голямо намаление на наетите лица се наблюдава в икономическите дейности \"Хотелиерство и ресторантьорство\" - с 14.8%, \"Култура, спорт и развлечения\" - с 5.9%, и в \"Добивна промишленост\" - с 2.3%. Най-голямо увеличение на наетите лица по трудово и служебно правоотношение е регистрирано в дейност \"Строителство\" - с 1.9% и \"Образование\" - с 1.6%.\r\nВ структурата на наетите лица по икономически дейности най-голям е относителният дял на наетите по трудово и служебно правоотношение в дейностите \"Преработваща промишленост\" и \"Търговия, ремонт на автомобили и мотоциклети\" - съответно 21.9 и 16.9%. \r\n                    \n                    \n                В края на септември 2018 г. в сравнение с края на септември 2017 г. наетите лица по трудово и служебно правоотношение се увеличават с 6.9 хил., или с 0.3%. Най-голямо увеличение на наетите се наблюдава в икономическите дейности „Строителство“ - със 7.0 хил., „Създаване и разпространение на информация и творчески продукти; далекосъобщения“ - с 4.2 хил., и „Хуманно здравеопазване и социална работа“ - с 2.6 хил., а най-голямо намаление - в „Преработваща промишленост“ - с 2.5 хиляди. В процентно изражение увеличението е най-значително отново в икономическите дейности „Строителство“ и „Създаване и разпространение на информация и творчески продукти; далекосъобщения“ - съответно с  5.7 и 5.0% , а най-голямо намаление е регистрирано в „Култура, спорт и развлечения“ - с 4.4%. \r\nСредната брутна месечна работна заплата за юли 2018 г. е 1 120 лв., за август - 1 095 лв., и за септември - 1 135 лева. \r\nПрез третото тримесечие на 2018 г. средната месечна работна заплата e 1 117 лв. и намалява спрямо второто тримесечие на 2018 г. с 0.7%, но нараства спрямо третото тримесечие на 2017 година със 7.7%. \r\nИкономическите дейности, в които е регистрирано най-голямо намаление, са „Финансови и застрахователни дейности“ - с 5.6%, и „Административни и спомагателни дейности“ и „Образование“ - по 2.5%.  \n\r\nСпрямо последното тримесечие на миналата година, най-голямо e увеличението в икономическите дейности „Създаване и разпространение на информация и творчески продукти; далекосъобщения“ - с 13.4%, „Хотелиерство и ресторантьорство“ - с 12.0%, и „Образование“ - с 10.2%. \n\r\nИкономическите дейности с най-високо средномесечно трудово възнаграждение на наетите лица по трудово и служебно правоотношение през третото тримесечие на 2018 г. са:\r\n„Създаване и разпространение на информация и творчески продукти; далеко-съобщения“ - 2 661 лева\r\n„Финансови и застрахователни дейности“ - 1 815 лева \r\n„Производство и разпределение на електрическа и топлинна енергия и на газообразни горива“ - 1 804 лева.\n\r\nНай-нископлатени са били наетите лица в икономическите дейности:\r\n „Хотелиерство и ресторантьорство“ - 707 лева\r\n „Други дейности“ - 788 лева\r\n „Административни и спомагателни дейности“ - 881 лева.\n\r\nСпрямо същия период на предходната година средната месечна работна заплата през третото тримесечие на 2018 г. в обществения сектор нараства с 9.2%, а в частния - със 7.3%.", "date": "2018.11.12", "title": "Последните 3 месеца средната заплата е... 1117 лева"}
{"url": "https://www.dnes.bg/notifikacii/2018/11/12/kola-pomete-detska-kolichka-2-godishno-s-komocio.393317", "text": "В събота по обяд лек автомобил е помел детска количка в град Горна Оряховица.\r\nВследствие на инцидента – 2-годишно дете е с комоцио, съобщава полицията във Велико Търново.\r\nПричините за инцидента все още не са ясни. По първоначални данни, 54-годишен мъж с \"Тойота Ленд Крузер\" блъска детската количка.\r\nНамиращото се в нея дете веднага е откарано в болницата във великотърновската болница, без опасност за живота.  По случая е образувано досъдебно производство.", "date": "2018.11.12", "title": "Кола помете детска количка – 2-годишно с комоцио "}
{"url": "https://www.dnes.bg/zvezdi/2018/11/12/kris-martin-na-ryba-mislili-che-go-ochakva-fatalen-krai.393300", "text": "Документалният филм за Coldplay, \"А Head Full of Dreams\", разкрива интересни подробности за личния живот на вокалиста на рок групата - Крис Мартин. Той и Гуинет Полтроу се женят през 2003 г. и имат две деца от брака си. Но обявяват, че се разделят през 2014 г.\r\nДвамата сякаш успяват да съхранят приятелските си отношения след развода, държат се нормално и не говорят обидно един за друг. Но не всичко е било толкова лесно, колкото изглежда. Кариерите им се развиват чудесно, дори след развода, но Крис признава, че е бил развалина, след като двамата с Гуинет се разделили.\r\nЗа първи път той казва, че е имало \"унищожителни последствия\"  за него след раздялата. Той е пазел всичко това в тайна, знаели са само най-близките му приятели - останалите членове на Coldplay.\r\n                    \n                    \n                \"Когато сме на турне, все едно си в малък балон, ставаш като институционализиран. Затова много фронтмени имат проблеми с личния си живот. До края на турнето ни \"Mylo Xyloto\" (2011 - 2013 г.) бях в много труден период, поне за една година. Чувствах се напълно безполезен  и сякаш не означавах нищо за никого. Бях развалина, защото не можеж да се наслаждавам на страхотните неща около мен. После се случи раздялата с Гуинет и трябваше да премина и през това. Никога няма да мрънкам за това, благодарен съм за всичко, но беше критично положение\", казва британският изпълнител.\r\nДругите членове на бандата - Джони Бакланд, Гай Бериман и Уил Чампиън, знаели в колко рискова ситуация е поставен Крис. Барабанистът, Уил, се е изплашил, че може приятелят му да остави травмите да го погубят, както се е случвало и с други фронтемни на рок групи.\r\n\"Очевидно беше, че нещата бяха много тежки за Крис и той беше нещастен. Чувствахме се безпомощни. Болезнено е, когато виждаш как твой приятел преминава през нещо толкова травматично\", казва Уил.\r\nБившият мениджър на изпълнителите на \"Yellow\", Фил Харви, добавя, че Крис Мартин е страдал много. \"Можете да си представите най-лошото. Бях притеснен за него, до такава степен, че се радвах, когато получавах съобщения от него сутрин, с които разбирам, че е добре\", обяснява той.\r\n \r\n", "date": "2018.11.12", "title": "Крис Мартин – на ръба! Мислили, че го очаква фатален край..."}
{"url": "https://www.dnes.bg/notifikacii/2018/11/12/nadejdno-i-lesno-prodajba-na-imot-s-ekskluziven-dogovor.393304", "text": "Търсенето на подходящ имот за закупуване винаги започва с разглеждане на предложенията в интернет. И първата неприятна изненада идва, когато си харесаш апартамент, но той се окаже предложен от няколко различни агенции за недвижими имоти и понякога дори на различна цена. Това означава едно единствено нещо – че собственикът не е сключил ексклузивен договор с нито една от агенциите т.е. не е предоставил изключителни права за продажба на никого. Имат ли интерес агенциите за недвижими имоти да предпочитат да работят имоти с ексклузивен договор? Вижте мнението на трима брокери пред .\n                \n                \r\nТвърдо стоя зад позицията, че ексклузивните договори са много важни за сериозното отношение на всички страни в една сделка. Голяма част от колегите ми биха се съгласили, че е много важно да избереш подходящата фирма и консултант за продажбата на своя имот. На първо място е доверието и после се преминава към договорни отношения, които трябва да се спазват и от двете страни.\n\r\nМного по-сериозно стои един имот, когато е с договор. По този начин и на колегите от останалите агенции за недвижими имоти, и на клиентите, им става ясно, че намеренията на собствениците са сериозни и, че имотът е безпроблемен, защото е проверен и адекватно презентиран. Ексклузивният договор е и по-голяма гаранция, че ще се случи една безпроблемна сделка. Хаотичното предлагане на пазара на имоти от собственици и рекламирането от различни консултанти с различни параметри на имота, буди у клиента съмнение.\n\r\nПри сключването и предлагането на имот с изключителни права ние не сме само брокери - посредници, ние сме представители и доверени лица на собственика на предлагания имот. Нашата цел е да го рекламираме по всички възможни начини, за да намерим купувача. За съжаление забелязваме че някой от колегите, които имат имот с ексклузивен договор се мъчат да си го продадат сами, вероятно за да спечелят двойна комисионна (от продавача и купувача), което е неетично и грубо спрямо техния клиент и неговото доверие.Така вместо да пласират доверения имот бързо и клиента да получи своето удовлетворение, забелязвам, че оферата стои с месеци на пазара.\n\r\nВ заключение бих искал да обобщя преимуществата на Ексклузивния договор:\n\r\n1. Защитава на 100% правата на продавачите\r\n2. Поддържа се една цена навсякъде\r\n3. Пестят се време, нерви и респективно средства на купувач и продавач\r\n4. Правят се огледи с реални потенциални клиенти, които преди това са били консултирани от консултант.\r\n5. Съкращава се времето от обявяване на имота до реализацията на продажбата.\n\r\n\n\r\nЕксклузивният договор за продажба е най-добрият начин продавачът да продаде на най-добра цена!\n\r\nУникална и сложна е услугата на брокера, на когото продавачът е доверил изключителните права за продажба на имота му. За брокера тя е изключителна отговорност, а за продавача е изключителна изгода.\n\r\n Технологията на услугата е целенасочена към получаване на най-високата цена, която позволява пазарът към настоящия момент, и най-добро представяне на имота, а именно:  \r\n\r\nЕдна хубава българска поговорка казва \"Много баби - хилаво бебе”.\n\r\nНека всеки собственик на имот, който е решил да го продава, да избере един отговорен брокер, комуто да се довери.", "date": "2018.11.12", "title": "Надеждно и лесно: Продажба на имот с ексклузивен договор"}
{"url": "https://www.dnes.bg/notifikacii/2018/11/12/mnim-bratovched-ujili-izvesten-hudojnik-sys-70-kartini.393323", "text": "Известният художник от Вършец Георги Паунов - Паунеца е бил измамен от непознат, на който дал 70 картини да ги продава, съобщиха от МВР в Монтана.\r\nПреди месец непознатият се обадил на 74-годишния Паунов по мобилния телефон, представил се за негов братовчед и му предложил съдействие за продаване на картините му. \r\nХудожникът не бил виждал въпросния си братовчед от детските години, но знаел, че работи на престижна работа и познава много хора. \r\nТака той повярвал на непознатия и насрочил среща във Вършец. Мнимият братовчед дошъл и наистина изглеждал на възраст, на каквато трябвало да бъде истинският родственик. Паунов му дал 35 картини, а при втора среща след няколко дни - още толкова.\r\n                \n                В последните дни непознатият обаче престанал да вдига телефона си и Паунов потърсил чрез роднини връзка с него. \r\nСвързал се с истинския си братовчед, който се оказал друг човек и разбрал, че е измамен. Тогава подал сигнал в полицията и по случая било образувано досъдебно производство, съобщава БТА.\r\nСтойността на картините и нанесената щета все още се уточнява, но по предварителни данни става въпрос за десетки хиляди левове.\r\nКартини на Георги Паунов са притежания на много колекционери и ценители в САЩ, Англия, Франция, Германия, Италия, България и други страни. Той има десетки самостоятелни изложби у нас и в чужбина, живее в родния се град Вършец и на остров Корсика във Франция.", "date": "2018.11.12", "title": "Мним братовчед \"ужили\" известен художник със 70 картини"}
{"url": "https://www.dnes.bg/crime/2018/11/12/pensionerka-dade-8-000-lv-i-zlato-na-izmamnici.393326", "text": "Възрастна жена от Нова Загора е станала жертва на телефонна измама, съобщиха от МВР-Сливен.\r\n74-годишната жена получила телефонно обаждане от мъж, представил се за полицай. Той я заблудил, че помага на органите на реда за залавяне на престъпна група. \r\nВ крайна сметка жената хвърлила от балкона на жилището си сумата от 8000 лева и златни накити.\r\nПо случая е образувано досъдебно производство.", "date": "2018.11.12", "title": "Пенсионерка даде 8 000 лв и злато на измамници"}
{"url": "https://www.dnes.bg/akoshtete-vqrvaite/2018/11/12/sedmichen-liuboven-horoskop-za-12-18-noemvri.393083", "text": "Сексуални фантазии, кармични любовни връзки и много объркани мисли. Накратко, такава ще бъде любовната седмица. Сексуалният живот ще стане по-хубав, единственият проблем е, че Меркурий ще заеме ретроградна фаза. Какво ви очаква, вижте в любовния хороскоп на Az-jenata.bg\r\n\r\nТази седмица Венера ще влезе във вашия сектор на партньорствата. Ако се намирате във връзка, вие и половинката ви ще бъдете на една и съща вълна, ще искате едни и същи неща. Необвързаните Овни имат шанс за интересно запознанство, което може да се окаже и вашата голяма любов. Звучи силно, но такава е силата на Венера.\r\n\r\nАко в последните дни сте се чувствали объркани по отношение на любовта и връзката ви, сега това ще се промени. Всъщност вашите отношения са на път да се превърнат в процес на даване и приемане. Тези от вас, които скоро са се запознали с някого, но той е бил резервиран, сега може да ги изненада приятно. Любовната магия се дължи на вашия владетел – Венера.\r\n                    \n                    \n                \r\nЩе бъде една интересна седмица за любовта. Необвързаните Близнаци може да срещнат някого, с когото да почувстват истинска връзка. Венера ще окаже влияние върху вашия сектор на романтиката, което ще ви даде много положителна енергия да срещнете специален човек. Ако обаче сте обвързани, нещата са по-различни. Меркурий ще бъде ретрограден в сектора на отношенията ви. Може да се почувствате объркани и незадоволени от връзката си.\r\n", "date": "2018.11.12", "title": "Седмичен любовен хороскоп за 12 – 18 ноември"}
{"url": "https://www.dnes.bg/akoshtete-vqrvaite/2018/11/12/simptomi-koito-pokazvat-che-dishame-toksichen-vyzduh.393087", "text": "Мръсният въздух в големите градове по цял свят е проблем, с който се сблъсква цялото човечество в съвремието. По последни данни на Световната здравна организация от замърсяването на въздуха в световен мащаб умират приблизително 7 милиона души всяка година. У нас статистиката също не е никак розова. България е страната с най-мръсен въздух в Европейския съюз по последни данни, изложени в специален доклад на Европейската сметна палата през септември 2018 година.\r\nСпециалистите са пресметнали, че губим средно по 2 и половина години от живота си заради влошено здравословно състояние вследствие на замърсен въздух в големите населени места.\r\n\r\n                    \n                    \n                \r\nЗамърсеният въздух може да причини постоянна суха кашлица, звучаща като от ларингит или алергична реакция. Възможно е да се появят и гърлени секрети, които непрекъснато да ви карат да прочиствате гърлото си.\r\n\r\nВдишването на замърсен въздух може да отключи симптоми на астма, както при тези, диагностицирани с това състояние, така и при онези, които никога не са страдали от белодробни заболявания. Най-зле се чувстват хората, страдащи от хронична обструктивна белодробна болест.\r\nСтрадащите от астма изпитват затруднения да вдишват въздуха. Възможно е да се появи и секрет, правещ кашлицата още по-мъчителна.\r\n", "date": "2018.11.12", "title": "Симптоми, които показват, че дишаме токсичен въздух"}
{"url": "https://www.dnes.bg/usa/2018/11/12/demokratite-vs-trymp-vzel-na-mushka-cnn-i-washington-post.393271", "text": "Конгресменът от Калифорния Адам Шифт обяви, че Конгресът ще започне разследване дали Тръмп не се прицелва в CNN и Washington Post, за да си отмъщава политически, пише британският The Guardian.\r\nДемократът, който вероятно ще оглави Комисията по разследванията към Камарата на представителите от следващата година, обяви, че Конгресът ще разследва дали Доналд Тръмп не е използвал \"инструменти на държавната власт, за да накаже пресата\" в поне два предполагаеми случая.\n\n\r\nКонгресменът от Калифорния описва два случая, които може да се окажат широка кампания на Камарата, която да предприемат демократите, за да разследват администрацията на Тръмп, след като тяхната партия спечели междинните избори през миналата седмица.\r\n                    \n                    \n                Лидерите на Демократическата партия са разколебани по отношение на евентуален импийчмънт на Тръмп.\r\nТехният аргумент е, че те по-скоро предпочитат да си сътрудничат с президента в законодателната инициатива.\r\nВ неделя лидерката на парламентарната група на демократите Нанси Пелоси обяви в програмата на телевизионната мрежа CBS \"Face the Nation\", че те няма да провеждат \"никакво разследване с политическа цел, а ще търсят истината\".\r\nВисши представители на партията обаче твърдят също, че са решени да проучат дали в Белия дом няма корупция.\r\n ", "date": "2018.11.12", "title": "Демократите vs. Тръмп, взел на мушка CNN и Washington Post"}
{"url": "https://www.dnes.bg/temida/2018/11/12/myj-ubil-dete-sydi-zatvorite-za-150-000-leva.393272", "text": "Преди 18 г. Рангел Каваков убива по особено жесток начин 11-годишно дете. Лежи в затвора, а сега самият той съди затворите за 150 000 лева. Искът му е срещу Главна дирекция \"Изпълнение на наказанията\" и е заради лошите условия в затворите в София, Ловеч и Пазарджик.\n\r\nКаваков твърди, че килиите били пренаселени, без топла вода и естествена светлина, имало мухъл и плесен, хлебарки, дървеници и гризачи, храната била лоша. Това съсипало здравето му – станал мрачен, затворен, трудно контактен и автоагресивен. Били му изпадали зъбите.\n\r\nМъжът попада зад решетките, след като на 19 февруари 2000 година в село Куртово Конаре убива момче с 11 удара с метална тръба по главата, пише \"Дарик\". После влачи тялото му до главното шосе, за да инсценира катастрофа. Първоначално дори успява да заблуди полицията, която много дълго време разследва пътен инцидент.\n                    \n                    \n                \r\nБащата на жертвата обаче се усъмнява, проверява в двора на дядо му и попада на ужасяващи локви кръв, което насочва работата по случая в правилната посока. Резултатите от аутопсията също са категорични – детето не е прегазено.\n\r\nВъв фаталната вечер към 20,00 часа 19-годишният тогава Каваков играе с 6 доста по-малки деца, сред които и убитият по-късно Костадин. Прилъгал го, че ще му даде пишеща машина, затова момчето тръгнало с него. Какви са мотивите за жестокото престъпление, и досега не е ясно. За да прикрие деянието си, мъжът захвърлил тялото на асфалта, където било намерено от случайно преминаващи с кола хора.\n\r\nСлед залавянето му Рангел прави пълни самопризнания и показва на полицията къде е скрил тръбата с прикрепен към нея топуз, с която е удрял с нечовешка жестокост главата на Костадин.\n\r\nПред съда се опитва да се представи като невменяем, за да избегне затвора. Назначените експертизи обаче показват, че е с достатъчно здрав разум, за да отговаря за постъпките си. Прокуратурата иска доживотна присъда, но в крайна сметка му дават само 20 години.\n\r\nВ началото на наказанието си Каваков лежи в София, откъдето няколко пъти е изпращан в Специализираната психиатрична болница в Ловешкия затвор. За 5 години дори е бил настанен в общежитие „Кремиковци“ в група за възрастни и болни лишени от свобода. На 13 юни 2011 година е преместен в Пазарджишкия затвор.\n\r\nСправки от трите места за лишаване от свобода сочат, че във всички килии, където е пребивавал, има достатъчно площ и нормални условия. Имали са прозорци, санитарни възли с топла вода, правени са обработки срещу насекоми и гризачи. Получавал е достатъчно храна.\n\r\nСъдебно-медицинска експертиза пък сочи, че опитите за самоубийство на Рангел са бутафорни, за да бъде настанен в болница, а лошите битови условия, ако изобщо има такива, не му правели впечатление. Те не можели да са причина за загубата на зъбите, които по рождение били криви и дори при идеален живот са щели да опадат рано. Вещото лице установява още, че Каваков заменя отпусканите му сапуни и шампоани за цигари.\n\r\nПретенциите на мъжа са отхвърлени. Решението на съда е неокончателно.", "date": "2018.11.12", "title": "Мъж, убил дете, съди затворите... за 150 000 лева"}
{"url": "https://www.dnes.bg/notifikacii/2018/11/12/zamestvame-vsichki-napitki-s-voda-i-se-sluchvat-6-neshta.393090", "text": "Натуралната чиста вода е напитката, от която тялото ни има най-много нужда. В ежедневието си товарим организма с консумация на какви ли не течности – кафе, чай, алкохол, газирани напитки, сокове, фрешове.\r\nБезалкохолните напитки обикновено съдържат големи количества добавени захари и подсладители. Те автоматично добавят калорийна стойност към общия прием за деня. Това кара нивата на кръвната захар да скачат и създават условие за повишаване на телесното тегло.\r\nАлкохолът също носи допълнителни калории, а както знаем, има и други вредни влияния върху организма. Кофеинът в кафето и чая в големи количества също носи негативи за нервната и сърдечносъдовата система.\r\nИзводът е, че всички тези течности и напитки не са нужни на организма ни. Ако ги заместим само и единствено с прием на чиста вода, тялото ни ще се почувства много по-добре. Вижте как.\r\n                \n                \r\nКонсумацията на вода помага за нормализиране на кръвното налягане. Дори леката дехидратация намалява способността на организма да транспортира важни хранителни вещества и кислород до тъканите, принуждавайки кръвоносните съдове да се свиват и увеличават налягането вътре в себе си.\r\n\r\nКонсумацията на течни захари и алкохол има негативно влияние върху чревната флора. Това оказва влияние върху кожата, създавайки условия за акне, обриви, сухота, черни точки и други кожни заболявания. Пиенето на вода подобрява функцията и състоянието на червата като по този начин токсините се извеждат качествено от тялото, от което кожата сияе.\r\n", "date": "2018.11.12", "title": "Заместваме всички напитки с вода и се случват 6 неща... "}
{"url": "https://www.dnes.bg/stranata/2018/11/12/dve-kila-marihuana-v-plastmasovi-tubi.393274", "text": "Около 2 кг марихуана са открити при проверка на апартамент в к-с \"Меден Рудник\" в Бургас, съобщиха от МВР. \r\nПроверката е извършена на 9 ноември по обед в района на бл. 14. Полицаите от 2-РПУ са задържали 31-годишен К.Х., криминално проявен.\r\nСлед претърсването на обитавания от него апартамент са намерени и иззети две 8-литрови пластмасови туби и множество опаковки, съдържащи марихуана. \r\nМъжът е задържан за 24 часа, а по случая е образувано бързо производство.", "date": "2018.11.12", "title": "Две кила марихуана в... пластмасови туби"}
{"url": "https://www.dnes.bg/sofia/2018/11/12/izlyskana-vitoshka-a-zad-neia-absurdi-ogradi-na-pytia-zariazani-koli.393275", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПроблемите в София далеч не само в крайните квартали. В междублоково пространство в квартал \"Иван Вазов\", на метри от бул. \"Витоша\", е в доста тежко състояние. \n\r\nЖивеещите там сигнализираха за незаконни антипаркинг колчета и скоби, за изоставени автомобили, сухи клони, които застрашават и последното от тях е ограда, която препречва пътя към междублоковото пространство.\n\r\nИван Иванов, който живее в една от сградите разказа пред , че въпросната ограда е поставена за пръв път преди 2 години, а много пъти след подаване на сигнал до медии, тя е махана, но сега отново е там.\n                    \n                    \n                \r\n\"Досега това беше улица, по която автомобилите от тези блокове минаваха за паркиране. Това беше излаз към бул. \"Витоша\". Сега сме заградени от всякъде\", очерта ситуацията той. \n\r\nДруга жена пък сподели как една неделя е искала да се прибере с автомобила си, но не са я пуснали до междублоковото пространство заради оградата и разкопаното пространство.\n\r\n\"Постепенно се сложи тази ограда. Аз съм израснала в този квартал и си спомням, че имаше къща, вероятно собствениците са били обезщетени и след това земята е станала общинска. Предполагам, че е била предвидена за зелена площ, защото през всичките тези години си беше такава. Изведнъж нещо се случи, явно се е препродал имота\", разказа тя.\n\r\nГражданите от тези кооперации, които споделят това междублоково пространство вече са имали среща с районната администрация, на която им е било обещано да се промени планът, за да могат колите да се движат свободно и паркингът да се ползва от всичките живеещи, а по думите им сега няма достъп на пожарна или линейка до сградите.\n\r\nАко и Вие видите нередност, проблем, с който се сблъсквате всеки ден и искате да подадете сигнал - направете го онлайн в !\n\r\nПлатформата на Investor Media Group ще ви даде възможност не само да придадете гласност на проблема, но и да изпратите сигнал до отговорните институции.", "date": "2018.11.12", "title": "Излъскана \"Витошка\", а зад нея – абсурди: Огради на пътя, зарязани коли..."}
{"url": "https://www.dnes.bg/usa/2018/11/12/amerikanski-iztrebitel-padna-do-iaponski-ostrov.393276", "text": "Американски военен изтребител F/А 18 падна днес във Филипинско море след като претърпя механична повреда по време на рутинни операции, съобщи МФ на САЩ, цитиран от Ройтерс.\n\r\nИ двамата пилоти са били спасени веднага и са в добро състояние, се казва в съобщението.\r\nИнцидентът е станал на 300 км от остров Китадайто, близо до южната японска префектура Окинава.\r\nМашината е излетяла от самолетоносача \"Роналд Рейгън\". Катастрофата се разследва.\r\n ", "date": "2018.11.12", "title": "Американски изтребител падна до японски остров"}
{"url": "https://www.dnes.bg/obshtestvo/2018/11/12/protesti-nedovolstvo-a-cenite-se-opredeliat-po-pazaren-mehanizym.393277", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nНедоволни граждани от повече от 30 града на страната излязоха на шумни протести по улици и булеварди вчера, за да изразят несъгласието си с новите, по-високи цени на горивата, планираното поскъпване на \"Гражданска отговорност\" и раздутата държавна администрация.\r\nПротестните шествия на някои места създадоха напрежение. В столицата за кратко бе блокирано движението в централната градска част. \r\nЗатворени бяха и едни от най-важните пътни артерии - АМ \"Тракия\" и международен път Е-79 на изхода на Благоевград, където се стигна и до леки пътни инциденти.\n\n\n\n\r\n                    \n                    \n                \"Това, което се случва е нормално, хората с право протестират. Не очаквам да постигнат нещо по отношение на исканията, които имат, но до политически трусове е много вероятно да се стигне\", коментира в студиото на \"България сутрин\" Ваня Григорова от КТ \"Подкрепа\".\r\nПо отношение на цените на горивата бившият служебен премиер Стефан Софиянски подчерта, че протестите на гражданите трудно могат да променят нещо, тъй като става въпрос за пазарни механизми.\r\n\"Това недоволство обаче показва, че сред обществото има голямо напрежение, което идва от несигурността на управляващите. Налице е едно нестабилно правителство\", каза Софиянски.\r\nПред  той допълни още, че имайки предвид непрекъснатото покачване на цените у нас може да се смята, че в държавата ни е пред прага на икономическа криза. ", "date": "2018.11.12", "title": "Протести, недоволство... А цените се определят по пазарен механизъм! "}
{"url": "https://www.dnes.bg/obshtestvo/2018/11/12/1-mln-litra-gorivo-nekachestveno-prerabotvat-go.393273", "text": "Не са открити фрапиращи нарушения след началото на проверките за качество на горивата у нас. Това обясни председателят на Държавната агенция за метрологичен и технически надзор Кирил Войнов.\r\nТой добави, че е много важно Агенцията да има участие при транспортиране и преработка на установено некачествено гориво.\n\n\n\r\n\"Досега сме констатирали над 1 милион литра некачествено гориво, което трябва да се върне за преработка, но последващият контрол не се изпълнява от нас по законодателство. То трябва да се промени, за да се проследи това извозване до завода и преработката\", посочи Войнов пред БНТ.\r\nСпоред него изненадващите проверки дават своя резултат.\r\n                    \n                    \n                \"Предприехме проверки, които ще продължат и тази седмица, за да се гарантира качеството. Неизправностите са в рамките на допустимото – 9% от горивата не отговаряха на изискванията за качество, в Сливен и Ямбол\", посочи още Войнов.\r\nПроверени са също Плевен, Ловеч, Велико Търново и Стара Загора.\r\nНаложени са санкции на бензиностанции в размер на 1 милион и 7 хил. лева от началото на годината, заяви още Войнов.", "date": "2018.11.12", "title": "1 млн. литра гориво – некачествено! Преработват го!"}
{"url": "https://www.dnes.bg/technology/2018/11/12/google-s-merki-bori-seksualnite-posegatelstva.393278", "text": "Изпълнителният директор на Google в Лос Анджелис, Сундар Пичай обяви редица вътрешни промени на политиките на компанията в отговор на глобалните атаки по отношение на сексуалния тормоз.\r\nНа 1 ноември хиляди служители на Google по света организираха протести срещу твърденията за сексуален тормоз, неравенство между половете и системен расизъм. Демонстрации в офисите на компанията по света започнаха в 11:10 часа в Токио и се състояха едновременно в други часови зони. \r\nКонкретна причина за протеста стана разкритие на \"Ню Йорк Таймс\", че мениджър от висшия състав на компанията, след напускането си, е получил обезщетение в размер на 90 милиона долара, въпреки основателните съмнения за сексуални посегателства.\n\r\n                    \n                    \n                В отговор Google обяви нови политики за сексуалните злоупотреби. Те отразяват исканията на протестиращите. \r\n\"Ние осъзнаваме, че не винаги сме правили всичко правилно в миналото и искрено съжаляваме за това. Ясно е, че трябва да направим някои промени\", пише изпълнителният директор Сундар Пичай в имейл до служителите. Организаторите обаче казаха, че Google \"е пренебрегнал някои от основните изисквания\", които са предложили.\r\nОт Google се ангажират да подкрепят повече онези, които подават сигналите и да удвоят усилията си, за да може компанията да бъде работно място с равнопоставени служители, с гаранции за справедливост и уважение. \r\nПредвижда се случаите на сексуални посегателства в интернет гиганта да бъдат разглеждани от арбитражни съдилища. Обученията за предотвратяване на сексуален тормоз стават задължителни, а онези които не ги посещават, ще бъдат санкционирани.\r\nНовите вътрешни правила предвиждат много по-голяма прозрачност на разследването на случаите на сексуални посегателства и огласяване на резултатите от тях. Въпреки това, от Google нямат намерение да правят цялата тази информация публична, въпреки исканията, направени от организаторите на протеста.\r\nПичай каза още, че компанията ще актуализира и разшири обучението си за сексуален тормоз и сега служителите ще трябва да преминават през подобни курсове ежегодно, вместо на всеки две години. \r\nGoogle също така изтъкна необходимостта от премахване на консумацията на алкохол като оправдание за тормоз. Компанията посочва, че \"тормозът никога не е приемлив и алкохолът никога не е извинение\". \r\nЛидерите в компанията заявиха, че \"се очаква да се създадат екипи, събития, места и среди, в които няма да се толерира прекомерната консумация на алкохол\".\r\n", "date": "2018.11.12", "title": "Google с мерки, бори сексуалните посегателства"}
{"url": "https://www.dnes.bg/sofia/2018/11/12/bditelnost-v-socialnite-mreji-i-edin-kradec-zaloven.393279", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Жители на столичния квартал \"Лагера\" поеха самоинициатива и успяха да разкрият крадец, провеждайки собствено разследване.\r\nТе са установили самоличността на мъж, опитал се да влезе в един от апартаментите. Освен това са разбрали и ареса, на който живее.\n\n\r\nВсичко се е случило благодарение на един обикновен на пръв поглед звънец, който обаче при позвъняване изпраща известие до собственика на жилището.\n\r\nПред  потърпевшият Любомир Коцов разказа, че в четвъртък в 03.15 ч. крадецът опитал да влезе в дома му, както и в съседния апартамент. На сутринта, когато видял видеото, Коцов го споделил във Facebook.\n                    \n                    \n                \r\n\"Започнах собствено разследване, защото исках да предупредя възможно най-много хора да заключват вратите си\", каза той.\n\r\nСлед случая много хора, включително и потърпевши от същия крадец в кварталите \"Младост\" и \"Манастирски ливади\", се свързали с Любомир. Оказало се, че лицето се разхожда свободно из София от месец октомври и продължава да обикаля жилищата на столичани.\n\r\nОт полицията заявиха, че извършителят се издирва.", "date": "2018.11.12", "title": "Бдителност в социалните мрежи... И един крадец – заловен! "}
{"url": "https://www.dnes.bg/sofia/2018/11/12/dekemvri-vlak-svyrzva-bankia-i-kazichene.393281", "text": "От средата на декември жителите и гостите на столицата ще могат да пътуват между Банкя и Казичене с влаковете на \"БДЖ-Пътнически превози\" ЕООД без да се налага да се прекачват.\r\nУспехът идва след повече от две години убеждаване на институциите в необходимостта от пускането на подобни директни градски влакове, които да прекосяват територията на София.\r\nИнициативата, подета от сдружение \"Градски транспорт и инфраструктура\" и подкрепена от бизнеса и общински съветници, ще позволи разстоянието от 33 км между двата крайни района на столицата, да се изминава за по-малко от 1 час.\n\n\r\nМакар всеки момент да се очаква железопътният превозвач да публикува окончателния вариант на разписанията на влаковете, може да се каже, че предложената организация ще бъде изпълнена.\r\n                    \n                    \n                Влаковете по направлението София – Банкя се увеличават до 5, с един повече спрямо сегашния график. От сдружението напомнят, че градското направление Казичене – Банкя има сериозен потенциал за превоз на пътници, като интервалите могат да достигнат до 15-20 мин в най-натоварените часове на денонощието. Железопътната линия свързва най-големите индустриални зони в града, както и големите жилищни комплекси – Надежда, Подуене и Дружба.\r\nОстава отворен въпроса с интегрирането на превозните документи между влаковете и градския транспорт в София. В тази връзка от сдружението вече са изпратили писмо до Министъра на транспорта, информационните технологии и съобщенията г-н Росен Желязков с искане за скорошна промяна в тарифите на БДЖ-Пътнически превози ЕООД, която да позволи издаването на единен превозен документ – влак-метро-трамвай-автобус.\r\nНовият билет ще дава възможност за лесно прекачване за пътниците, особено в гарите, които са свързани с метростанции. Така например, пътниците от Перник ще могат да стигат до НДК с влак и метро без да се налага да купуват два билета.", "date": "2018.11.12", "title": "Декември: Влак свързва Банкя и Казичене"}
{"url": "https://www.dnes.bg/eu/2018/11/12/bylgarski-rumynski-rim-zabraniava-koli-s-chujdi-nomera.393280", "text": "Ако сте жител в Италия от над 2 месеца, вече няма да може да се движите с кола с чужд номер. Тази нова норма, която е част от т.нар. Пакет за сигурност, беше одобрена от италианския Сенат. \r\nТя е част от серията мерки, с които Италия се стреми да удари по хитреците, използващи български или румънски номера, за да спестят от застраховки и данъци, но също и за да извършват безнаказано нарушения по италианските пътища, пише \"\". \r\nСпоред досегашната норма в Италия чужденците можеха да ползват чужди регистрации на автомобили до 1 г. от жителството си на Ботуша. Много често и италианците ползваха чужди номера в родината си, тъй като регистрираха колите си в чужбина посредством фирми за лизинг. \r\n                    \n                    \n                В повечето случаи, когато бяха спирани, те бяха предупреждавани, а при второ спиране в рамките на 6 месеца глобата беше от 84 до 335 евро. Според сега приетата норма обаче глобата става 712 евро и ще се налага още при първото констатиране на нарушение, а колата ще се задържа до поставянето на документите й в ред до 6 месеца. Ако дотогава това не стане, тя ще бъде конфискувана.\r\nМного италианци се снабдяваха с български, румънски или полски номера, за да спестят от застраховки и данъци. Новата мярка е не само с фискална цел. Стремежът е да се сложи край и на хилядите нарушения по пътищата на автомобили с чужди номера, които не винаги можеха да се разпознаят от системата на италианската полиция. Освен това в случаите на инциденти с кола с български номер например, заплащаните обезщетения от българските застрaхователни компании са в пъти по-малки от тези на италианските. ", "date": "2018.11.12", "title": "Български, румънски... Рим забранява коли с чужди номера"}
{"url": "https://www.dnes.bg/sofia/2018/11/12/bez-voda-v-niakoi-chasti-na-stolicata-vyv-vtornik.393282", "text": "Без вода ще останат временно някои части на столицата във вторник, съобщават от „Софийска вода“. \n\r\nНа 13 ноември 2018 г., във връзка с подмяна на сградно водопроводно отклонение на ул. „Боянски водопад“ кв. „Манастирски ливади“ , се налага спиране на водоподаването от 10:00 до 17:00 часа на клиентите на „Софийска вода”, живеещи в района на ул. „Боянски водопад“, по ул. „Костенски водопад“ от ул. „Шарл Шампо“ до ул. „Иван Кирков“, бл. 10 на ул. „Иван Кирков“.\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул.“ Боянски водопад“ ъгъла с ул. „Иван Кирков“.\n                    \n                    \n                \r\nНа 13 ноември 2018 г. (вторник), във връзка с подмяна на сградно водопроводно отклонение на ул. „Христо Станишев“ кв. „Орландовци“ , се налага спиране на водоподаването от 09:00 до 19:00 часа на клиентите на „Софийска вода”, живеещи в района на ул. „Христо Станишев“ от ул. „Училищна“ до ул. „Свобода“, както и на ул. „Александър Невски“ от ул. „Цигов чарк“ до ул. „Училищна“ и ул. „Роман“. При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул.“Христо Станишев“ ъгъла с ул. „Училищна“.\n\r\nНа 13 ноември 2018 г. (вторник), във връзка с изграждане на сградно водопроводно отклонение на ул. „Борис Руменов“ кв. „Кръстова вада“ , се налага спиране на водоподаването от 10:00 до 19:30 часа на клиентите на „Софийска вода”, живеещи в района на ул. „Борис Руменов“ от ул. „Борис Руменов “ до ул. „Асен Йорданов“, ул. „Асен Йорданов“ №73. При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул.“Асен Йорданов“ ъгъла с ул. „Флора Кънева“.\n\r\nНа 13 ноември 2018 г. (вторник), във връзка с подмяна на сградно водопроводно отклонение на ул. „Алеко Константинов“ с. Мировяне , се налага спиране на водоподаването от 09:00 до 18:30 часа на клиентите на „Софийска вода”, живеещи в района на ул. „Алеко Константинов“, ул. „Спортист“, ул. „Чавдар войвода“, площад „Васил Левски“. При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул.“Алеко Константинов“ ъгъла с ул. „Парашутист“.\n\r\nНа 13 ноември 2018 г. (вторник), във връзка с диагностика на уличен водопровод на ул. „Орлин“ с. Мировяне , се налага спиране на водоподаването от 09:30 до 17:30 часа на клиентите на „Софийска вода”, живеещи в района на ул. \"Орлин\" от ул. \"Ястреб \" до ул. „Канала“, ул. „Леярна“. При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул.“ Орлин“ ъгъла с ул. „Леярна“.\n\r\n \r\nРемонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването, отчитат от дружеството.\n\r\nЗасегнатите от прекъсването на водата, могат да получат повече информация от Телефонния център на “Софийска вода” АД на телефон 0800 12121 или да следят за развитието на всички текущи теренни дейности в реално време чрез .\n\r\n“Софийска вода” АД предварително се извинява на своите клиенти за причинените временни неудобства!\n\r\n дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.", "date": "2018.11.12", "title": "Без вода в някои части на столицата във вторник"}
{"url": "https://www.dnes.bg/politika/2018/11/12/plenum-protesti-i-rokadi-bsp-se-gotvi-za-vlastta.393283", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nВчерашните мащабни национални протести съвпаднаха и с политическо събитие – пленумът на БСП. От Левицата не пропуснаха да подкрепят исканията на хората, наричайки ги справедливи и правилни и допълниха, че са продиктувани от несправедливите и грешни решения на правителството на ГЕРБ, Бойко Борисов и \"Патриотите\".\r\nПроблемите на обществото и поведението на управляващите мина без особен отзвук, защото пленумът се отдаде на смяната на главния редактор на партийния вестник \"Дума\".\n\n\r\n\"Вчерашният пленум потвърди необходимостта от адекватни политически действия – както вътрешнопартийни, така и в парламента. Надделя усещането, че политическите действия на БСП трябва да бъдат възприемани като алтернатива на сегашното управление. Ако Столетницата не е припозната като стабилна и единна във вътрешнопартиен план – никой няма да я възприеме като алтернатива\", отбеляза левият Атанас Мерджанов.\r\n                    \n                    \n                Пред  той поясни, че главният редактор на вестник \"Дума\" е много важна част от БСП, тъй като чрез него се прокарват идеите на БСП сред обществото.\r\n\"БСП трябва да се готви за властта. Нищо чудно в тази скандална ситуация да дойдат предсрочни избори. Като че ли се отдалечаваме от образа на алтернатива на властта. Румен Овчаров правилно определи БСП като страдаща от самодостатъчност и агресивна посредственост\", подчерта Мерджанов.\r\n\"На следващия конгрес БСП трябва да излезе като далеч по-обединена. Партията е показала, че в ключови моменти може да се консолидира и да постига значителни резултати. БСП трябваше да излезе със своя декларация за тези 29 години преход\", каза още той.", "date": "2018.11.12", "title": "Пленум, протести и рокади: БСП се готви за властта?"}
{"url": "https://www.dnes.bg/cars/2018/11/12/sofiia-14-lamborgini-ta-110-bentli-ta-kakyv-shte-e-danykyt-im.393265", "text": "14 \"Ламборгини\"-та са регистрирани в София. \"Бентли\"-та карат 110 столичани, а \"Порше\"-та - 248. \r\nСред ретроавтомобилите пък има регистрирани 4 автомобила \"Чайка\", 177 Трабант-а и 207 Москвича, сочи справка на Столичната община.\r\nНай-масовата марка автомобили в София обаче е \"Фолксваген\". Различни модели притежават 50 352 шофьори. След нея се нареждат \"Опел\" - 36 019, и \"Шкода\" - 12 597.\r\n13 085 са новорегистрираните коли в столицата от януари до началото на септември. Те са с 1641 повече спрямо същия период на 2017 г. - тогава са били 11 444.\n\n\n\r\n                    \n                    \n                Повечето са нови и с екостандарт Евро 6 - 12 946, а с Евро 5 - само 17. Общо колите с Евро 6 и Евро 5, регистрирани в столицата, са 103 781, сочат данните на данъчните служби. Електромобилите пък са 254.\r\nСлед промените в Закона за местните данъци и такси, които въвеждат нова концепция за облагането на автомобилите от 2019 г., Столичната община ще избере минималните ставки, предвидени от законодателя. Това предложение ще внесе в СОС зам.-кметът по финанси Дончо Барбалов. \r\nСпоред закона те са различни за старите и новите коли. При старите до Евро 3 се предвижда увеличение с 10 до 20%, а при тези от Евро 4 нагоре екологичният коефициент налага поевтиняване от 20 до 60%.\r\nПромените на практика ще засегнат всички собственици на коли - за едни налогът ще се повиши, а за други - намали.\r\n\"Според прогнозите ни на всеки трети автомобил в София ще има намаление на данъка. Подготвяме онлайн калкулатор, за да улесним собствениците. С него те ще могат сами да сметнат новия размер на данъка\", казва Барбалов пред \"\".\r\nПредварителните сметки показват, че собственик на \"Опел Корса\" от 1994 г. без евростандарт и с по-ниска мощност ще плаща вече 32 лв. вместо сегашните 23 лв.\r\nЗа \"Поло\" от 1999 г. без евростандарт вместо 9 лв., данъкът ще стане 32 лв.\r\nЗа нов \"Фолксваген Пасат\" обаче налогът ще се намали - от 482 лв. той ще стане 402 лв. \r\nСобствениците на БМВ Х6 пък вместо 2500 лв. ще дължат 1700 лева.", "date": "2018.11.12", "title": "София: 14 \"Ламборгини\"-та, 110 \"Бентли\"-та. Какъв ще е данъкът им?"}
{"url": "https://www.dnes.bg/science/2018/11/12/slynchevo-v-sibir-a-i-v-sofiia-suha-esen-topla-zima-kakvo-se-sluchva.393266", "text": "Есен 2018 е на път да попадне в топ 5 на най-сухите за последните 70-80 години, прогнозира климатологът проф. Георги Рачев.\r\nСпоред прогнозите септември се е оказал с 2 градуса над нормата, октомври - с около 2,5, а до момента ноември е дори с 4-6 градуса по-топъл от нормалното. В същото време това ще е и периодът с най-малко валежи, особено за Западна България. На някои места пък дъждовете са били от порядъка на 10-20 л на кв/м, което на практика е минимално количество. В отделни територии на страната пък изобщо не е валяло.\r\n\"Ако не вали в близките десетина дни, а според прогнозите времето ще продължи да е сухо, реколтата може да бъде компрометирана. Да не говорим, че за ноември дори е нормално вече да има снежна покривка, а поне до 25-и няма такива изгледи\", обясни проф. Рачев.\n\n\n\r\n                    \n                    \n                Надеждата била, ако в края на месеца се образува средиземноморски циклон, който да предизвика значителни количества дъжд и за 1-2 дни, да се изпълни месечната норма.\r\n\"Но това не е разрешение на проблема със засушаването, защото есенните посеви се нуждаят от влага. Когато обаче сме имали продължителен период на суша, то няма влага в първите 40 см от почвата и посевите не могат да покълнат. Така че обстановката за селскостопанските производители никак не е лека\", обясни проф. Рачев пред \"Монитор\".\r\nПоказателни за засушаването били и ниските нива на водите в реките и езерата в планините. В Пирин например са паднали с половин метър, а реките на места били изцяло пресушени. Не било по-добро положението и в Рила. Затова и експертите се надяват през януари да има повече валежи, за да се компенсира дефицитът на водния баланс.\r\nТоплата и суха есен обаче не е характерна само за нашата страна, но и за целия Балкански полуостров и Източна Европа. В Германия например нивото на Рейн е едно от най-ниските за последните 50 години.\r\nВ Италия и Испания пък се наблюдава обратното явление. Там буквално бяха потопени от дъжд, а водите взеха 30 жертви.\r\n\"Има наслагване на някои специфични синоптични обстановки и това доведе до това дълго задържане на това дъждовете в Италия и Испания и на топлото време на Балканите и Централна и Източна Европа\", коментира проф. Рачев.\r\nРекорди са отчетени и в европейската територия на Русия – в Москва и Санкт Петербург бяха измерени най-топлите дни, откакто съществуват метеорологични измервания там. Неслучайно преди няколко дни стана ясно, че този октомври е най-топлият в северното полукълбо и специално в Русия.\r\n\"Няма студ, който може да слезе към България. Русия е най-голямата по територия държава в света, но и най-студената. Тя е по-студена от Канада и Финландия, което е в противовес с това, което се случи през октомври. Навсякъде в европейската част на Русия температурите са с над 3 градуса по-високи, а в Сибир има места, които са с 8 градуса над нормата. Това е уникално. Имайте предвид, че през 1967 година никой не е мислил за глобално затопляне\", поясни климатологът.\r\nСпоред проф. Рачев хората като цяло са станали по-чувствителни към всяко изменение и на пръв поглед се създава усещането за нещо уникално.\r\n\"Наистина не е типично това засушаване в Източна Европа, както и валежите в Сардиния и Северна Италия. Но към 15 ноември се очаква промяна в общата атмосферна циркулация. Тогава температурите у нас ще се понижат, но не драстично\", каза още проф. Рачев. Така максималните ще са между 10-13 градуса, а минималните около 2, но в котловинните полета ще паднат и под нулата. След 22 ноември температурите ще продължат да се понижават и може би в края на месеца ще стигнат до нормалните за сезона.\r\n\"Сушата обаче продължава. Дотук се движим с 4 градуса над нормата, така че се очаква и ноември да е над нормата\", допълни Рачев.\r\nВсе още синоптиците не могат да дадат точни прогнози кога се очаква първият сняг. За целия Балкански п-в обаче и за България зимата се очертава да бъде по-топла с около 1-2 градуса.\r\n\"Предишните три зими също бяха доста топли, включително и миналата, но имаше разминаване в отделните месеци. Лятото у нас започна много рано, още през април имаше много високи температури. Юни и юли пък имаше много валежи, което остави в хората впечатление, че лятото е хладно, което не е точно така. Температурите бяха нормални. Валежите бяха 400% над нормата на места. В резултат на това зърнената и зеленчуковата реколта бяха на много високо ниво. Произведохме 10 млн.т зърно, царевицата се очаква над 3 млн. т и слънчогледът около 2 млн.т. Това е уникално за територията на България. Малко по-зле беше по отношение на картофите. Така че, когато има дъжд, има и реколта. Когато е сухо, не е така. Затова обръщам внимание на това засушаване\", каза още проф. Рачев.\r\nУ нас продължава да има ясно разграничени четири сезона и хипотезата за размиване на сезоните не е вярна. В това е категоричен климатологът проф. Рачев.\r\n\"Ние винаги сме били на границата между умерения и субтропичния пояс и сме имали ясно разграничени четири годишни времена. Няма нищо в това, че някой пролетен или зимен месец са по-топли. Това е въпрос на циркулация. В интерес на истината обаче трябва да се знае, че топлото полугодие у нас е по-дълго. Имаме седем месеца с широколистна растителност - от април досега\", обясни Рачев. \r\nТой изтъкна, че ние сме близо до Средиземно море, което е най-голямото вътрешноконтинентално море на земята, и това оказва влияние върху климата. Експерти обаче отчитат тенденция от 1975 година досега в страната ни да става все по-топло. Забелязва се скок на температурите през цялата година. Така например зимите вече са с около 0,5-1 градуса по-топли, а летата - с около 0,2 - до 0,4 градуса. След две години ще бъде ясна и новата норма, която ще важи за периода 1991-2020 година. Тогава ще имаме и по-ясна представа за промените, настъпили в климата.\r\nУчените са категорични, че когато имаме данни за 30-годишен период, тогава може да се говори за промени в климата.\r\nГлобалното затопляне е абсолютен факт. То се усеща навсякъде по света. Така и 2016 година беше обявена като най-топла за целия свят. Тогава и влиянието на природния феномен Ел Ниньо, затоплящ няколко милиона квадратни километра екваториална вода в Тихия океан беше доста силна. Тогава температурата беше с 1 градус по-висока от средната за 20-и век.\r\n\"Това е много сериозно затопляне. 2017-а беше втората най-топла година - с 0,86 градуса, а 2015 година - третата с повишение от 0,8 градуса. Тази година върви към влизане на топ 5 на най-топлите години, но по всяка вероятност няма да може да постигне рекорда на 2016-а. Но забележете, че сред най-топлите години са последните пет. Нищо, че някъде е по-студено, а някъде по-топла. Цялата земна повърхност вече е по-топла от температурите на 20-и век с около 0,7 градуса\", коментира още климатологът.\r\n\"Как ще се отрази това след около 5-6 години, никой не може да каже още от сега. Но северното полукълбо се затопля много по-бързо отколкото Антарктида. Тя още дълго време ще остане студена. Живеем в интересно време. Човешката дейност пряко влияе върху климата\", добави климатологът. Той изтъкна, че влиянието на човешката дейност ще се усети и само след около седмица, когато в целия Балкански п-в ще бъдат запалени няколко десетки милиона печки, които ще влошат качеството на въздуха. За решението на този проблем обаче била необходима национална програма.", "date": "2018.11.12", "title": "Слънчево в Сибир, а и в София! Суха есен, топла зима… Какво се случва?"}
{"url": "https://www.dnes.bg/eu/2018/11/12/zagovor-v-germaniia-voenni-gotveli-politubiistva.393267", "text": "Bоенни в Германия готвели политически убийства. Заговорниците служели в елитна част. Техният брой бил около 200 души, писа списание \"Фокус\".\r\nЗаговорниците подготвяли специална операция, която имала за цел да предизвика хаос по улиците на основните германски градове.\r\nЗа целта освен политически убийства се подготвяли и такива на имигранти и бежанци, които са обвинявани от крайнодесните в нарастването на социалните сътресения.\r\nНасилието трябвало да се проведе в \"Деня Х\", за когато военните планирали да убият лидера на Зелената партия Клаудия Рот, външния министър Хайко Мас и бившия президент Йоахим Гаук.\r\nТези трима политици са известни със своите либерални възгледи. Все пак властите са успели да разкрият заговора в елитните части на Бундесвера, преди да бъдат извършени убийствата.\r\n                    \n                    \n                Всички заговорници принадлежали на групата \"Унитер\". Тя е основана през 1996 г. и има за цел да подпомага ветераните от мисиите в Афганистан и Африка.\r\nОт \"Унитер\" отричат обвиненията. Все пак властите са претърсили тренировърни лагери на армията по границата с Австрия и Швейцария за оръжие, муниции, пари и петрол.\r\nПрез 2015 г. канцлерът Ангела Меркел отвори границите на Германия за хиляди бежанци, бягащи от войните в Близкия изток.\r\nТова предизвика реакция в част от германското общество, като намери израз в нарастването на популярността на националистите от Алтернатива за Германия.", "date": "2018.11.12", "title": "Заговор в Германия: Военни готвели политубийства!?"}
{"url": "https://www.dnes.bg/zvezdi/2018/11/12/an-hatauei-na-36-ot-disni-do-oskar.393116", "text": "\n\r\nНа 12 ноември рожден ден празнува популярната американска актриса Ан Хатауей. Родена през 1982 година в Бруклин, Ню Йорк, тя прави своя дебют през 1999 г. в телевизионния сериал \"Get Real\".\n\r\nПървата й голяма роля е само 2 години по-късно в продукцията на Дисни \"Дневниците на принцесата\", като след това тя продължава да се появява в семейни филми сред които \"Дневниците на принцесата 2\" и \"Омагьосаната Ела\".\n\r\nВ своята кариера досега тя е участвала в над 20 филма, сред които по-известните са \"Дяволът носи Прада\", \"Да бъдеш Джейн\", \"Рейчъл се омъжва\", \"Булчински войни\", \"Любовта е опиат\", \"Черният рицар: Възраждане\" и други.\n                    \n                    \n                \r\n\n\r\nБаща й е адвокат, а майка й – актриса, която обаче не постига особен успех.\n\r\nАктрисата е отраснала в католическо семейство, като дори като дете иска да стане монахиня. Тя обаче се отказва от религията, след като разбира, че брат й е хомосексуалист, а църквата отрича тези взаимоотношения.\n\r\nПрез 2006 година списание \"People\" я нарежда сред топ 50 на най-красивите хора в света.\n\r\nПрез 2008 година получава номинация за \"Оскар\" за най-добра женска роля за участието си в \"Рейчъл се омъжва\".\n\r\nПрез 2012 година тя печели \"Оскар\" за най-добра поддържаща женска роля за филма \"Клетниците\". За същия филм печели още награди Сателит, БАФТА и Златен глобус отново за най-добра поддържаща женска роля.\n\r\nПрез 2012 година се омъжва за своя съпруг Адам Шулман.\n\r\nОбича кучетата и има лабрадор.", "date": "2018.11.12", "title": "Ан Хатауей на 36: От \"Дисни\" до \"Оскар\""}
{"url": "https://www.dnes.bg/stranata/2018/11/12/piian-drogiran-babait-zasicha-na-pytia-vilnee-i-bie.393268", "text": "38-годишен пиян, дрогиран и неправоспособен, засичал с колата си \"Ауди\" превозни средства и налитал да бие шофьорите им в Исперих, Разградско.  \r\nПътният хулиган се развилнял към 15:40 часа в петък. Е.С. първо засякъл и спрял принудително \"Ивеко\", управлявано от 56-годишен шофьор. \r\nЗаедно с 19-годишния си спътник пияният налетял да бие водача на товарния автомобил. Като не успели да стигнат до него, двамата потрошили страничното огледало.\r\nПосле на друга улица били изпреварени от товарен \"Мерцедес\", шофиран от 53-годишен мъж. Двамата от \"Ауди\"-то засекли и спрели и второто превозно средство. Започнали да удрят по главата водача му. \r\n                    \n                    \n                В това време до тях спряла полицейска кола, но хулиганството дуо отказало да изпълни разпорежданията на катаджиите и пияният продължил да буйства.\r\nВ крайна сметка го проверили с дрегер, който показал, че алкохолът му е 2,52 промила. Била отчетена и положителна проба за амфетамин. \r\nПри проверките в масивите на полицията се оказало още, че мъжът е неправоспособен, криминално проявен и осъждан.\r\nТой и спътникът му са задържани в полицията и срещу тях е започнало бързо производство.\r\n ", "date": "2018.11.12", "title": "Пиян, дрогиран… бабаит.  Засича на пътя, вилнее и бие"}
{"url": "https://www.dnes.bg/snimka-na-denia/2018/11/12/ponedelnik-vtornik-sriada-severniak-snegyt-e-miraj.393269", "text": "Днес над по-голямата част от страната ще е предимно слънчево. В източните райони около обяд облачността ще се разкъса и видимостта ще се подобри. Ще духа слаб предимно северен вятър. \r\nМинималните температури ще са между минус 2 и 3 градуса, в източните райони - до 6 градуса, максималните - между 13 и 18 градуса, сочи  на НИМХ.\r\nПо Черноморието ще има разкъсана, често значителна облачност. Сутринта на места видимостта ще е намалена. Ще духа слаб до умерен предимно северен вятър, който след обяд ще се ориентира от югоизток. Максималните температури ще са 16-18 градуса. Температурата на морската вода е 15-16 градуса. Вълнението на морето ще е 1-2 бала.\r\n                \n                В планините ще е предимно слънчево, с повече облаци над масивите в източните райони. Ще духа умерен вятър от север-североизток. Максималната температура на височина 1200 метра ще е около 13 градуса, на 2000 метра - около 7 градуса.\r\nПрез нощта срещу вторник и във вторник със североизточен вятър ще проникне малка порция студен въздух. Ще има временни увеличения на облачността, почти без валежи. Дневните температури ще се понижат и максималните ще са предимно между 10 и 15 градуса, в Югозападна България, където ще остане предимно слънчево, до 18-19 градуса.\r\nВ сряда ще се появи северозападен вятър, в западната част на Дунавската равнина ще се усили до умерен и температурите там временно ще се повишат. Повече слънце ще има над Западна България, докато на изток ще бъде предимно облачно, на отделни места ще превали, а температурите ще останат по-ниски.\r\n ", "date": "2018.11.12", "title": "Понеделник, вторник, сряда – северняк. Снегът е мираж!"}
{"url": "https://www.dnes.bg/balkani/2018/11/12/vyprosyt-v-makedoniia-e-kyde-e-zatvornikyt-gruevski.393270", "text": "Осъденият бивш македонски премиер Никола Груевски не се яви в затвора \"Шуто Оризари\" и в неделя, за да започне да излежава двугодишната си присъда за придобиване на луксозен автомобил с бюджетни средства. \r\nТой не е отишъл и на работа в парламента, където заседаваше Комисията по конституционните въпроси, на която той е член, пише македонският \"Фокус\".\n\n\r\nВ понеделник представителите на съда ще имат още една възможност да връчат на Груевски решението на съда, че отхвърля иска му за отлагане на присъдата, в случай, че той се появи на съдебното заседание по делото за изборни измами срещу него и други функционери от ВМРО-ДПМНЕ. \r\n                    \n                    \n                Двугодишната присъда на бившия премиер влиза в сила веднага щом получи лично съдебното решение.\r\nИзданието отбелязва, че засега няма следа от почетния председател на ВМРО-ДПМНЕ. Неговият телефон продължава да е изключен, а от партията казват, че твърденията за негово бягство са спекулации и всъщност \"Груевски е жертва на политическо преследване\".\r\nГруевски получи две години ефективна присъда по делото \"Танк\" за закупуването на служебния му \"Мерцедес\" за над 650 000 евро, докато беше премиер. \r\nПо делото бившият министър на вътрешните работи Гордана Янкулоска беше осъдена на шест години затвор.\r\nГруевски бе министър-председател в продължение на десет години - от 2006 до януари 2016 г. Той бе свален власт след разкритията за тежки корупционни схеми, натиск върху съдебната система, медиите и бизнеса. Република Македония изпадна в тежка политическа криза в началото на 2015 година, която продължи близо три години. След погрома на парламента на 27-ми април 2017 година в страната бе сформирано сегашното правителство на премиера Зоран Заев. ", "date": "2018.11.12", "title": "Въпросът в Македония е: Къде е затворникът Груевски?"}
{"url": "https://www.dnes.bg/index/2018/11/12/receptata-dnes-svej-sandvich-s-nahut-i-avokado.393097", "text": "\r\n4 филийки хляб\r\n1 добре узряло авокадо\r\n1 малка консерва нахут\r\n2 стръка зеле лук или 1/2 малка глава червен лук\r\nняколко капки лимонов сок\r\nсол, черен пипер на вкус\r\n \r\n\r\n \r\nСложете в купа вътрешността на авокадото и прибавете към него отцедения и изплакнат нахут. Намачкайте с помощта на вилица или просто разбъркайте, за да останат зърната нахут цели. Прибавете нарязания магданоз, лук, лимоновия сок, сол и черен пипер и отново разбъркайте. Намажете филийките и по желание за финал добавете свеж кресон.\r\n\r\n", "date": "2018.11.12", "title": "Рецептата Dnes: Свеж сандвич с нахут и авокадо"}
{"url": "https://www.dnes.bg/blizak-iztok/2018/11/12/za-24-chasa-149-ubiti-v-iemen.393285", "text": "Най-малко 149 души - 110 бунтовници хуси, 32 военни от проправителствените сили и 7 цивилни - са убити през последните 24 часа в сраженията в йеменския пристанищен град Ходейда, съобщи Франс прес, като се позовава на военни и медицински източници.\r\nПроправителствените сили, подкрепяни от оглавяваната от Саудитска Арабия коалиция, от началото на месеца засилиха офанзивата за превземането на ключовия йеменски град на брега на Червено море, който е под контрола на шиитските бунтовници, предаде БТА.", "date": "2018.11.12", "title": "За 24 часа – 149 убити в Йемен"}
{"url": "https://www.dnes.bg/bulgaria/2018/11/12/policeiski-proizvol-v-pavlikeni-myj-bit-bez-prichina.393284", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\n\r\nМлад мъж сигнализира за това, че е бил нападнат и бит от полицаи в Павликени. За инцидента стана ясно в социалните мрежи.\r\nБратът на пострадалото момче Пламен Василев твърди, че има полицейски произвол в града, а брат му е бил удрян в главата, слабините и стомаха, за да признае нещо, което не е извършил.\r\nВсичко се е случило сутринта на 7 ноември, когато младият мъж отива да храни кучетата на семейна вила в района на Павликени.\r\n\"В 9:30 часа отива да храни кучетата, при което е обграден от ченгета, които си мислят, че в имота има трева. Започват да го бият и принуждават да каже неща, които искат да чуят\", разказа Василев пред .\r\n                    \n                    \n                Братът на бития мъж допълни още, че полицейският произвол в града е често срещан и според него униформените в Павликени се чувстват недосегаеми.\r\nПострадалият вече си е изкарал медицинско свидетелство за нанесените удари и днес ще заведе дело.\r\n\"Полицаите, които е разпознал, са Даниел Венияминов и Вальо Каменов, които са го удряли в слабините\", каза още Пламен Василев.\r\n ", "date": "2018.11.12", "title": "Полицейски произвол в Павликени – мъж бит без причина?"}
{"url": "https://www.dnes.bg/stranata/2018/11/12/lovdjiia-vmesto-gligan-prostrelia-kolega.393289", "text": "37-годишен мъж от село Гълъбец, община Хасково, е пострадал в ловен инцидент, съобщиха от ОДМВР - Хасково. \r\nВчера пострадалият мъж е бил на излет с ловната си дружинка в землището на селото.\n\r\nОколо 16:30 часа той е бил прострелян в двата крака с ловно оръжие. \r\nПристигналите на място полицаи установили, че това е станало неволно от 36-годишен ловджия със законно притежаваната му ловна пушка.\r\nПростреляният е бил прегледан в хасковската болница. Той е без опасност за живота.\r\nОръжието е иззето, образвано е досъдебно производство.\r\n \r\n ", "date": "2018.11.12", "title": "Ловджия вместо глиган простреля колега"}
{"url": "https://www.dnes.bg/politika/2018/11/12/sled-koalicionniia-syvet-grajdanska-ot-1000-leva-spekulaciia.393293", "text": "Цената на горивата не се формира от правителството, обяви председателят на парламентарната група на ГЕРБ Цветан Цветанов след Коалиционния съвет в МС, свикан заради вчерашните протестите в страната срещу високите цени на горивата.\r\nФинансовият министър Владислав Горанов обясни, че цените не зависят от България, защото тя не произвежда суров петрол. \"Цените у нас следват тенденцията в света\", поясни той.\r\nПо думите му очакванията са цените на суровия петрол да се успокоят, дори да има леки намалния в следващите месеци през 2019 г. \n\n\r\nТой отбеляза, че не е изключено да се осъществи среща с петролната и газова асоциация, за да се обсъди веригата на доставки и да се докаже на българските граждани, че това са ценовите равнища, които могат да се прилагат в една пазарна икономика.\n                    \n                    \n                \r\n\"Цена - 1000 лв. за гражданска отговорност, не стои на дневен ред. Подобна тема е спекулация, която цели създаването на обществено напрежение\", отсече министър Горанов.\n\r\nПо думите му на Съвета е било застъпено мнението, че по-рисковите шофьори трябва да плащат повече. Той обаче отбеляза, че наредбата на КФН, която се обсъжда, е на много ранен етап и дали ще остане в този вид, с такава ескалация на \"Гражданската отговорност\", в зависимост от рисковото поведение на шофьорите, тепърва щяло да се анализира.\n\r\n\"Дебат за 1000 лв. \"Гражданска отговорност - няма, и такива цени в момента няма\", категоричен бе Горанов.\r\nЩо се отнася до данъците за старите автомобили, министърът обави, че увеличението ще е с до 10 лева.\r\nЦветан Цветанов коментира, че във вчерашния ден на протести е имало доста провокации и в не малко от случаите се е целял сблъсък между протестиращи и тези, които са блокирани на пътя.\r\nТой отбеляза, че гражданите са достатъчно интелигентни, за да преценят откъде и кой би искал и има интерес да има политическо състресение, криза или хаос.\r\n\"Всеки има право да избира какво желае - да имаме политическа криза и хаос или да имаме стабилност\", заяви Цветанов.\r\nКоалиционният съвет днес е решил още, България да не се присъединява към Глобалния пакт за миграция на ООН. Според решението на Съвета, този документ застрашава националния интерес на България.", "date": "2018.11.12", "title": "След коалиционния съвет: \"Гражданска\" от 1000 лева – спекулация!"}
{"url": "https://www.dnes.bg/football/2018/11/12/levski-bori-vratarskata-kriza-s-iunoshi.393290", "text": "Спортно-техническият щаб на Левски обмисля да даде шанс на някой от младите си вратари до края на първенството, пише \"Тема спорт\".\n\r\nПричината е, че словакът Мартин Полачек и бившият капитан Божидар Митрев правят много слаб сезон и се надпреварват да грешат. В момента на “Герена” са още Николай Кръстев, Петър Иванов и Димитър Шейтанов. Само последният няма официален мач за Левски. Възможно е обаче това да се промени.\n\r\n“Имаме вратарски проблем и ще трябва да го решим с Валентин Захариев, който отговаря за играчите под рамката”, каза след двата последни мача на тима Славиша Стоянович.\n\r\nЯсно е, че през зимата Левски ще трябва да извади средства и да привлече класен страж, тъй като е видно, че Полачек и Митрев не се справят. Ще е интересно да се види на кого \"сините\" ще гласуват доверие в спаринга по време на паузата в шампионата.\n                    \n                    \n                \r\nСлед подновяването на първенството тимът приема Ботев (Враца). Мачът е на 25 ноември от 17:30 часа на “Герена”.\r\n\n\r\n ", "date": "2018.11.12", "title": "Левски бори вратарската криза с... юноши"}
{"url": "https://www.dnes.bg/balkani/2018/11/12/kola-blysna-tramvai-v-belgrad-edna-jertva-petima-raneni.393298", "text": "Един човек загина и петима са ранени в тежка пътна катастрофа в центъра на Белград тази сутрин, когато трамвай излезе от релсите, съобщава сръбският вестник \"Блиц\".\n\r\nКатастрофата станала, когато автомобил минал на червено и се блъснал в предната част на трамвая, който от силата на удара излязъл от релсите, ударил се в дърво и помел пешеходец. Човекът загинал на място, информира БТА.\r\nТежко ранени, с опасност за живота, са ватманът и шофьорът на автомобила. Останалите са по-леко ранени. Настанени са в Спешния център в сръбската столица.\r\nНа мястото на катастрофата са изпратени пътни полицаи, екипи на Бърза помощ и пожарникари.\r\n ", "date": "2018.11.12", "title": "Кола блъсна трамвай в Белград: Една жертва, петима ранени"}
{"url": "https://www.dnes.bg/eu/2018/11/12/belgiiski-deputat-zapodozrian-v-shpionaj-za-kitai.393294", "text": "Белгийският депутат Филип Девинтер, един от водачите на крайнодясната партия Вламс Беланг, е заподозрян в шпионаж в полза на Китай, съобщиха местни медии.\n\n\r\nДевинтер е получавал облаги като съветник на китайско дружество с нестопанска цел, уличено в шпионаж от белгийското контраразузнаване. Дейността е наблюдавана в продължение на пет години, а ръководителят на дружеството преди година е бил прогонен от Белгия.\n\r\nСпоред следствието дружеството е действало под прикритието на организатор на културни събития. То се е опитвало да влияе на процеса на взимане на решения в Белгия с установяването на връзки с местните политически и делови среди.\n                    \n                    \n                \r\nПо искане на китайците Девинтер е имал среща с началника на федералната полиция, както и с посланика на Узбекистан. Той е пътувал многократно до Китай и е отседнал за пет дни в Казахстан. Всички тези дейности са били финансирани от китайското дружество, за което е установено, че е свързано с властите в Пекин.\n\r\nДепутатът отрича да е знаел за връзката на дружеството с китайските власти. Случаят е предаден на прокуратурата.", "date": "2018.11.12", "title": "Белгийски депутат заподозрян в шпионаж за Китай"}
{"url": "https://www.dnes.bg/notifikacii/2018/11/12/suh-rejim-za-belgiici-otmyknaha-10-000-butilki-shampansko.393291", "text": "10 000 бутилки шампанско мистериозно се оказаха на път за Румъния вместо на фестивал в Белгия.\n\r\nУчастниците в уикенд на шампанското в белгийския морски курорт Миделкерке бяха оставени на сухо, след като пенливото питие изчезна по пътя в края на седмицата.\n\r\nКакто всяка година търговците на шампанско наели заедно камион, на който натоварили вината, за да си спестят всеки сам да доставя касите на фестивала. Тази година обаче пратката не пристигнала, съобщава местната преса. \n\r\nСлед речта на кмета за откриването щандовете се оказали празни и трябвало да се поръчват нови количества, повечето от които успели да пристигнат едва за втория ден на фестивала.\n\r\nИзчезналият товар бил заловен по-късно в Германия на път за Румъния.\n                \n                \r\nСпоред организаторите на фестивала “лица със зловредни намерения са се внедрили във веригата поддоставчици”. Те отклонили пратката, която вместо на север поела на Изток. Не става ясно как е установено местоположението на изгубения камион.\n\r\nСтойността на откраднатото пенливо вино е около 150 000 евро.\r\n ", "date": "2018.11.12", "title": "Сух режим за белгийци: Отмъкнаха 10 000 бутилки шампанско"}
{"url": "https://www.dnes.bg/technology/2018/11/12/facebook-natiri-osnovatelia-na-oculus-zaradi-pristrastiia.393299", "text": "Мениджърът на Facebook Inc. и вундеркинд Палмър Лъки бе считан за изгряваща звезда на Силициевата долина, когато, на прага на президентските избори в САЩ през 2016 г., той дари 10 000 долара на група, насочена против Хилари Клинтън.\r\nНеговото дарение предизвика реакция sred колегите му. Шест месеца по-късно той вече е извън компанията. Нито Facebook, нито Лъки публично заявиха защо той напусна гиганта на социалните медии. Когато даваше показания пред Конгреса заради скандала с личните данни на потребителите, главният изпълнителен директор на Facebook Марк Зукърбърг отрече, че решението е свързано с политиката.\r\nОказва се обаче, че Лъки е пратен в отпуска, а след това уволнен, пише в свое разследване Wall Street Journal, позовавайки се на източници, запознати с въпроса. Наскоро самият той е казал пред свои приближени, че причината е неговата подкрепа за Доналд Тръмп и фурора, който политическите му убеждения са предизвикали във Facebook и Силициевата долина.\r\n                    \n                    \n                Вътрешнофирмена имейл комуникация във Facebook показва, че въпросът е бил обсъден на най-високо ниво в компанията. През есента на 2016 г., в резултат от недоволство от дарението, мениджърите на Facebook, включително Зукърбърг са оказали натиск на Лъки да изрази публично подкрепата за кандидата Гари Джонсън въпреки дългогодишната му подкрепа за Тръмп, става ясно от сведения на запознати източници и от комуникацията, която е била прегледана от автори на The Wall Street Journal.\r\nНапускането на Лъки от Facebook бе предвестник на редица битки, които се разразиха през последната година сред преобладаващо либералната култура на Силициевата долина, която създаде PR главоболия на технологичната индустрия и привлече нежелано внимание от страна на Вашингтон.\r\nМениджъри на Facebook, Twitter Inc. и Google, подразделение на Alphabet Inc., трябваше да отговорят на въпроси от страна на депутатите за потенциални пристрастия в отношението им към консервативни гледни точки. Лидерите на технологичните компании признават, че Силициевата долина е преобладаващо либерална - Зукърбърг заяви в Сената, че е това е „изключително ляво място\" - но твърдо поддържат тезата, че политиката не играе роля в начина, по който те модерират информацията на своите сайтове.\r\n 26-годишният Лъки е наел адвокат, специализиран в трудовите правоотношения, който твърди пред Facebook, че компанията е нарушила законите на Калифорния заради натиска на мениджърите Лъки да изрази подкрепата си за Джонсън и заради наказанието на служителя си заради политическите му действия и пристрастия.\r\nВпоследствие Лъки и неговият адвокат са договорили извънсъдебно споразумение за поне 100 млн. долара, представляващо сериозно увеличение на наградите и бонусите, които би получил до юли 2019 г., плюс пари в брой, твърдят източници, запознати с въпроса. Наградите чрез акции и бонусите са в резултат на продажбата на компанията за виртуална реалност Oculus VR на Facebook през 2014 г. за повече от 2 млрд. долара, сделка, която осигури на младия мениджър общо около 600 млн. долара.\r\n", "date": "2018.11.12", "title": "Facebook натири основателя на Oculus заради пристрастия?"}
{"url": "https://www.dnes.bg/balkani/2018/11/12/lodka-s-12-migranti-potyna-krai-kurorta-dikili.393292", "text": "Лодка с 12 мигранти потъна днес в Егейско море, недалеч от курорта Дикили, окръг Измир, съобщи турската телевизия НТВ, цитирана от БТА.\r\nЛодката е потънала рано сутринта. Мигрантите възнамерявали да стигнат до гръцки остров.\r\nДвама от мигрантите са успели да доплуват до брега. Десет души се смятат за изчезнали.\r\nЕкипи на турската брегова охрана са предприели операция за спасяване на мигрантите. \r\nВ спасителната акция участват три лодки на бреговата охрана и един хеликоптер.\r\n ", "date": "2018.11.12", "title": "Лодка с 12 мигранти потъна край курорта Дикили"}
{"url": "https://www.dnes.bg/zvezdi/2018/11/12/dido-ot-d2-ocelia-sled-myjki-duel-vyv-fermata.393309", "text": "Третият мъжки дуел във \"Фермата\" остави зад оградата на шоуто Александър Масларов. Сашо загуби достойно от един от популярните участници в четвърти сезон - Деян Каменов-Дидо, като с бързината и устойчивостта си в битките успя да изненада не само зрителите, но и самия себе си. \r\n38-годишният шуменец водеше до третата битка, но в последните две игри, които носят най-много точки, вокалистът на D2 показа физическите си способности и обърна резултата.\r\nМузикантът призна, че триумфът му се дължи на факта, че е имал привилегията да определи колко точки ще носи всяка битка. \r\n\"Александър отпадна, защото беше първи дуелист. Ако можеше да реди битките, щеше да ме победи\", коментира Дидо. Именно правилният му подход да остави за накрая по-силовите игри, в които се чувства и по-сигурен, успя да му донесе първото място. \r\n                    \n                    \n                Преди началото на дуела водещите Иван и Андрей пожелаха да научат от участниците как е преминала седмицата им под ръководството на завърналата се в шоуто Христина. Преобладаващото сред участниците мнение бе за хаос, в който никой не е знаел какво да прави. Резултатът бе незавършени седмични задачи, за което фермерите изгубиха 3 от кошниците с провизии.\r\nХристина ще се окаже в центъра на събитията и през първите дни на новата седмица. Тя няма да скрие разочарованието си от критиките, които получи на арената, а провалът й като ръководител ще стане причина за още обиди и нападки по неин адрес.", "date": "2018.11.12", "title": "Дидо от D2 оцеля след мъжки дуел във \"Фермата\" "}
{"url": "https://www.dnes.bg/stranata/2018/11/12/v-gotovnost-tyrnovci-sreshtu-cenite-na-gorivata.393287", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПреди две седмици във Велико Търново припламна първата искра на масовите протести из страната. Тогава стотици великотърновци се обявиха срещу високите цени на горивата и картелите. В следствие на това Комисията за защита на конкуренцията се самосезира и започна проверка.\n\n\n\n\r\nВ неделя вечерта напрежението в града ескалира. Около 17:30 часа вече хиляди граждани се събраха и започнаха демонстративно да пресичат пешеходна пътека на възлово кръстовище в града, като по този начин блокираха както пътя София – Варна, така и редица кръстовища във Велико Търново. Полицията се наложи да спре движението.\n                    \n                    \n                \r\n\"Полицията се държа много достойно по време на протестите. Исканията ни са съвсем нормални – по-добър живот в България. Няма никакви политически сили намесени в протеста ни. Най-вероятно националният протест ще се случи спонтанно. Няма организация между отделните градове. Политиците са част от нас – може да ги подкрепим, но може и да ги свалим\", подчерта организаторът на протестите във Велико Търново Пламен Копанов.\r\n\"Търпението ни отдавна е преляло. Цените на горивата са свързани с много фактори. Появата на Валери Симеонов на тези протести беше наглост. Явно търговците на горива са се разбрали помежду си\", отбеляза протестиращ.\n\r\nГражданите настояват за цялостна промяна на политиката на държавата по линия на картелите – от горива, до лекарства. \"Народът трябва да контролира политиците, иначе пред никого не отговарят\", изтъкна Светломир Михайлов пред.\n\r\n ", "date": "2018.11.12", "title": "В готовност: Търновци срещу цените на горивата"}
{"url": "https://www.dnes.bg/crime/2018/11/12/avtobus-blysna-baba-na-zebra-v-plovdiv.393336", "text": "Автобус на градски транспорт блъсна жена на пешеходна пътека в Пловдив, съобщиха от МВР.\n\r\nОколо 11:20 часа е получен сигнал за пътно произшествие на кръстовището между бул.\"Васил Априлов\" и ул.\"Любен Каравелов\" - автобус от градския транспорт ударил 80-годишна жена на пешеходна пътека. \r\nШофьорът на автобуса /на 72 год./ не е употребил алкохол. Пострадалата е откарана в болница за прегледи.\r\nДвижението в участъка на катастрофата бе затруднено, до приключване на огледите.\r\n ", "date": "2018.11.12", "title": "Автобус блъсна баба на \"зебра\" в Пловдив "}
{"url": "https://www.dnes.bg/stranata/2018/11/12/student-ot-vvmu-s-proekt-za-ucheben-korab.393307", "text": "\n\r\nХаресваме морския транспорт. За целта решаваме да станем студенти във Военноморското училище и очакваме да научим много, както и да участваме в редица плавания, осигуряващи ни ясна представа за начина на работа, тънкостите и добрите практики в индустрията. Но как стоят нещата в действителност?\r\n78% от студентите във Военноморското училище \"Никола Вапцаров\", върнали се от плаване отбелязват, че не са получили достатъчно подкрепа и внимание от отговорните за това офицерски кадри, което от своя страна води до получаване на по-малко реални знания. Според тях е по- добре да има повече и по-чести стажове.\r\nДруг проблем, който посочват обучаемите е, че в зависимост от кораба, на който си провеждат стажа получават практически знания, които се отнасят само за конкретният тип кораб. Това впоследствие, създава доста проблеми при започването на работа като младши офицер на друг тип кораб.\r\n                    \n                    \n                Поради тези проблеми,  Светослав Георгиев от Военна Академия \"Никола Вапцаров\" разработва свой проект за учебен кораб. Идеята е той да се използва само за обучение, а такъв вид подготовка дава възможност студентите да се обучават в практическа среда, като не прекъсват връзката със своите преподаватели. Това води до изграждането на много по-квалифицирани и подготвени кадри. Подобен тип кораби използват и страни, като: Франция със своя \"Almak\",  Япония - \"Spirit of MOL\", както и Русия, Великобритания и Южна Корея.\r\nСпоред него проектирането и изграждането на учебният кораб ще предостави възможност за увеличаване на общият брой стажове по време на обучението, като студентите ще могат да започнат още в първите години на своето обучение. Ще осигури по-качествено практическо обучение и получаване на по-устойчиви знания за отделните системи, механизми, съоръжения и спецификата на отделните типове кораби.\r\nИзхождайки от гореспоменатото Светослав Георгиев представя своя проект за учебен кораб, който отговаря на следните критерии :\n\r\n- Оборудван е с най-съвременните симулатори за обучение\r\n- Пресъздава практическите условия на най-много типове кораби, за да може да подготви бъдещите специалисти за условията и практиките на различните кораби.\r\n- Съчетава в себе си теория и практика\r\n- Многофункционален е, за да може да обхване най-голям спектър на обучение на различни морски специалисти.\r\n- Сигурност, за да сеобезпечи безопасността на хората на борда при работа и обучение\n\r\n\"В резултат на поставените критерии успях идейно да разработя учебен кораб. При него практическото обучение ще е обезпечено от отделни модули, които ще предоставят възможност на студентите да се запознаят със системите и механизмите на основните четири типа кораби в световен мащаб\", отбелязва той.\n\r\nТова са контейнеровоз, автомобиловоз, танкер и бълкер, като ще има възможност да се осигури подготовката на кадри и за круизните кораби. Всеки модул ще предоставя възможност за реално практическо обучение по товаро – разтоварните дейности, поддръжка, запознаване и правилна експлоатация на специфичните машини и механизми и особеностите на типа кораб. Разположението на отделните модули е съобразено с предвижданото натоварване, за да се осигури устойчивостта на кораба.\n\r\nВ носовата му част е разположен танкерният модул, където конструктивно корабът е предвиден да бъде с двойни бордове и двойно дъно, за да се осигури безопасното превозване на петрол и други нефтени продукти. В средата на кораба са разположени частта за насипни товари и тази за контейнери, като те са разделени от танковете за петрол с двойна водонепроницаема преграда. В частта си за насипни товари корабът може да превозва максимално 8875 м3, а в модула за контейнери между 140 – 220 контейнера. Товаро – разтоварните дейности и за двете части са обезпечени от бордови кран.\n\r\nЧастта за превозване на автомобили е планирана да бъде с капацитет 200 – 300 автомобила, като те ще бъдат разположени на четири палуби. \n\r\nПредвидените проектни размери на кораба са: дължина 205 м., ширина 30 м., газене 9 – 10 м. с общ капацитет от 200 души – екипаж, преподаватели и обучаеми.\n\r\nПланирано е корабът да е дизел – електроход, за да е по – екологичен и икономически изгоден. За осигуряване на нужното електрозахранване са предвидени четири дизел генератора с мощност от 14,400 kW (19,300 hp) Wärtsilä 12V46F всеки. Предвидената максимална скорост на кораба от 16 – 20 възела.\n\r\n\"Според мен има два основни начина как да бъде успешно реализиран и приложен този проект.\r\nПървият е да се направи общо сътрудничество между морски академии от Европа и света за финансиране, изграждане и поддържане на международен учебен флот. Вторият е да се направи общо сътрудничество между водещите морски компании, които да финансират и изградят общ учебен флот, от където ще могат да изграждат своите бъдещи морски кадри\", уточнява младият ентусиаст.", "date": "2018.11.12", "title": "Студент от ВВМУ с проект за... учебен кораб"}
{"url": "https://www.dnes.bg/football/2018/11/12/senzaciia-v-gol-bg-vasil-bojkov-kupuva-levski.393339", "text": "Бившият финансов благодетел на ЦСКА Васил Божков ще замени Спас Русев като собственик на Левски, разбра ексклузивно  от два независими източници. Милиардерът е готов да поеме клуба от \"Георги Аспарухов\", който е затънал в дългове.\n\r\nСпоред нашите източници \"сините\" са тръгнали много смело по пътя на фалиралото дружество на ЦСКА, като към днешна дата имат над 20 млн. лева дългове. Божков е готов да се заеме с трудната задача да гарантира доброто бъдеще на Левски, въпреки не особено цветущото финансово положение на „Герена“.\n\r\nСамо от началото на годината сегашният собственик на Левски Спас Русев е пръснал сериозни милиони. Не е тайна, че \"сините\" боравят с голям бюджет, като в България единствено Лудогорец може да си позволи по-висок.\n                    \n                    \n                \r\nКакто е известно, Васил Божков беше собственик на вечния съперник на Левски – ЦСКА в периода между 1999 г. и 2006 г. Още тогава се говореше усърдно, че милиардерът е голям привърженик на Левски и сърцето му е на \"Герена\".\n\r\nБожков имаше мерак да се върне в ЦСКА, когато \"червените\" банкрутираха, но вместо него на „Армията“ на бял кон дойде Гриша Ганчев.\n\r\nВ последните години слуховете и непотвърдените информации свързваха Васил Божков с проекта \"ЦСКА 1948\", като наскоро бизнесменът дори стана официално спонсор на новосъздадения клуб.\n\r\n\r\n ", "date": "2018.11.12", "title": "Сензация в Gol.bg: Васил Божков купува Левски?"}
{"url": "https://www.dnes.bg/politika/2018/11/12/prezidentyt-pak-ne-moga-da-stavam-obedinitel-na-nepravdata.393334", "text": "Протестите са демократично право и те възвръщат и надеждите и достойнството на българите като граждани и затова вече са закономерни, каза президентът Румен Радев пред журналисти в Карлово.\n\n\n\n\n\r\nСпоред него властта всъщност наказва гражданите за бедността, която тя не успява да пребори. Той уточни, че \"гласът на гражданите, техните болки, техните тревоги не се чуват и някак си недостигат до управляващите\".\r\nСпоред него властта губи сензорите си, усещането за проблемите на хората и ако няма чуваемост, ако няма съответни мерки, ако продължават изявления арогантни и цинични, ако продължава неразбирането на проблемите на хората - закономерно е тези протести да продължават.\r\n                    \n                    \n                Той не коментира дали протестите са политически режисирани, но добави \"че никой не може да изкара хората насила на улицата\".\r\nСпоред него оставката в момент на растящи цени, на инфлация, увеличаваща се престъпност не е решение, а абдикация от отговорност. Властта трябва да знае, че отказът от управление и бягство от проблемите поставя морална преграда пред амбицията да искаш властта отново, каза още Радев и добави: \"Очаквам правителството и Народното събрание да посочат изход от тази ситуация\".\r\nНа въпрос как ще коментира изказване на Цветан Цветанов, че не е обединител, а разединител на нацията президентът отговори: \"Обединител не мога да ставам на неправдата, обединител не мога ставам на политически партии. Аз съм обединител на българския народ и съм длъжен да изразявам неговите болки, притеснения и надежди и ако някой не е разбрал това - си е негов проблем\".\r\nДнес президентът и главнокомандващ на българската армия Румен Радев посети 61-ва Стрямска механизирана бригада в Карлово. Той прие строя на почетните роти на бригадата и се запозна с въоръжението и техниката, с която военнослужещите изпълняват задачите си. Във военното формирование бяха и началникът на отбраната ген. Андрей Боцев и командирът на Сухопътни войски генерал-майор Михаил Попов.\r\nСрещата в Карлово е по повод предстоящия празник на Сухопътни войски - 19 ноември и 100 години от края на Първата световна война, за което президентът положи цветя пред паметника на загиналите във войните.\r\nНа срещата си с него военнослужещите са поставили въпроси свързани не само със социални и битови проблеми. Те мислят за бъдещето на България и техните проблеми са в насоката как да станат по-добри в своята дейност, да придобиват нови и съвременни способности, уточни президентът. По думите му проблемите са комплексни и искат един всеобхватен подход за тяхното решаване.\r\nСпоред Радев най-тежкият проблем в Българската армия е недокомплектът на личния й състав, който може, по думите му \"да има изключително негативен ефект върху нашата система за национална сигурност\". Мерките са комплексни и освен социалните са необходими и условия за водене на пълноценна подготовка, нова техника, нови способности и мотивация на хората, обобщи държавният глава.", "date": "2018.11.12", "title": "Президентът пак: Не мога да ставам обединител на неправдата!"}
{"url": "https://www.dnes.bg/notifikacii/2018/11/12/za-2-minuti-da-prodadesh-stoki-za-1-mlrd-evro.393310", "text": "В рамките на най-голямото шопинг събитие в Китай и през тази година се очертава нов рекорд. Според медийни публикации осем часа преди края на т. нар. \"Ден на самотните сърца\" онлайн концернът Alibaba се доближава до нов рекорд. В следобедните часове той е продал стоки за около 21,4 млрд. евро според Bloomberg, докато година по-рано за целия ден продажбите бяха за 21,8 млрд. евро.\r\nЦифрите са индикация, че продължаващият търговски спор със САЩ оказва досега слабо влияние върху потребителските разходи в Китай. В навечерието имаше опасения, че Alibaba и други онлайн търговци на дребно ще почувстват последствията, тъй като търговската война и обезценяващите се стойности на активите заплашват да нарушат икономическия растеж. Онлайн продажбите на дребно в Китай се забавиха до ръст от 24% през третото тримесечие, което е спад с 12 процентни пункта спрямо предходните три месеца, показват данни на Националното статистическо бюро.\r\n                \n                Най-популярни сред вносните продукти през тази година очевидно са добавките за здраве, мляко на прах и маски за лице, съобщава South China Morning Post. Сред най-популярните марки обаче се нареждат Xiaomi Corp., Apple Inc. и Dyson Ltd.\r\nПрез първите две минути на тазгодишното събитие, започнало в полунощ, Alibaba продаде стоки на стойност 1,27 милиарда евро, твърди информационна агенция Xinhua. За първия час продажбите са достигнали почти 10 млрд. долара предава Ройтерс. Независимо от рекорда обаче годишният темп на растеж на продажбите спадна от 39% на 27%, сочат най-ниските оценки на анализаторите, което е най-малкият процентен ръст в 10-годишната история на събитието.\r\n\"Денят на самотните сърца\" се празнуваше първоначално от студентите в Китай като противоположност на Свети Валентин, защото датата се състои само от единици. Преди осем години Alibaba започна да предлага на своите клиенти високи отстъпки в рамките на 24 часа на тази дата. Многобройни конкуренти последваха примера, правейки годишния Singles Day една голяма битка с отстъпки.\r\n", "date": "2018.11.12", "title": "За 2 минути... Да продадеш стоки за 1 млрд. евро!"}
{"url": "https://www.dnes.bg/rock/2018/11/12/p-i-f-s-netradicionen-koncert-na-dve-sceni.393341", "text": "Рок бандата P.I.F. готви нетрадиционен концерт в столичния клуб City Stage на 7 декември, когато ще представят сборен албум с най-популярните си \"слънчеви\" и \"облачни песни\". В двойния диск ще намерят място поетични саундтраци на тъгата като \"Приказка\", \"Невидимо дете\" и \"Обещавам\", както и гъделичкащи усмивката мелодии като \"Юли\", \"Колело\" и \"Вали\".  \n\r\n\"Тази вечер ще е изключително специална за нас, защото удоволствието ще бъде умножено по две – ще свирим на две сцени, съответно всеки от бандата ще има по два сета инструменти. Веселите парчета ще звучат много по-първично и изчистено, близо до стилистиката на The Beatles, а по-минорните ще са яко рокендрол, с безкомпромисен твърд звук\", споделя фронтменът на P.I.F. Димо Стоянов.\n                    \n                    \n                \r\nКонцертът ще бъде последният с басиста Юрий Божинов и ще срещне публиката с новото попълнение в групата Христо Михалков. \n\r\n\"С Юрий ще направим сета, който кара хората да танцуват, а бойното кръщение на Христо ще бъде \"облачно\", с парчета като \"Свободен от теб\" и \"Отлъчен\". Подготвяме и тематична мултимедия за репертоара на всяка от двете сцени\", издава Димо.\n\r\nДвойното CD с най-добрите слънчеви и облачни парчета на P.I.F. ще включва общо 26 заглавия и феновете, споделили емоцията от концерта на 7 декември, ще имат шанса първи да го закупят.\n\r\nБилетите са достъпни на bilet.bg на цена от 12 лв. на предварителна продажба, а в деня на концерта ще се влиза срещу 15 лв.", "date": "2018.11.12", "title": "P.I.F. с нетрадиционен концерт на две сцени"}
{"url": "https://www.dnes.bg/eu/2018/11/12/horst-zeehofer-se-otteglia-ot-germanskata-politika.393325", "text": "Германският вътрешен министър Хорст Зеехофер, лидер на баварския съюзник на Меркел и критик на нейната либерална имиграционна политика, е споделил с членове на своя Християнсоциален съюз (ХСС), че иска да подаде оставка като партиен лидер, разкриха пред Ройтерс партийни източници.\n\n\r\nЗеехофер беше трън в петата за Меркел през по-голямата част от последните три години, застъпвайки твърда линия към имиграцията.\r\nСпоред видния представител на ХСС Манфред Вебер, цитиран от в. \"Билд\", вчера Зеехофер е заявил, че 2019 г. ще бъде година на обновление и че тази седмица той ще съобщи повече подробности. \r\nСпоред информации на медиите Зеехофер е бил притиснат от съпартийцитте си да се оттегли от лидерството в ХСС след катастрофалния резултат на изборите в Бавария.\r\nПреди Зеехофер намерението си да се оттегли от лидерството на партията и да не се кандидатира повече за политически постове обяви и канцлерката Ангела Меркел.\r\n ", "date": "2018.11.12", "title": "Хорст Зеехофер се оттегля от германската политика"}
{"url": "https://www.dnes.bg/akoshtete-vqrvaite/2018/11/12/5-te-zodii-koito-pyrvo-misliat-a-posle-govoriat.393321", "text": "Има няколко зодии, които знаят, че думите нараняват и има последствия от това, което казваш, затова не говорят празни приказки и използват мъдро своите думи.  Ето и кои са те. Дева  Винаги обмислят какво да кажат. Внимават как си служат с думите и не искат да изглеждат така, сякаш не знаят за какво говорят. Мислят какъв ефект ще има това, което казват върху другите. Колебаят се дълго какво точно да кажат и понякога дори пропускат възможност да се обосноват. Каква е мисията в живота на всяка зодия? Рак Може да изглеждат срамежливи, защото са добри слушатели. Наистина ги интересува това, което другият им споделя, слушат внимателно и не искат да го прекъсват. Възпитани са, изчакват другият да приключи и тогава казват своето мнение. Не се надвикват и не налагат своето, мислят върху казаното и се държат зряло. Риби Най-чувствителните знаци са и опитват да се защитят, да се предпазят, да не показват чувствата си. Странно им е, когато са в една стая с много непознати. Не искат всички да знаят и разбират лични неща за тях, защото така може да се окажат наранени. Обичат да изразят себе си чрез творчество и изкуство, много внимават с разговорите.", "date": "2018.11.12", "title": "5-те зодии, които първо мислят, а после говорят"}
{"url": "https://www.dnes.bg/sofia/2018/11/12/10-novi-detski-gradini-obeshtava-fandykova.393333", "text": "Общо десет нови детски градини и цялостна модернизация на вече съществуващите сгради ще бъдат направени в столицата през следващата година.\r\nТова обеща кметът на София Йорданка Фандъкова при откриването на нова детска градина в квартал \"Драгалевци\".\r\n\"Надявам се, че ще успеем да изпълним много амбициозния план до две години за всички деца над 3-годишна възраст в София да има място в детска градина, която да е близо до района, в който живеят\", допълни Фандъкова и посочи, че през тази година Столичната община е инвестирала над 18 млн. лева в строителство и модернизация на детски градини и училища.\r\n\"Само за район \"Витоша\" това е третата нова сграда на детска градина, която откриваме\", посочи кметицата и  допълни, че само преди няколко месеца са открили такава и в кв. \"Бояна\".\r\n                    \n                    \n                \"Вече строим още две нови сгради в район \"Витоша\", каза Фандъкова. \r\nКонкретно за забавачката в \"Драгалевци\", тя посочи, че това е второто й разширение с нова сграда, което се прави в последните години. В нея ще има четири групи - две яслени и две градински.\r\nКметът посочи, че откакто е започнала инвестиционната програма в изграждането на нови детски заведения са построили над 90 нови сгради.", "date": "2018.11.12", "title": "10 нови детски градини обещава Фандъкова"}
{"url": "https://www.dnes.bg/politika/2018/11/12/iotova-kym-vlastta-s-biudjeta-reguliraite-bednostta.393330", "text": "Вицепрезидентът Илияна Йотова предупреди, че ако бюджета за догодина не регулира неравенствата и бедността в България, протести ще има.\n\n\n\n\r\n\"Идвайки насам тази сутрин, чух финансовият министър г-н Горанов, който каза, че въпреки протестите, няма да се намали данъкът върху старите коли и \"Гражданската отговорност\", защото, видите ли, от 6 до 10 лева, както те са го изчислили, за най-старите автомобили и двигателите, които отделят вредни емисии, това не бърка толкова в джоба на българина. Ако това е единственото повишение за джоба на българина, сигурно няма да е такъв ефектът, за съжаление то е едно от многото\", посочи тя във Варна.\r\n                    \n                    \n                Във връзка с протестите в цялата страна от изминалите дни тя добави, че всичко зависи от това колко бързо и колко адекватно се взимат решения от страна на изпълнителната и законодателната власт. \r\n\"Хората искат реално решение на проблемите си. Искат да имат нормални цени на горивата, поне средноевропейски. Това зависи и от държавата, защото тя може да има регулации\", каза настоя Йотова. \r\nТя допълни, че държавата има възможности да помогне при регулирането на процесите, без това да се счита за национална помощ и нарушение на принципа на конкуренцията.\r\nВицепрезидентът призова с бюджета за 2019-а да се гарантира спокойствието на българските граждани. ", "date": "2018.11.12", "title": "Йотова към властта: С бюджета регулирайте бедността!"}
{"url": "https://www.dnes.bg/football/2018/11/12/hubchev-ne-tyrsi-podmladiavane-iska-hys-i-sportna-zloba.393337", "text": "Селекционерът на националния отбор по футбол Петър Хубчев отговори на въпросите на привърженици, малко след старта на подготвителния лагер преди мачовете с Кипър и Словения. Това се случи на официалната страница на \"трикольорите\" във Facebook.\n\r\n\"Някои футболисти като че ли се притесняват от очакванията, които се пораждат с всяка победа, но трябва да го приемат. Може би някои го виждат като бреме. Мотивацията е много важен фактор в спорта. Аз предпочитам индивидуални разговори с футболистите. И като се убедя, че това са подходящите хора, съм по-склонен да работя с тях - дори и да са с по-малки качества, но да са по-всеотдайни. С удоволствие бих организирал лагер за футболисти, които не са в селекцията. Всеки месец бих го правил, но така е съставен календарът, че е невъзможно да се случи\", каза Хубчев.\n                    \n                    \n                \r\nПо думите му най-важни при избора на играчи са хъсът и спортната злоба, а също и готовността да се раздадеш за националния отбор.\r\n\"Трябва да тичаш малко повече. В националния отбор никога не е стоял на дневен ред въпросът за подмладяване. Последното нещо, което ме интересува, са годините и от кой клуб идват играчите. Според мен имаме светло бъдеще, особено след откриването на базата в Бояна. Във всички възрастови групи имаме много добри момченца, но това не дава гаранция. Голямата крачка е от старшата възраст към мъжкия футбол\", добави спецът.\n\r\n\"Имах едно предложение, когато започнах работата си - да направим списък с българчета, които живеят извън страната, и да ги следим. Аз знам поне 5 имена. Има добри такива футболисти\", каза още Хубчев.\n\r\nСпоред него е много грешно да мислим, че сме фаворити срещу който и да е отбор. \"На базата на постижения отпреди 25 години ли сме такива?! Вижте къде играят футболистите на Словения и тогава ми кажете, че ние сме фаворити. Не съм аз човекът, който може да коментира и да изказва публично мнение и препоръки за вътрешното първенство. Аз съм го изказвал много пъти пред когото трябва, но други хора трябва да го решават. Разликата между Лудогорец и другите не е толкова голяма вече. За мен Лудогорец продължава да е най-качественият отбор, но не с такава разлика\", завърши селекционерът.\n\r\n\r\n ", "date": "2018.11.12", "title": "Хубчев не търси подмладяване: Иска хъс и спортна злоба"}
{"url": "https://www.dnes.bg/eu/2018/11/12/120-000-bylgari-riabotiat-na-ostrova-a-sled-brexit.393327", "text": "120 000 българи допринасят за британската икономика и техният статус няма да се промени след Brexit. Условията за новите работници ще зависят от споразуменията на Великобритания с ЕС, съобщи в Пловдив посланикът на Великобритания Ема Хопкинс. \r\nТя подчерта, че и след излизането на страната от Евросъюза българските граждани ще са добре дошли на Острова, където ще могат да пътуват, учат и се трудят свободно. \r\n\"Въпреки това със сигурност в бъдеще ще има нови условия, които няма да влязат в сила преди 2021 г.\", добави Хопкинс, цитирана от \"\".\r\nВ Пловдив посланичката участва във възпоменателна церемония за загиналите свои сънародници в Първата световна война и поднесе цветя на британските гробища.\r\n                    \n                    \n                \"През последните 100 г. твърде много хора дадоха живота си в конфликти. Не искаме да е било напразно и да повтаряме същите грешки. За Великобритания това означава работа с европейските партньори и все повече усилия на международно ниво за запазване на мира\", посочи Ема Хопкинс. ", "date": "2018.11.12", "title": "120 000 българи ряботят на Острова. А след Brexit?"}
