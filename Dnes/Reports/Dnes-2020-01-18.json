{"url": "https://www.dnes.bg/mish-mash/2020/01/18/toplo-po-toplo-i-v-okeanite.436394", "text": "Светът става все по-топло място - не само атмосферата, но и океаните. Последните десет години са носители на най-високите температури в океаните след 50-те години на миналия век, съобщава международен екип от учени в специализираното списание \"Advances in Atmospheric Sciences\". Последните пет години са донесли най-сериозно затопляне, пише Der Spiegel, цитиран от Bloomberg TV Bulgaria.\n\r\n2019 г. се оказва годината с най-висока температура на водата, регистрирана в океаните от началото на измерванията. Температурата на моретата до дълбочина два километра е била около 0,075 градуса над средната от 1981 до 2010 г., се отбелязва в статията, написана от Ченг Лийнг от Института за атмосферна физика (IAP) в Китайската академия на науките (CAS). Изследователите също така посочват, че изменението на климата ускорява затоплянето на океаните.\n                    \n                    \n                \n                \n                \n                \r\nПо-ранни проучвания са показали, че океаните се затоплят. Само в горните си три метра те задържат толкова топлина, колкото цялата атмосфера на земята. Дори и малкото повишаване на температурата може да има големи последици: Учените предупреждават, че то води до по-екстремни метеорологични условия като циклони и обилни валежи. Лишаването от кислород и увреждането на рибите и други организми също са едни от рисковете за океаните.\n\r\nИзследователите са използвали сравнително нови методи от китайския институт, за да обобщят данните за затоплянето на дълбочина до 2000 метра.\r\n\"Важно е да разберем колко бързо се променят нещата\", казва Джон Абрахам, съавтор и професор в университета \"Сейнт Томас\" в САЩ.\r\n\"Ако искате да разберете глобалното покачване на температурата, трябва да измерите затоплянето на океаните\". От 1970 г. повече от 90% от глобалното затопляне се е вливало в океаните, докато само 4% са загрявали сушата и атмосферата.", "date": "2020.01.18", "title": "Топло, по-топло... И в океаните "}
{"url": "https://www.dnes.bg/index/2020/01/18/izsushavane-na-kojata-kak-da-se-predpazite.436329", "text": "Кожата е особено сензитивна при промяната на времето. Както лятото я пазите усилено от изсушаване, трябва да се грижите за нея и през зимата. \r\nВятърът, постоянното навличане с дрехи, ниските температури – всичко това я дехидратира и ако не вземете мерки, ще се сдобиете с напукано лице и устни, цепещи се кутикули на ноктите, червени петна, пъпчици и дори обриви. \r\nЕто и някои полезни съвети от дерматолога д-р Ринки Капур, които ще ви помогнат да запазите кожата на лицето и тялото си здрава и в топформа:\r\n \r\n\r\n \r\nТова важи не само за душовете, а и за постоянния досег с водата – миене на лице, на ръце и т.н. Колкото и да ви е студено и да ви се иска да се постоплите с гореща вода, недейте. Поне не го превръщайте в навик. Горещата вода отстранява естествената хидратация от кожата, отмивайки натуралната „мазнина“, която тя произвежда.\r\n \r\nХубаво е да лимитирате престоя си в банята за душ не повече от 10 минути и да не се къпете повече от веднъж на ден.\r\n \r\n\r\n \r\nЧистият сапун изсушава кожата. На пазара в момента има куп продукти под формата на пяна или с по-кремообразна текстура, които предоставят хидратация и са по-нежни към тялото и лицето.\r\n \r\n\r\n \r\n ", "date": "2020.01.18", "title": "Изсушаване на кожата - как да се предпазите? "}
{"url": "https://www.dnes.bg/stranata/2020/01/18/obraha-mitnicata-v-blagoevgrad-lipsvat-bijuta-i-pari.436386", "text": "Сребърни бижута и пари са били откраднати от склада в сградата на митническата администрация в Благоевград.\r\nОбирът е станал през нощта в административната сграда на митницата. Полицията и прокуратурата разследват  престъплението.\r\nАпашите се покатерили по аварийна противопожарна стълба и влезли през покрива, отворили и прозорец\r\n\r\n\"Криели са се, тъй като има разхвърляни сребърни бижута. Имаме информация, че там са се държали пари, които липсват. Конкретно стойността ще се установи в рамките на процеса. В момента се извършват действия по разследването. Прави се оглед на местопроизшествието. Периметърът, който трябва да се огледа, е значителен\", обясни районният прокурор на Благоевград Борислав Ковачки.", "date": "2020.01.18", "title": "Обраха митницата в Благоевград, липсват бижута и пари"}
{"url": "https://www.dnes.bg/obshtestvo/2020/01/18/ravni-prava-za-jenite-protest-v-centyra-na-sofiia.436387", "text": "Равни права за жените. Под този надслов в центъра на София се проведе мирен протест, предаде .\r\n\r\nФормирайки символична стена, събралите се граждани казаха \"не\" на насилието над нежния пол.\r\nС плакати в ръка с призив \"Край на половата дискриминация\", \"Солидарност\" и \"Късата пола не ознавача \"да\" протестиращите изразиха своето недоволство. \r\n\r\nПротестът за правата на жените е международен и за втора поредна година и нашата страна се включва в него.", "date": "2020.01.18", "title": "Равни права за жените: Протест в центъра на София"}
{"url": "https://www.dnes.bg/health/2020/01/18/6-griji-za-kojata-na-okoloochniia-kontur.436294", "text": "Казват, че очите са огледало на душата на човек. За да впечатлим с поглед е важно как ще се грижим за зоната около очния контур. Ежедневният стрес, нездравословното хранене, могат да доведат до появата на тъмни кръгове, зачервяване на кожата, бръчки, подпухналост.\r\nКожата на околоочния контур е деликатна и тя се нуждае от достатъчно витамини и минерали, които да приема чрез храната, редовно нанасяне на слънцезащитен фактор, носене на слънчеви очила. Вижте няколко съвета как да се грижите за нея, за да бъдете винаги със забележителен поглед.\r\n\r\nНепрекъснато чуваме, че ако искаме да сме в добро здраве и да сме красиви, трябва да пием достатъчно количество вода. С напредване на годините кожата губи своята хидратация. Ето защо е важно да я хидратираме не само външно с подходящи козметични продукти и процедури, но и вътрешно.\r\n                    \n                    \n                \n                \n                \n                \r\nЕдин от най-добрите продукти за кожата, дори за деликатната на околоочния контур. Кокосовото масло е богато на мастни киселини, витамини Е, К, които се борят с вредното въздействие на свободните радикали. Не пропускайте да добавите кокосово масло към менюто си, както и към вашите бюти ритуали. Един или два пъти седмично може да нанесете малко количество от него върху кожата на околоочния контур (вечер). Леко масажирайте и оставете да действа през цялата нощ. Кокосовото масло подхранва в дълбочина, забавя появата на фини линии.\r\n", "date": "2020.01.18", "title": "6 грижи за кожата на околоочния контур "}
{"url": "https://www.dnes.bg/stranata/2020/01/18/myj-pochina-v-smolianskata-bolnica-ot-svinski-grip.436389", "text": "51-годишен мъж от с. Борино e починал в смолянската болница от свински грип.\r\nЧовекът постъпил в здравното заведение в тежко състояние с вирусна пневмония и в продължение на дни е бил на командно дишане, според информация от МБАЛ-Смолян.\r\nИзследвания  в референтна лаборатория потвърдили, че става дума за щама H1N1,  известен като свински грип. \r\nОще два доказани случая на свински грип са  регистрирани в смолянската болница - 7-годишно дете, което оздравяло и  37-годишна жена.\r\n ", "date": "2020.01.18", "title": "Мъж почина в смолянската болница от свински грип"}
{"url": "https://www.dnes.bg/index/2020/01/18/svobodni-formi-po-noktite-nova-moda-v-manikiura.436327", "text": "В последно време много известни личности диктуват тенденциите в маникюра. Неведнъж сме споменавали имената на певици, актриси или популярни инфлуенсъри, които избират да декорират ноктите си по нестандартен начин и го споделят с последователите си. Обикновено той става хит в социалните мрежи. \r\nВъпреки че повечето звезди обичат по-дългите нокти и си поставят гел лак и пигментна пудра, през този сезон нещо друго ще бъде по-актуално – по-естествените маникюри, украсени със така наречените „свободни форми“.\r\n \r\nЕдно време в училище се хвалехме с шарените си лакове и се опитвахме да си направим цветенца или разни геометрични фигури върху основата. Е, може да се каже, че този похват се завръща, защото колкото по-естествен е маникюрът, толкова по-добре. \r\n \r\nПри маникюра със свободни форми, който се появява за първи път през 70-те, всяка жена може сама да оформи ноктите си с пила. Те трябва да са по-малки и затъпени или леко заострени. След поставянето на определен цвят за основа, с помощта на няколко капки от друг в различен нюанс, тя може да си направи най-различни форми – точки, квадрати, лунички, нестандартни линии и други, които изглеждат сякаш „се реят свободно“ в пространството. \r\n \r\n\r\n ", "date": "2020.01.18", "title": "Свободни форми по ноктите - нова мода в маникюра"}
{"url": "https://www.dnes.bg/index/2020/01/18/syboten-bis-beloto-na-djiisyn-kosmatiiat-azis-i-mariia-po-ruski.436380", "text": "\n\r\nТази седмица безспорно най-голяма забава предизвикват колажите с вицепремиера Красимир Каракачанов, който предизвика народното творчество в социалните мрежи. Найлоновите торбички обаче най-много да предизвикат вниманието на Грета Тунберг, а тогава - горко ни. \n\r\nВ хумора определено ни бива, затова и преминаваме към първата тематична новина. Телевизионните водещи Мария Игнатова и Алекс Раева ще се пробват със собствено стендъп комеди. Сигурно ви прави впечатление, че този жанр става все по-популярен, а в него се намърдват инфлуенсъри, актьори, журналисти, певци, дори и хора със стабилен бизнес. Ето че Игнатова и Раева също ще се пробват. Лошото е, че този жанр също изисква доста талант и предварителна подготовка и не е за всеки. Понякога популярността работи, но не винаги е достатъчна. Пожелаваме успех на всички комици, сега около 14 февруари и 8 март е техния урожай.\n                \n                \n                \r\nПреминаваме към скандала, който се опита да засенчи Каракачанов с торбичките. Джийсън Брад Люис пусна снимка от заснетата вечеря във Фънки, част от кулинарното предаване \"Черешката на тортата\". Преди години то тръгна като позитивно шоу, в което известните се борят с подправките и продуктите. И се оценяваха ястия. В днешни дни се залага по-скоро на \"жълти\" елементи, акцентира се върху заяждания между гостите. А тази седмица Джийсън закова черешката с кадър, на който върху телефон имаше две бели линии. Той бързо се разнесе в социалните мрежи, а предвид миналото на някои от участниците веднага се заговори, че компанията се е подкрепила не само с пържоли и гювеч, но и с \"бело\". Джийсън видимо се притесни и изтри кадъра и пусна оргиналния, на който екранът на телефона си е черен. Но мнозина си задават въпроса кой е оригиналния?\n\r\nЗад кулисите е имало големи скандали, а Фънки проговори и заяви, че всичко е монтаж и неговите пороци са други - не отказва качествено питие и месце.\r\nСамият Джийсън също настоя, че снимката с коката е колаж и дори показа оригиналната, от която е откраднал двете бели линии. Но пък мненията и заключенията вече бяха набрали скорост. Той все пак остана доволен, че за тяхното гостуване ще се говори дълго.\n\r\nВ друг скандал от седмицата бе намесен Тервел Пулев. Боксьорът бе забъркан в забежка с треньорка по тенис. Всичко започна с чатове, предоставени от друг боксьор - Боньо Робовски, който живеел с треньорката. Рогоносецът пуснал пикантните съобщения между двамата, дори написа, че \"я подарява\" на далеч по-именития си колега. \n\r\n\"Цял дeн близки, приятeли и журнaлиcти мe зaнимaвaт c някaкъв cкaндaл, кoйтo e cкaлъпeн. Някoй cи прaви ПР нa нaш гръб\", заяви от своя страна Тeрвeл Пулeв във видео, което публикува в социалните мрежи.\n\r\n\"Нeкa хoрaтa caми дa cи рeшaвaт ceмeйнитe прoблeми, бeз дa ни нaмecвaт. Ниe cмe eднo прeкрacнo ceмeйcтвo, c двe прeкрacни дeцa. Тoвa нe мoжe дa ни бутнe пo никaкъв нaчин\", каза от своя страна Диана, cъпругaтa нa Пулeв.\n\r\nСамо участниците знаят истината, а бисовете продължават с Азис.\n\r\nФолкпевецът се ядоса на критиката към негова снимка с окосмени гърди. \"Що си с шапка, що си без шапка?! Вижте, хора. Спрете относно космите по тялото ми. Нито съм ви мъж, нито гадже, нито брат! Само тогава имате право да страдате и плачете относно моята визия! Не ви харесват космите по тялото ми? Марш тогава от моя Инстаграм! Преди, когато се гримирах и носех високи токчета, плачехте и искахте да съм мъж. Сега ревете, че било прекалено натурално и космато! Ай сиктир!\". Никой не оспорва, че Азис е вложил много през годините и стана звезда като за нашите стандарти. Но няма нищо звездно да използваш \"марш\" и \"сиктир\" дори към критиците си. Освен ако не си решил сам да паднеш от високо. Макар че в България високо е доста относително понятие за шоубизнеса.\n\r\nПродължаваме с фолктематиката с главен герой Мария. Тя признава, че да има човек до себе си й \"пали мотора\". Той работи и в момента, тъй като миньончето имала мъж до себе си и дори мислела за второ дете. Била готова и за трета сватба, тъй като вярвала в брака.\n\r\nИ докато в личния й живот всичко върви по план, Мария удари с мокър парцал феновете с най-новото си парче. Няколко месеца тя анонсира дуета си с руския певец Рамбл, но не всеки експеримент се приема особено добре от публика и критика. Мария е имала парчета, които са оглавявали фолккласациите, но \"Мы кричим\" едва ли ще е от тях.\n\r\nМожете да чуете нейния дебют на руски и да го оцените.\r\n\r\nМариана Попова и Веселин Плачков пък все повече се заседяват в родния град на актьора Плевен. Според певицата, да се изнесат от столицата е едно от най-силните им решения. Така били далеч от мръсния въздух и задръстванията. Според слуховете обаче причината е ревност и нарастващата популярност на Плачков сред негови колежки, което принудило Мариана да вземе драстични миграционни решения.\n\r\nЗавършваме с телевизионни герои, защото те са участвали в риалити предавания с надеждата да станат известни. Изборът ни падна върху автомонтьора Краси Джунов, защото заслужава след резила, който изживя в последния сезон на \"Фермата\". Сигурно си спомняте как Паулина излъга, че е забременяла от Краси по време на флирта им в шоуто. Джунов се видя в ролята на баща за няколко часа, докато не стана ясно, че всичко е постановка. Любовта между двамата обаче е издържала след шоуто и двамата живеят заедно.\n\r\nЗа разлика от Красимира и Димитър Калайджиев, за които се смяташе, че ще бъдат двойка, но се разделиха малко след края на шоуто.\r\n ", "date": "2020.01.18", "title": "Съботен бис: \"Белото\" на Джийсън, косматият Азис и Мария по руски"}
{"url": "https://www.dnes.bg/stranata/2020/01/18/udaryt-v-mitnicata-apashite-otmyknali-blizo-500-hil-lv.436391", "text": "Крадците, които снощи проникнаха в митницата в Благоевград, са задигнали и огромна сума пари - близо 500 хил. лв. в различна валута.\nВзели и голямо количество сребро.\r\nТе прескочили оградата на района и след това са се качили по гаражната стълба до третия етаж. С ъглошайф са разрязали две каси, предаде \r\n\r\nТези веществени доказателства са били иззети не по едно, а по различни досъдебни производства за контрабанда.", "date": "2020.01.18", "title": "Ударът в митницата: Апашите отмъкнали близо 500 хил. лв. "}
{"url": "https://www.dnes.bg/notifikacii/2020/01/18/chujdite-boici-da-napusnat-libiia-zove-pratenikyt-na-oon.436392", "text": "Специалният пратеник на ООН за Либия призова за изтегляне на всички чуждестранни бойци от северноафриканска страна, която от години е разкъсвана от въоръжен конфликт, предаде ДПА.\r\n\"Представихме план за сигурност, който предвижда изтеглянето на всички чуждестранни бойци независимо от националността им\", посочва пратеникът Хасан Саламе в интервю за панарабския вестник \"Аш Шарк ал Аусат\", публикувано днес, ден преди международната конференция в Берлин за постигането на мир в Либия. По думите му прекъсването на незаконния трафик на оръжие за Либия също ще бъде в дневния ред на утрешната конференция в германската столица.\r\nСпоред вътрешен документ на ООН на срещата ще се работи за постигането на трайно прекратяване на огъня в Либия и прилагането на обявеното оръжейно ембарго.\r\n                \n                \n                Представители на над 10 държави, включително турският президент Реджеп Тайип Ердоган, държавният секретар на САЩ Майк Помпейо и руският президент Владимир Путин се очаква да участват утре в конференцията, чийто домакин ще бъде германският канцлер Ангела Меркел.\r\nПремиерът на международно признатото либийско правителство Файез ел Сарадж и командирът на бунтовниците Халифа Хафтар също са поканени, но не е ясно дали ще участват.\r\nПо-рано тази седмица в Москва се състоя конференция с цел да се постигне мир в Либия, но Хафтар я напусна, без да подпише споразумението, припомни ДПА.\r\nЛибия е обхваната от хаос от 2001 г., след като бе свален от власт дългогодишният диктатор Муамар Кадафи. Сега в страната има две паралелни правителства: признатото от ООН на Сарадж в Триполи и второ в източния град Тобрук, което е лоялно на т.нар. Либийска национална армия на Хафтар.\r\nЕвропейските държави искат стабилизиране на Либия, която заради вътрешния хаос, стана главният транзитен пункт за мигранти от Африка към Европа през Средиземно море. (БТА)", "date": "2020.01.18", "title": "Чуждите бойци да напуснат Либия, зове пратеникът на ООН"}
{"url": "https://www.dnes.bg/index/2020/01/18/maznini-v-meniuto-polezni-ili-vredni-sa.436326", "text": "Звезди като Кортни Кардашян, Хали Бери и Ванеса Хъджинс признават, че поддържат добрата си фигура благодарение на високомазнинните диети. По този начин те отслабват, но никога не чувстват глад или умора. Всъщност много от най-популярните диети на изминалото десетилетие се базират на този принцип и препоръчват да се откажете от въглехидратите за сметка на мазнините. \r\nМанията по високомазнинните диети беше въведена през последните няколко години. Преди мазнините бяха заклеймявани като врагове на отслабването и всички диети предлагаха менюта, в които този вид хранителни вещества да се изключват. Постепенно обаче модата се промени и сега въглехидратите са тези, които не се харесват на хората, които искат да отслабнат.\r\n \r\nСпоред Аманда Бейкър, любовта към по-високомазнинните храни се ражда, тъй като хората започват да разбират, че те не са вредни за здравето и не допринасят за напълняването. „Вече знаем, че това не е истина. Вместо това сме наясно, че трупаме килограми, ако ядем повече калории, отколкото изгаряме“, казва тя пред InStyle.\r\n \r\nСпоред Бейкър, това се получава, когато преядем с каквато и да е храна – протеини, въглехидрати или мазнини.\r\n \r\n\r\n \r\n„Мазнините са най-енергийното хранително вещество, съдържащо 9 калории на грам в сравнение с 4 калории на грам, съдържащи се във въглехидратите или протеините“, обяснява д-р Габриел Фундаро пред InStyle. Според него, тялото ви не може да работи правилно, ако се откажете напълно от мазнините.\r\n \r\n\r\n \r\n ", "date": "2020.01.18", "title": "Мазнини в менюто - полезни или вредни са? "}
{"url": "https://www.dnes.bg/stranata/2020/01/18/krai-podlez-na-am-struma-smetishte-za-jivotinski-otpadyci.436393", "text": "\r\nПоне  три-четири каруци кости и животински отпадъци са   изхвърлени край  подлеза на пътя за с. Блажиево под АМ \"Струма\", установил   дупничанинът  Ивайло Иванов. Той пътува всеки ден до Блажиево по   фермерски дела, предаде БНР. \r\n\"След Нова година бяха изхвърлени кокали, глави, шкембета, черва на говеда, на прасета и т. н. Това е в махала Ценеви\", обяснява той.\r\n \r\nКой изхвърля нелегално костите и животинските остатъци, не е ясно, вероятно има нелегална кланица наблизо.\r\n \r\n ", "date": "2020.01.18", "title": "Край подлез на АМ \"Струма\" - сметище за животински отпадъци"}
{"url": "https://www.dnes.bg/stranata/2020/01/18/razsledvane-za-20-tona-italianski-bokluk-v-burgas.436376", "text": "Районната прокуратура в Бургас започна разследване за нерегламентиран внос на 20 контейнера с италиански отпадъци  на пристанище, стопанисвано от \"БМФ Порт – Бургас\" ЕАД. Товарът е транспортиран с кораб на 5 септември 2019 г., като му е бил определен режим временно складиране за срок до 90 дни. По документи,  стоката е била декларирана като пластмасови отпадъци и каучук, предава БНР.\n\n\n\r\nИзпращач на контейнерите е италианското дружество \"Дентиче панталеоне\" със седалище Авелино, Италия.\n\r\nПолучател на товара е българското търговско дружество \"Блацион\" ООД, със седалище и адрес на управление в гр. София. Негов управител е  Блаже Игнатовски – гражданин на Република Северна Македония.\n                    \n                    \n                \n                \n                \n                \r\nПолучателят - „Блацион“ ООД, е същият, заради който районната прокуратура във Варна образува досъдебно производство за 25 контейнера със съмнителни отпадъци от Италия, открити на пристанище „Варна-запад“.\n\r\nВ резултат на извършени понастоящем действия по разследването в Бургас е установено несъответствие на декларирания, с част от фактически наличния отпадък.  \n\r\nДействията по разследването и процесуалните такива продължават. ", "date": "2020.01.18", "title": "Разследване за 20 тона италиански боклук в Бургас"}
{"url": "https://www.dnes.bg/index/2020/01/18/deva-rak-koi-sa-nai-sramejlivite-zodii.436331", "text": "Срамежливостта е обичайна черта от характера на много хора. Те не се чувстват добре сред голяма компания, изпитват притеснение от говоренето пред публика и определено не обичат да са център на вниманието. Според астролозите, дали един човек е интровертен или не, зависи от неговата зодия.\r\n \r\nНякои по-срамежливи хора се примиряват с какво ли не ежедневно, защото предпочитат да си замълчат, вместо да обясняват, че са на друго мнение. А когато става въпрос за излизане на срещи и обвързване, никога не очаквайте те да направят първата крачка.\r\n \r\n\r\n \r\n\r\n \r\nМоже да се каже, че Девите са най-срамежливите в зодиака. Сред отрицателните им качества са притеснителността и прекомерната тревожност. Девите се славят с това, че изпитват неистова паника, когато трябва да говорят с някого по важен въпрос.\r\n \r\nАко излизате с тях, се въоръжете с търпение, защото трудно ще ги опознаете в самото начало. Те се притесняват да говорят с близките си, камо ли да се отпуснат и споделят нещо по-интимно с половинката.\r\n \r\n\r\n \r\nПрисъщо за хората от тази зодия е, че са добри слушатели. Те обичат да попиват чуждите проблеми, но предпочитат да не доминират в разговора. Те са срамежливи и нерешителни натури.\r\n \r\n\r\n \r\n \r\n \r\n ", "date": "2020.01.18", "title": "Дева, Рак... Кои са най-срамежливите зодии?"}
{"url": "https://www.dnes.bg/stranata/2020/01/18/samo-za-mesec-nad-2000-bolni-ot-varicela.436368", "text": "Над 2 000 регистрирани случаи на болни от варицела от началото на годината. Това казват здравните власти. В голяма част от детските заведения в страната поставиха групи под карантина.\n\r\nОт няколко дни, 4 групи в 7-мо ОДЗ \"Детелина\" са под карантина. Болните деца са няколко, но вероятността и останалите в групата да се разболеят от варицела е над 90 процента. Защитени са само тези, които вече са я изкарали.\n\r\n\"От септември досега имаме 40 деца, които са преболедували\", каза пред Нова тв директорът на 7-мо ОДЗ \"Детелина\" Ксения Семизорова.\r\nЛекарите все пак успокояват, тъй като при деца, заболяването се преболедува много по-лесно. Заради огромния брой на болните, от тази година ваксината срещу варицела влиза в препоръчителния имунизационен календар.\n                    \n                    \n                \n                \n                \n                \r\nВаксина срещу варицела вече е в процес на регистрация у нас \"Включвайки я в календара, ние даваме сигурност на производителите и вносителите, че може да се ползва, узаконено е\", каза още главният държавен инспектор д-р Ангел Кунчев.\n\r\nДо този момент ваксината не се предлагаше на българския пазар, но разрешителните вече са дадени.\n\r\n\"Към момента не е ясно каква ще бъде цената й, нито колко от българите ще отидат до аптеката, за да си я купят. Независимо от интереса обаче, следващата стъпка е ваксината да влезе в задължителния имунизационен календар\", добави председателят на Асоциацията на собствениците на аптеки Николай Костов.", "date": "2020.01.18", "title": "Само за месец: Над 2000 болни от варицела"}
{"url": "https://www.dnes.bg/stranata/2020/01/18/myj-otne-jivota-si-na-asenovata-krepost.436377", "text": "32-годишен асеновградчанин се самозапали в колата си рано тази сутрин на пътя между селата Лясково и Яврово над Асеновата крепост, съобщава \"Дарик\".\n\r\nСигнал за случая е подаден в 07.20 часа сутринта на спешния телефон 112 от 46-годишен ловджия, който пътувал с джипа си по пътя за село Яврово.\n\r\nНа отбивката край пътя ловджията видял лек автомобил, от който излизал дим. Човекът спрял, за да помогне, но в същия момент предната врата се отворила и от мястото на шофьора излязъл мъж, който веднага пламнал. Ловджията се опитал да го загаси с пожарогасител, но мъжът починал от изгарянията.\r\n \r\nНа мястото пристигнал екип на полицията, който само установил смъртта.\n                    \n                    \n                \n                \n                \n                \r\nОт пресцентъра на Дирекцията на полицията в Асеновград съобщават, че това е 32-годишен асеновградчанин, работил като охранител и със сигурност става дума за самоубийство.\r\n \r\nОбразувано е досъдебно производство за склоняване към самоубийство, отбелязват от пресцентъра.\r\n \r\nСпоред близки на загиналия той е имал проблеми с приятелката си, с която живеели на семейни начала от началото на годината. Според друга информация двамата сключили брак този месец. Местни жители твърдят, че момичето сутринта получило прощален SMS.\n\r\nВсе още тече разследване относно причините за самоубийството.\r\n ", "date": "2020.01.18", "title": "Мъж отне живота си на Асеновата крепост"}
{"url": "https://www.dnes.bg/usa/2020/01/18/snejni-buri-otmeniha-stotici-poleti-v-sasht.436371", "text": "В Чикаго бяха отменени стотици полети. Местните власти в най-засегнатите от снеговалежите райони съветват да се пътува внимателно, тъй като видимостта е намалена, има участъци със заледена пътна настилка, предава БНТ.\r\n\r\nВетрове със скорост над 120 километра в час се извиха на атлантическото крайбрежие на Канада. Снежната покривка достига 60 сантиметра. Лошото време остави хиляди без електричество. Това принуди властите в някои райони да обявят извънредно положение.", "date": "2020.01.18", "title": "Снежни бури отмениха стотици полети в САЩ"}
{"url": "https://www.dnes.bg/technology/2020/01/18/400-mln-dolara-vlaga-toyota-v-letiashti-elektromobili.436370", "text": "\r\nЯпонският автомобилен производител Toyota съобщи, че инвестира близо 400 млн. долара в компания, която работи по летящи електромобили с цел \"бързи, безшумни и достъпни авиотранспортни услуги\".\n\r\nИнвестицията в Joby Aviation идва на фона на стремеж на Toyota да се разшири в нови сектори, докато индустрията светкавично се трансформира. Президентът Акио Тойода обеща да превърне фирмата от \"автомобилен производител в мобилна компания\".\n\r\nВ свое становище Toyota посочва, че въздушният транспорт им е дългосрочна цел, информира БНР.\n\r\n\"С помощта на това ново и вълнуващо начинание ние се надяваме да дадем свобода на движението и удоволствие на клиентите ни навсякъде – по суша, а сега и по вода\", подчерта още президентът.\n                    \n                    \n                \n                \n                \n                \r\nОснована през 2009 г., Joby Aviation разработва 4-местен електрически летателен апарат, който излита и каца вертикално като хеликоптер.\n\r\nФирмата предвижда летателен апарат за масов транспорт, а не за продажба на индивидуални лица. Joby вече има партньорство с компанията Uber за създаване на \"градска услуга летящо такси\".\r\n ", "date": "2020.01.18", "title": " 400 млн. долара влага Toyota  в летящи електромобили"}
{"url": "https://www.dnes.bg/stranata/2020/01/18/zatvoriha-hematologiia-ta-v-umbal-burgas.436373", "text": "Отделението по “Хематология” в УМБАЛ-Бургас преустанови работа заради липса на специалисти, които да работят в него.\n\r\nОще през ноември миналата година цациенти с хематологични диагнози не се обслужват, съобщиха от болничното заведение. Омбудсманът на Бургаска областсигнализира медиите и институциите и апелира за спешно разрешаване на проблема.\r\nПричината за проблема е кончината на единствения специалист-хематолог. Били са провеждани разговори с няколко специалисти в тази област, но нито един от тях не се е съгласил да рапочне работа в болницата и така да се възстанови работата на отделението.\n\r\nСпециалистите-хематолози в Бургаско са петима, защото специалността е рядко срещана. Нито един от тях не е съгласен да започне работа в отделението.\n                    \n                    \n                \n                \n                \n                \r\nС някои от тях разговор е провеждан повече от веднъж, посочиха от пресслужбата на УМБАЛ. От там отбелязаха, че за проблема са информирани с писма Министерството на здравеопазването /МЗ/, Здравната каса и Българското медицинско сдружение по хематология.\n\r\nЗа да бъде решен поне временно проблемът, от болницата са поискали разрешение от МЗ и НЗОК, процедурите по кръвопреливане в болницата да се провеждат без специалист-хематолог на щат, а под надзора на такъв специалист, но на граждански договор.\n\r\nОтделението разполага с необходимата апаратура и ако получим разрешение, имаме готовност да назничим специалист на граждански договор веднага, добавиха от болницата\r\n ", "date": "2020.01.18", "title": "Затвориха \"Хематология\"-та в УМБАЛ Бургас"}
{"url": "https://www.dnes.bg/stranata/2020/01/18/kiufteto-i-kebapcheto-s-novi-standarti-s-po-malko-maznina.436366", "text": "\r\nНови стандарти за месните продукти. Кюфтета, кебапчета и карначета ще трябва да съдържат по-малко количество мазнина за сметка на водата. От Българската агенция за безопасност на храните обясниха, че след промяната тези продукти ще станат по-качествени и по-здравословни.\n\r\nКюфтето вече никога няма да е същото, защото според новите изисквания то вече ще съдържа повече вода и по-малко мазнина, което според експертите няма по никакъв начин да се отрази на вкусовите му качества.\n\r\n\"Хората не трябва да се притесняват. Потребителите трябва да са спокойни, тези храни ще бъдат със същия състав, със същия вкус, но ще бъдат по-качествени и по-здравословни\", каза пред Нова тв главният експерт в Дирекция \"Контрол на храните\" Райна Иванова. \n                    \n                    \n                \n                \n                \n                \r\nОпитните майстори на скарата не искат да си помислят, че водата ще измести мазнината в кюфтетата.\n\r\nМазнината в кюфтетата брани и знаковият скараджия на Кюстендил - Стоян Костадинов, когото всички в града познават като Стьопата.\n\r\nКак да сме сигурни, че не поемаме риск с кюфтето и кебапчето?\n\r\n\"То ако има вода, няма да е кюфте. Няма да има нищо. Нали, за това е  кюфте? Да е блажно. Аз така мисля, но не знам\", заяви Костадинов.\n\r\nЕкспертите обясняват новия състав на кюфтето с това, че у нас животните са изменили породите си и за да се извлече по-добрата част от месото, им са нужни нови пропорции мазнини и вода.\n\r\n\"Има нови породи, с ново съотношение вода - мазнини при самите животни, също така ние изискваме да бъдат влагани по-качествени части от месото - това са от бут, от плешка, които са с по-високо водно съдържание, но пък имат по-ниска масленост, по-ниска мазнина\", каза Иванова.\n\r\nЩом се приемат новите наредби, кюфтето вече ще бъде значително по-здравословно, убедени са от Агенцията за безопасност на храните.\n\r\n\"Намалено е съдържанието на мазнини и увеличено съвсем малко водното съдържание в общата маса на продукта. Това не е допълнително влагане на вода при тези продукти  - при тези продукти не се влага вода - това е в зависимост от новия породен състав на животните, които вече се отглеждат и в България. От значение е да бъдат по-качествени и по-здравословни храните, което пък е повик на Световната здравна организация\", добави главният експерт в Дирекция \"Контрол на храните\".\n\r\nВсе пак, от Агенцията за безопасност на храните уточняват, че новите стандарти не са задължителни и всеки производител може сам да преценява в каква степен да ги спазва.", "date": "2020.01.18", "title": "Кюфтето и кебапчето с нови стандарти: С по-малко мазнина"}
{"url": "https://www.dnes.bg/kino/2020/01/18/zabyrzanoto-vsekidnevie-kato-priroden-kataklizym-s-viktoriia.435761", "text": "Трудното всекидневие на съвременната жена проследява Жюстиен Трие в романтичната драма \"Виктория\". Главната героиня е криминален адвокат. Професионалните си ангажименти Виктория Спик се опитва да съчетае с ролята на майка (на две момичета).\r\nЛичният й живот е пълен провал, до момента, в който не се появяват двама мъже – бившият й клиент Сам и стария й приятел Венсан, който е обвинен в убийство и Виктория се заема да го защитава.\r\nРежисьорът проследява случващото се с героинята дистанцирано, но и достатъчно близо, за да осъзнаем какви свръхсили трябва да притежава човек в днешно време.\r\nЗабързаното темпо, изисквано от съвремието, е истинският убиец на души, а героинята е разкъсана между личен и  професионален живот и не се чувства способна да разграничи различните си ангажираности в него.\n                    \n                    \n                \n                \n                \n                \r\nФилмът открива програмата на \"Седмица на критиката\" в Кан през 2016 г., а също е с 5 номинации за \"Сезар\" за най-добър филм, актриса на Виржини Ефира, поддържащи актьори на Венсан Лакост и Мелвил Пупо и оригинален сценарий.\r\nВ главните роли ще видим Вержини Ефира, Венсан Лакост, Мелвил Пупо и др. Гледайте \"Виктория\" на 18 януари от 22.45 часа по телевизия.", "date": "2020.01.18", "title": "Забързаното всекидневие като природен катаклизъм с \"Виктория\""}
{"url": "https://www.dnes.bg/crime/2020/01/18/zadyrjaha-dvama-zapalili-koli-v-troian.436365", "text": "Двама души с криминални регистрации са задържани и ще им бъде повдигнато обвинение за палежа на автомобил в Троян в началото на тази седмица, при който изгоряха още шест коли.\r\n\r\nОкръжният прокурор на Ловеч Валентин Вълков поясни, че единият от задържаните е извършителят на палежа, а другият е подбудител, предава БНР\r\n\r\n\"Имаме достатъчно доказателства и се надяваме, че в следващите няколко дни ще имаме абсолютна яснота защо е извършено престъплението.\"\r\n\r\nВълков допълни, че собственикът на този автомобил и подбудителя на палежа са работили заедно в казино в Троян. Разследващите работят по всички възможни хипотези.\r\n\r\nПри пожара нямаше пострадали хора.\r\n\r\n\"За щастие на живущите в жилищната кооперация и на останалите автомобили, които са се намирали в съседство, газовата бутилка на единия от леките автомобили, които са били опожарени, не е избухнала.\"\r\n\r\nАко бъдат признати за виновни двамата задържани ще получат от 3 до 12 години затвор.", "date": "2020.01.18", "title": "Задържаха двама - запалили коли в Троян"}
{"url": "https://www.dnes.bg/stranata/2020/01/18/fandykova-pri-nai-malyk-problem-sofiia-spira-da-dava-voda-na-pernik.436379", "text": "Кметът на София Йорданка Фандъкова заяви, че ще подкрепи предложението за подаването на вода за Перник само при 100% гаранции за водоснабдяването на София. При най-малък дисбаланс във водоснабдяването на София подаването към Перник ще бъде спряно, допълни още тя.\n\r\nВ изявлението пише:  Водоснабдяването на София се осъществя от язовир \"Искър\" (75%) и язовир \"Бели Искър\" (25%). Един от източниците на захранване на язовир \"Бели Искър\" е яз. \"Белмекен\". Предложението е за пренасочване на допълнителни 600 хил. кубика месечно от водосбора на яз. \"Белмекен\", които да бъдат отведени през софийски магистрален водопровод до резервоар \"Мало Бучино - нов\" и от там по 13-километрово ново трасе до водопроводната система на Перник.\n\n\n                    \n                    \n                \n                \n                \n                \r\nТова предложение може да стане факт единствено след решение на Столичния общински съвет (СОС). За тази цел поисках от правителството и кмета на Перник още в понеделник да представят цялата налична информация по предложението на разширено заседание на комисията по инженерна инфраструктура на СОС.\n\r\nМоята категорична позиция, която защитих пред правителството, кмета и областния управител на Перник е, че това предложение ще бъде внесено за обсъждане в Столичния общински съвет единствено при 100% гаранции за водоснабдяването на София.\n\r\nКъм днешна дата водоснабдяването на София е осигурено напълно за години напред от съществуващите водни количества в яз. „Искър“ и яз. \"Бели Искър\" към момента. За водоснабдяването на София годишно са необходими около 140 млн. кубика вода (12 млн. кубика на месец). В яз. \"Искър\" са налични 465 млн. кубика вода, а в яз. „Бели Искър“ - 9 млн. кубика вода.\n\r\nПоискала съм в предложението на държавата, което официално ще бъде изпратено до мен и до общинския съвет, да бъдат включени гаранции за възмездно осигуряване на допълнителните количества от водосбора на яз. „Белмекен“ и монтиране на спирателен механизъм преди изхода на резервоар \"Мало Бучино – нов\", така че и при най-малък дисбаланс във водоснабдяването на София подаването към Перник ще бъде спряно. Финансирането на всички допълнителни дейности може да бъде единствено от държавния бюджет.\n\r\nБез което и да е от тези условия аз лично няма да подкрепя разглеждане на предложението от Столичния общински съвет. Без пълни гаранции за водния баланс на София и осигуряване на водоснабдяването на софиянци такова предложение няма да бъде подкрепено.\n\r\nДопълнително съм възложила на дружеството \"Софийска вода\" да предостави пълен анализ на техническите параметри на магистралния водопровод, по който се обсъжда да бъдат доставяни допълнителните количества вода от водосбора на яз. \"Белмекен\" до Перник. Цялата информация за техническите възможности и актуалното състояние на водните запаси на София ще бъде предоставена публично и на Столичния общински съвет, който единствено може да одобри предложението в помощ на разрешаване на водната криза в Перник.\n\r\nНастоях пред правителството с това решение да поеме ангажименти и за още два важни обекта за София. Първият - ремонт на стената на яз. \"Бели Искър\" да започне още тази година. Вторият - изграждане на ново трасе от яз. „Огняново“ до водопреносната система на София като резервен водоизточник за питейна вода за столицата в дългосрочен план с оглед на климатичните промени.\r\n ", "date": "2020.01.18", "title": "Фандъкова: При най-малък проблем София спира да дава вода на Перник!"}
{"url": "https://www.dnes.bg/notifikacii/2020/01/18/raste-broiat-na-zarazenite-s-misteriozniia-kitaiski-virus.436375", "text": "Броят на заразените от мистериозния китайски вирус е много по-голям, отколкото сочат официалните данни, твърдят учени.\n\r\nДо момента има 45 потвърдени от лаборатория случаи на новия вирус, но британски експерти смятат, че числото на заразените е по-близо до 1700. От появилия се през декември в град Ухан вирус вече са починали двама души, съобщава Би Би Си.\n\n\r\nСингапур и Хонг Конг проверяват пристигащите от Ухан пътници, а американските власти обявиха в петък подобни мерки за проверка на три големи летища в Сан Франциско, Лос Анджелис и Ню Йорк, предава БГНЕС.\n\r\nУчените смятат, че все още е твърде рано \"да се бие тревога”, но определено има повод за загриженост. Китайски медици твърдят, че не е имало случаи на разпространение на вируса от един човек на друг. Според тях вирусът е преминал видовата бариера и идва от заразени животни на пазара на морски дарове и от диви животни в Ухан.\n                \n                \n                \r\nБританците не са съвсем съгласни с това и смятат, че е време да се приеме сериозно вероятността новият вирус да бъде предаван от човек на човек.\r\n ", "date": "2020.01.18", "title": "Расте броят на заразените с мистериозния китайски вирус"}
{"url": "https://www.dnes.bg/sport/2020/01/18/hristiian-korunchev-izliza-za-pobeda-na-senshi-5.436382", "text": "Една от големите ни надежди в бойните спортове – двукратният световен шампион по муай тай и носител на Интерконтиненталната титла по кикбокс за професионалнисти на WAKO PRO Християн Корунчев, е сред имената от бойната карта на SENSHI 5.\n\r\nНа 22 февруари в зала „Конгресна“ на Двореца на културата и спорта във Варна той ще излезе за втори път за победа на арената на грандиозната международна гала. Първото участие на Корунчев във веригата беше преди една година – в премиерното издание на SENSHI. Тогава той успя да завоюва с 2:1 съдийски гласа голямата Интерконтинентална титла в категория 78.1 кг в кикбокс двубой срещу един от най-титулуваните сръбски бойци Никола Тодорович.\r\n                    \n                    \n                \n                \n                \n                Сега, точно една година по-късно и с още повече успехи на професионалния рирнг, той ще се завърне във Варна, за да покаже на феновете си какво е научил за изминалите 12 месеца. Противникът му все още не е обявен, като от SENSHI издават единствено, че няма да е българин, а срещата ще се играе в стил карате фул контакт.\n\r\nОсвен номер едно в муай тай за 2018 и 2019 година, Корунчев е и двукратен европейски шампион по бойното изкуство и носител на световната титла по кикбокс на WAKO за 2017 година.\n\r\nДругите големи български имена, които ще се качат на зрелищната арена на SENSHI на 22 февруари, са многократната ни таекуондо ITF и кикбокс шампионка Албена Ситнилска, капитанът на националния ни отбор по кикбокс Атанас Божилов, карате киокушин и муай тай шампионът Николай Йоргов,  който е известен на феновете на SENSHI с най-бързия нокаут в историята на веригата, както и носителят на европейска титла по кикбокс на WAKO PRO и любимец на варненската публика Богдан Шумаров.\n\r\nVIP масите и билетите за SENSHI 5 вече са в продажба в Eventim.bg, EPAYGO.bg, както и на касите на Двореца на културата и спорта във Варна. Билетите са на цени от 10 и 20 лева.", "date": "2020.01.18", "title": "Християн Корунчев излиза за победа на SENSHI 5"}
{"url": "https://www.dnes.bg/politika/2020/01/18/otpadyci-vodna-kriza-shte-ocelee-li-kabinetyt-sled-vota.436372", "text": "\"Прехвърлянето на отговорност няма да реши проблемите. Не е  проблемът, че се горят отпадъци, а че се горят такива с неизвестен  произход. И това не става от вчера и днес, а се случва от 5 години, като  боклукът се проверява само по документи, но не и по морфология.\r\nТЕЦ-овете, които ги горят, нямат необходимата технология. Тук говорим за  крупни икономически интереси в сферата на енергетиката, които печелят  от производството на ток, именно от този боклук. Затова и проблемът е  толкова голям. България рециклира повече боклук от Дания и Нидерландия, а  българите плащат два пъти повече разходи от Ръмуния и шест пъти повече  от Словения. Изводът - имаме проблем в самото упраление.\", заяви  депутатът от \"БСП за България\" Явор Божанков пред Нова тв.\n\nПо думите му, водната криза в Перник далеч не е единственото основание за внасяне на недоверие срещу правителството.\r\n                    \n                    \n                \n                \n                \n                \"Можем да го направим и без вот, но дотук ние сме алармирали за всеки проблем в трите компонента на околната среда\", обясни Божанков.\r\n\"Работата на опозицията е именно да вади проблемите и там, където има пропуски – да ги посочва на правителството. Направили сме го, не са взети мерки, затова крайната мярка, която можем да вземем е да внесем вот на недоверие. Целта ни е и с това да фокусираме и цялото обществено внимание в тази посока и да ангажираме максимално обществото с тази тема\", каза още той.\n\r\n\"В рамките на този парламент, ние почти винаги сме постигали съгласие по отношение на приемането на закони, свързани с въздуха и с екологията. Постигали сме съгласие и с БСП, в това число. Законодателната политика традиционно е рестриктивна по отношение на тези неща\", коментира депутатът от ГЕРБ Тома Биков.\n\r\n\"Страхувам се, в този дебат, да не направим така, че покай сухото да изгори и суровото. С това визирам рециклирането на отпадъците. Това е една много важна политика. Тя, сама по себе си, не е лоша. Ако няма рециклиране, то ние трябва да струпваме тези боклуци. Освен, че внасяме боклуци, ние също така и произвеждаме, и изнасяме такива\", каза още той.\n\r\n\r\n ", "date": "2020.01.18", "title": "Отпадъци, водна криза: Ще оцелее ли кабинетът след вота?"}
{"url": "https://www.dnes.bg/sport/2020/01/18/lavina-padna-na-populiaren-marshrut-v-anapurna.436381", "text": "Лавина падна на популярен маршрут в планините на Непал, съобщи Асошиейтед прес. Изчезнали са четирима южнокорейци и тримата им непалски водачи, съобщиха днес местните власти.\r\nПредставител на министерството на туризма каза, че спасителите са успели да извадят и да евакуират с хеликоптер трийсет туристи, озовали се в капана на снежна маса. Спасителната операция продължава, но е затруднена от застудяването през последните два дни.\r\nЛавината е паднала на често използван маршрут в Анапурна. Според южнокорейското министерство на външните работи тя е затрупала туристите вчера на височина от 3230 метра.\r\nИзчезналите южнокорейци - две трийсетинагодишни жени и двама мъже на около 50 г. - са учители, работели като доброволци в Непал. (БТА)", "date": "2020.01.18", "title": "Лавина падна на популярен маршрут в Анапурна"}
{"url": "https://www.dnes.bg/notifikacii/2020/01/18/es-namali-predprisydinitelnata-pomosht-za-turciia.436383", "text": "ЕС намалява значително предприсъединителната помощ за Турция през тази година заради газовия спор в Средиземноморието и военната офанзива на Анкара в Сирия, предаде ДПА.\r\nСъкращенията не засягат плащанията, които Европейският съюз извършва към Турция по силата на споразумението за бежанците, съобщиха днес вестници, които са част от германската медийна група Функе, позовавайки се на писмо до Европейския парламент от върховния представител по въпросите на външната политика и сигурността Жозеп Борел.\r\nЕвропейският съюз е решил да намали първоначално планираната сума за 2020 г. със 75 на сто, пише в писмото на Борел.\r\nСпоред Европейската комисия Турция ще получи само 168 милиона евро /186 милиона долара/ финансиране по Инструмента за предприсъединителна помощ /ИПП/. От тази сума 150 милиона евро са предназначени за укрепване на демокрацията и върховенството на закона, а останалите 18 милиона евро - за развитие на селските райони.\r\n                \n                \n                Предприсъединителната помощ на ЕС има за цел да подпомогне страните кандидатки в процеса на реформи и да подобри тяхната конкурентоспособност. Преговорите за присъединяване на Турция към ЕС обаче са преустановени от години.\r\nБорел оправда съкращенията, като посочи нерегламентираните сондажи на газ от Турция край бреговете на Кипър и военната операция на Турция в Североизточна Сирия, която започна през октомври.", "date": "2020.01.18", "title": "ЕС намали предприсъдинителната помощ за Турция "}
{"url": "https://www.dnes.bg/eu/2020/01/18/s-edna-minimalna-zaplata-v-es-za-bylgariia-760-leva.436348", "text": " \r\n                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Ще има ли минимална работна заплата за целия Европейски съюз? Европейската комисия планира започването на консултации по предложението минималното възнаграждение да е 60% от средната заплата във всяка страна от ЕС. \n\r\nИдеята е икономическо сближаване между отделните държави. По данни на Евростат около 110 млн. европейци са изложение на риск от бедност. Целта на предложението е техният брой да намалее, съобщава\r\n.Ако бъдат приети, промените ще засегнат жителите на 22 европейски държави от ЕС, където законово е установена минимална работна заплата.\r\n\n\n\r\n                    \n                    \n                \n                \n                \n                В останалите 6 този тип възнаграждения са договорени по браншови и друг механизъм. Това са: Дания, Финландия, Австрия, Швеция, Италия и Кипър.\n\r\nВече е ясно, че единна минимална заплата във всички страни от ЕС няма да има, но ако се въведе правилото тя да е 60% от средната, то в България, минималната ще бъде 760 лв. \n\r\nВ момента сме начело на класацията по най-ниска минимална заплата – тя е 316 евро. До нас се нареждат Латвия, Румъния и Унгария. \n\r\n10 са държавите, където заплатата се движи от 500 до 1000 евро.  Минимална заплата над хиляда евро получават в Испания, Великобритания, Франция, Германия, Белгия, Нидерландия, Ирландия и Люксембург. Именно в Люксембург минималната месечна ставка на работника е 2090 евро. \n\r\nВече са открити консултациите от страна на Комисията. Участват представители на синдикатите и работодателите на европейско ниво. \n\r\n\"У нас работодатели и синдикати преговарят за създаване на механизъм, в който да се засили договорното начало при определяне на мин работна заплата\", обясни зам.-председателят на БСК.\n\r\nПредстоят шестседмични консултации със социалните партньори. През април Комисията ще е готова с окончателния текст на промените.", "date": "2020.01.18", "title": "С една минимална заплата в ЕС: За България 760 лева?"}
{"url": "https://www.dnes.bg/obshtestvo/2020/01/18/karakachanov-s-torbichka-po-uniforma-v-socialnite-mreji.436349", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Колажи на вицепремиера Красимир Каракачанов станаха хит в социалните мрежи. Военната униформа, с която беше облечен министърът на отбраната по време на официалната му визита в Египет в сряда, предизвика хумористични коментари и стимулира народното творчество. \r\n\r\nСамо за няколко часа Красимир Каракачанов се превърна в продавач на дини, лице на филмова компания, събеседник на Форест Гъмп и участник в касовата продукция \"Титаник\". \r\n\r\nХит №1 обаче си остава синята каска на Каракачанов, съобщава Bulgaria ON AIR. По време на коалиционните трусове през есента на 2018 г. вицепремиерът се появи на среща в Министерския съвет с каска – символ на мира. \r\n\r\nСлед ареста на министър Нено Димов, Каракачанов не сложи синята каска, но запази чувството си за хумор като прие с насмешка новите колажи.", "date": "2020.01.18", "title": "Каракачанов - с торбичка, по униформа... в социалните мрежи"}
{"url": "https://www.dnes.bg/politika/2020/01/18/sled-pernik-revizoro-revizira-i-tec-bobov-dol.436352", "text": "\r\n                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         След Перник екоминистърът Емил Димитров направи проверка и в ТЕЦ \"Бобов дол\", съобщава Bulgaria ON AIR. По-рано от прокуратурата съобщиха, че централата е обект на проверка от държавното обвинение за нерегламентирано горене на отпадъци. \n\n\r\n\r\nСтана ясно и че ТЕЦ \"Бобов дол\" ще изключи едната си инсталация за горене на отпадък, заради липса на разрешително.", "date": "2020.01.18", "title": "След Перник: Ревизоро ревизира и ТЕЦ \"Бобов дол\""}
{"url": "https://www.dnes.bg/snimka-na-denia/2020/01/18/opasno-vreme-jylt-kod-za-mygla-v-9-oblasti.436355", "text": " Днес в равнинната част от страната, по поречията и в котловините ще има мъгла или ниска облачност. Това съобщи дежурният синоптик Георги Цеков от Националния институт по метеорология и хидрология.\r\nЖълт код за мъгла е в сила за 9 области на страната на 18 януари. Той важи за Видин, Монтана, Враца, Плевен, Ловеч, София  област, София – град, Перник и Кюстендил. При отрицателни температури  рано сутринта и до обяд ще бъде с отлагане на скреж.\n\r\nЖълтият код  означава, че времето е потенциално опасно. Синоптиците съветват  гражданите да бъдат внимателни за големи области с мъгла, на места  гъста. Може да се затруднят дейностите на открито. Може да се очаква  затваряне на летища или забавяне на полетите, трудни условия за шофиране  и удължаване на времето за пътуване.\r\n                \n                \n                Около и след обяд ще има временно подобрение на видимостта. Над планинските райони ще преобладава слънчево време. Ще духа слаб източен вятър, в източните райони ще е до умерен от североизток.\r\nМаксималните температури ще са между минус 1° и 4°, на места в югозападните райони и по морското крайбрежие до 8-9°. Атмосферното налягане бавно ще се понижава, но ще остане по-високо от средното за месеца, съобщава \"Фокус\".\n\r\nНад Черноморието облачността ще е значителна и на отделни места ще има слаби ръмежи. Ще духа до умерен североизточен вятър. Максимални температури предимно между 5° и 8°. Температурата на морската вода е 7-8°. Вълнението на морето ще бъде 2-3 бала.\n\r\nНад планините ще бъде предимно слънчево, с повече облаци над Стара планина и масивите на изток. Ще духа слаб до умерен вятър от изток-югоизток и с него ще продължи да прониква по-студен въздух. Максималната температура на 1200 метра ще е около 6°, на 2000 метра – около 1°.\r\n ", "date": "2020.01.18", "title": "Опасно време: Жълт код за мъгла в 9 области"}
{"url": "https://www.dnes.bg/stranata/2020/01/18/pojar-v-obshtinskata-bolnica-v-gorna-oriahovica.436354", "text": "Сигнал за пожар в общинската болница в Горна Оряховица вдигна на крак пожарникарите в града вчера.\r\n\r\nСигналът, че гъст дим се е появил в хирургичното отделение, е подаден  около 20.00 часа. На място в МБАЛ \"Св. Иван Рилски\" са изпратени два  противопожарни автомобила с наличните екипи.\r\n\r\nУстановено е, че късо съединение, във вентилатор за баня, е причина за  появата на дима. Стаята, където е станал инцидента, е в хирургичното  отделение, съобщава Нова тв.\r\n\r\nПовече от час огнеборците обхождаха превантивно всички стаи в  отделенията. Проверени бяха и въздуховодите. Не се наложи евакуация на  пациенти. Към 21.00 часа приключиха всички действия", "date": "2020.01.18", "title": "Пожар в общинската болница в Горна Оряховица"}
{"url": "https://www.dnes.bg/obshtestvo/2020/01/18/atanasovden-na-tozi-den-ne-se-raboti-za-predpazvane-ot-sharka.436356", "text": "На 18 януари православната църква почита свети Атанасий Велики. Той е роден през 295 г. в Александрия. Родителите му - бедни християни - го оставили да служи в църквата по личната препоръка на архиепископа на Александрия св. Александър. Веднъж св. Александър видял от прозореца си деца да играят на \"кръщаван\" и бил силно впечатлен от момчето, което кръщавало. \r\nМалкият Атанасий изпълнявал ритуала съвсем като истински свещеник и все още не подозирал, че това ще прави и занапред, ще получи високо образование, ще развие бляскави способности. Животът му преминал в борба с останалите вери. Особено разпространено било тогава вярването, че Христос е по-нисш от Бога, защото е сътворен, има начало във времето. \r\n                    \n                    \n                \n                \n                \n                По време на Първия вселенски събор се проявил с познания и възможност да доказва тезата си, да оборва противника. Последвали петнадесет години изгнание. Като изгнаник написал трудовете \"Против езичниците\", \"Против арианите\", \"За въплъщението на словото\", \"За Светата троица и за Светия дух\", \"Житие за св. Антоний Велики\", прекрасни проповеди и послания, тълкувания на много книги от Светото писание. Свети Атанасий умрял на 2 май 373 г. и на този ден има отделен празник (Летен св. Атанас), съобщава \"Фокус\".\n\r\nНа 18 януари църквата чества светеца заедно с архиепископ Кирил. Двамата спасили християнството от арианството и несторианството. Култът към св. Атанас и към неговия \"събрат\" аскет и пустинник св. Антоний се разпространява широко през IV и V в. и това проличава по многобройните църкви и манастири, носещи имената им. Изобразяват св. Атанасий, благославящ с дясната си ръка и държащ затворено Евангелие в лявата, понякога заедно със свети Власий.\r\nКойто не е успял да заколи на Коледа прасе, може да го стори на 18 януари. Затова наричат празника Втора Коледа. Свети Атанас се приема като християнизирана версия на небесния зимен огън, на зимното слънце, свързва се с боговете на огъня. Затова се правят първите ритуални почиствания на конаците и аязмата, свързани с празничния танц на нестинарите. В някои райони срещу Атанасовден на открито, в параклис или на висок хълм се чака изгревът със запалени огньове. Пак на открито се редят трапези, пеят се песни, вият се хора, прескачат се огньове. На връщане се берат кокичета, кукуряк и бръшлян в чест на идващата пролет.\r\nНа Атанасовден не се работи нищо - за предпазване от шарка (наричат болестта \"цветето\"), синя пъпка, обриви и язви. Ако на Атанасовден е топло и снегът се топи, ще има плодородие през годината. Ако времето е хубаво и не вали сняг, следващата зима ще започне рано. Колкото е дебел снегът на Атанасовден, толкова плод ще даде лятото. На трапезата задължително трябва да има пиле и пита с мед. Приготвя се свинско с бамя.\n\r\nИмен ден празнуват Атанас, Атанаска и производните им - Атанасчо, Ате, Ато, Аце, Ацо, Ачо; Ата, Атанаса, Атанасия, Атче; Наско, Насо, Наце, Начо, Нашо, Насьо; Наса, Наска, Наца; Танас, Танко, Тано, Таню, Тасе, Таско, Тасо; Тана, Танаска, Танче, Таса, Таска. ", "date": "2020.01.18", "title": "Атанасовден:  На този ден не се работи за предпазване от шарка"}
{"url": "https://www.dnes.bg/stranata/2020/01/18/56-godishen-myj-zagina-pri-trudova-zlopoluka-v-sandanski.436364", "text": "\r\n56-годишен мъж загина снощи след трудова злополука в град Сандански. Трагичният инцидент е станал вечерта на 17 януари към 22.00 часа в арматурен цех се е срутило желязо.\r\n56-годишният работник бил отдолу, вследствие на удара е загинал на мяст, съобщава БНТ. След извършения оглед от РУП-Сандански, към 3 ч. след полунощ загиналият е транспортиран за аутопсия от съдебен лекар в МБАЛ-Благоевград.\r\n ", "date": "2020.01.18", "title": "56-годишен мъж загина при трудова злополука в Сандански"}
{"url": "https://www.dnes.bg/stranata/2020/01/18/vremenno-ogranichavat-dvijenieto-po-am-trakiia.436357", "text": "Временно днес ще бъде ограничено движениeто по АМ \"Тракия\" - в посока София, от км 25 до км \"нула\". Причината е  монтирането на портални рамки за толсистемата на две места в участъка, съобщава Агенцията \"Пътна инфраструктура\".\r\n\r\nВсички автомобили до 12 т, пътуващи към София, ще се пренасочват от пътния възел „Вакарел\" на АМ „Тракия\" по обходен маршрут по път I-8 /Вакарел-София/, след което - по път III-105 /Елешница-Нови хан/ и път I-6 /Елин Пелин- София/.\r\n\r\nЗа тежкотоварните автомобили над 12 т се осигурява паркинг при км 53 /след тунела „Траянови врата\"/, както и в участъка от км 34 до км 37. При необходимост ще бъде осигурен и паркинг при км 55 /преди тунела \"Траянови врата\"/.\r\n\r\nВ посока София ще бъде ограничено движението и при връзката на път I-8 с път III-105 /Елешница-Нови хан/. Ще бъде затворена за преминаване и връзката на ул.\"„Верила\" от село Равно поле с АМ \"Тракия\".", "date": "2020.01.18", "title": "Временно ограничават движението по АМ \"Тракия\""}
{"url": "https://www.dnes.bg/politika/2020/01/18/borisov-privika-ministri-i-kmetove-zaradi-krizata-v-pernik.436367", "text": "\n Заради водната криза в Перник премиерът Бойко Борисов свика среща в Министерски съвет. На нея пристигнаха министрите на околната среда и водите Емил Димитров, на икономиката Емил Караниколов, кметът на Перник Станислав Владимиров и кметът на София Йорданка Фандъкова. В срещата участват министърът на енергетиката Теменужка Петкова, областният управител на Перник Емил Костадинов, както и представители на държавната и общинската администрация.\n\n\n\n\r\nНа 18 ноември 2019 г. започна режимът на водата в Перник. Водната криза бе причина за бедствено положение от 21 декември миналата година и за оставките на управителя на ВиК - Перник, на областния управител Ирена Соколова и на министъра на околната среда и водите Нено Димов. Водната криза бе една от причините и за вот на недоверие от страна на опозицията.\r\n                    \n                    \n                \n                \n                \n                При вчерашното си посещение в града, новият екоминистър Емил Димитров коментира очакванията си за срещата: \"Възможни са няколко варианта - едните са по-добри, другите са по-лоши, но мисля, че крайното решение е на този, който даде парите, а това е премиерът. Възложил ми е да уведомя за част от възможните варианти г-н кмета и Общинския съвет. По някои въпроси има различно мнение. Аз лично се съгласявам с мнението, което те тук имат, по обективни причини. Ще ми се да бъде най-хубавият вариант за Перник. Това, което в моите очи, ми се струва най-хубаво и добро. Но премиерът ще взима окончателното решение\"., обясни той, цитиран от Нова тв.", "date": "2020.01.18", "title": "Борисов привика министри и кметове, заради кризата в Перник"}
{"url": "https://www.dnes.bg/obshtestvo/2020/01/18/namaliavat-bolnichnite-ot-ortopedi-i-nevrolozi-do-20-dni.436351", "text": "\r\nЛекарските консултативни комисии (ЛКК) да имат право да издават само 20 дни болнични, вместо сегашните 30. Това се предлага в Анализ на причините за нарастване на изплатените от осигурителите и държавното обществено осигуряване парични обезщетения за временна неработоспособност поради общо заболяване в периода 2016-2019 г., изготвен от НОИ.\n\r\nЕдна от предвидените в него мерки е да се намали продължителността на временната неработоспособност, определяна от ЛКК и от ЛКК по решение на ТЕЛК от 30 на 20 дни еднократно, респективно от 180 на 120 дни без прекъсване. След изтичане на 120 дни непрекъснат отпуск или 240 дни с прекъсване в две предходни календарни години и в годината на боледуването, при необходимост от продължаване на временната неработоспособност - след решение на ТЕЛК.\n                    \n                    \n                \n                \n                \n                \r\nНай-често тези болнични се издават от ортопеди и невролози, тъй като техните диагнози в повечето случаи изискват продължително лечение, съобщава \"Монитор\".\n\r\nПредлага се също и промяна в правомощията на лекуващия лекар по отношение продължителността на временната неработоспособност пропорционално на намалените правомощия на ЛКК – еднолично от 14 на 7 дни непрекъснато за едно или повече заболявания, но за не повече от 20 дни с прекъсване за една календарна година.\n\r\nБлизо 29 сто от издадените болнични през 2018 г., по които е платено обезщетение от ДОО, са по пет диагнози, става ясно още от публикувания анализ. Това са „Остър бронхит, неуточнен“, „Увреждания на междупрешленните дискове в поясния отдел“, “Остра инфекция на горните дихателните пътища, неуточнена“, „Заплашващ аборт“ и „Вирусна инфекция, неуточнена“. Тези диагнози обхващат над 45 на сто от хората, на които е изплатено обезщетение поради общо заболяване.\n\n\n\n\n\r\nМерките срещу злоупотреби, предложени от осигурителния институт, предвиждат още да не се разрешава ползването на отпуск за временна неработоспособност непрекъснато за повече от 360 дни.\n\r\nПредлага се и в Закона за здравето да бъде предвидена възможност заинтересованите лица и организации - освидетелстваните, осигурителите, териториалните поделения на НОИ и НЗОК да могат да обжалват пред регионалния съвет не само решенията на ЛКК, както е до момента, а и решенията на лекуващите лекари, с които се нарушават изискванията и редът при издаване на експертни решения за временна неработоспособност.\n\r\nЕкспертите от НОИ предлагат също в Наредбата за медицинската експертиза да бъде предвидено за извършването на профилактични прегледи в работно или извънработно време да не се издава болничен лист. В тези случаи лекарят, който прави прегледа, ще издава служебна бележка на осигурения, в която да отразява часа на явяването и часа на приключването на изследването.\n\r\nНови задължения и изисквания се предвиждат и за работодателите, като предложението е те самите да участват в процеса на контрол, тъй като познават своите служители и биха могли да установят дали има злоупотреба с болнични листи. В Закона за здравето да се въведе и административна санкция за болния, за неспазване на режима описан в болничния лист, предлагат още от НОИ.", "date": "2020.01.18", "title": "Намаляват болничните от ортопеди и невролози до 20 дни"}
{"url": "https://www.dnes.bg/rusia/2020/01/18/evakuiraha-turisti-ot-ruski-samolet-dvigatelite-mu-se-zapalili.436361", "text": "\r\nРуски туристи са били евакуирани от самолет в Новосибирск, след като един от двигателите му се запалил преди излитане, съобщиха местни медии, цитирани от ДПА и БНР.\r\n\r\nОколо 200 пътници са били заели вече местата си в готвещия се за излитане самолет, когато двигателят се запалил. Пилотът задействал противопожарната система, а пътниците и екипажът напуснали летателната машина.\r\nНяма пострадали. Не се съобщава какъв е моделът на самолета и на коя авиокомпания принадлежи. Туристите е трябвало да пристигнат днес във Виетнам.", "date": "2020.01.18", "title": "Евакуираха туристи от руски самолет. Двигателите му се запалили"}
{"url": "https://www.dnes.bg/index/2020/01/18/sofiia-podava-voda-na-pernik-niamalo-opasnost-za-stolichnoto-vodopodavane.436369", "text": "Столична община да подава вода на Перник. Това предложение ще направи правителството в понеделник като за целта ще бъде изградено байпасово съоръжение от Мало Бучино към Перник, който да подава обем от 300 литра в секунда.\r\nТова съобщи министърът на икономиката Емил Караниколов на извънредна среща в Министерски съвет за водната криза в Перник.\n\r\nТя бе организирана от премиера Бойко Борисов, а на нея присъстваха министърът на икономиката Емил Караниколов, министърът на екологията Емил Димитров-Ревизоро, министърът на енергетиката Теменужка Петкова, столичният кмет Йорданка Фандъкова, кметът на Перник и негови колеги от други градове, както и областни управители.\n                \n                \n                \r\n\"Обемите за които говорим са около 700 000 куб. литра на месец. Това е специално насочена вода за нуждите на Перник. Срокът за изпълнение е между 35-40 дни\", каза още той, цитиран от Нова тв.\n\r\nС байпасовото съоръжение ще може да се подава вода от Перник към София. Това няма да ощети софиянци. \"По никакъв начин няма да бъде ощетено водоподаването на София”, заяви категорично кметът на София Йорданка Фандъкова.\r\n\"Към нас беше отправено предложение да помогнем за осигуряване на допълнителни количества вода от водосбора на \"Белмекен\" към Перник през водопреносната мрежа на София. Това може да се случи само с решение на Столичния общински съвет. Ще инициирам в понеделник извънредно заседание на Комисията по инженерна инфраструктура на СОС, на което да присъстват министрите на икономиката, на регионалното развитие, кметът на Перник, за да може общинските съветници и гражданите на София да разберат всички детайли\", обясни столичния кмет.\r\n\"Към момента водата в яз. \"Студена\" може да покрие едва 2 месеца, но ние не можем да разчитаме само на природата\", уточни Емил Караниколов. \r\nСпоред кмета на Перник Станислав Владимиров, този вариант за водоснабдяване от \"Белмекен\" ще даде гаранция и сигурност за неговия град.\r\n\"Последните два месеца имаше краткосрочни и дългосрочни мерки, които бяха начертани. Някои от тях се изпълниха, някои от тях отпаднаха по нецелесъобразност. Подмени се голяма част от подземната ни инфраструктура\", каза още той, цитиран от \"Фокус\". \r\n\r\n \"Справките показват, че дебитът, който е необходим за Перник е наличен и през годините е относително постоянен\", коментира и министърът на околната среда и водите Емил Димитров след срещата при премиера Бойко Борисов.\r\n\"В изпълнение на вашите указания и с помощта на Министерство на енергетиката ходих, проверих на място, беше ми оказано съдействие. За периода от 1993 г. до 2019 г. подобно пренасочване на вода извън събирателните деривации, предназначени за София е правено януари – 16 пъти, февруари – 14 пъти, март – 13, април – 11 и май 11. От 1993 до 2019 г. това са две деривации\", каза още Димитров. ", "date": "2020.01.18", "title": "София подава вода на Перник: Нямало опасност за столичното водоподаване"}
{"url": "https://www.dnes.bg/eu/2020/01/18/spasiha-makron-ot-gnevni-protestirashti.436363", "text": "Няколко десетки демонстранти се събраха вчера пред парижки театър, където френският президент Еманюел Макрон бе отишъл да гледа постановка и се опитаха да влязат, но бяха отблъснати от силите на реда, съобщи Франс прес.\r\nИзточници, близки до президентската двойка, съобщиха, че трийсетина души са опитали да влязат в театър \"Буф дю нор\", където Макрон гледал постановка със съпругата си.\r\nПрефектурата на полицията в Париж потвърди, че демонстрантите не са успели да влязат. Президентът догледа постановката докрай и напусна сградата с кола към 22 часа под полицейски ескорт.\r\nДемонстрантите останаха около половин час пред театъра и скандираха: \"Всички заедно, обща стачка\". Пред тях бе разположен полицейски кордон, предава БТА.\r\n                    \n                    \n                \n                \n                \n                Близък до президента източник съобщи, че журналист, седящ три реда зад Макрон, е пуснал в \"Туитър\" снимки, които са подтикнали демонстрантите да пристигнат.\r\nВъв вчерашния 44 ден от началото на стачката срещу предлаганата от правителството пенсионна реформа в Париж имаше още няколко протестни акции.\r\nПротестиращи блокираха по-рано вчера входа на Лувъра, заради което се наложи известният парижки музей да спре работа, съобщи Асошиейтед прес. На видеа в социалните мрежи се вижда как гневни посетители освиркват протестиращите.\r\n ", "date": "2020.01.18", "title": "Спасиха Макрон от гневни протестиращи"}
{"url": "https://www.dnes.bg/world/2020/01/18/belio-i-chorapi-na-kralica-viktoriia-na-tyrg.436358", "text": "Бельо и чорапи на кралица Виктория отиват на търг. Аукционът ще се проведе в графство Дарбишър. На него колекционери и ценители ще могат да се сдобият с редица вещи, принадлежали на кралицата, предава . \r\n\r\nСред находките са огромни памучни кюлоти, дълги копринени чорапи, боти, елече и пола. Очаква се цената да достигне над 13 хиляди британски лири. \r\n\r\nКолекцията принадлежи на 63-годишния електроинженер Родерик Уилямс. След дълги колебания той решил да ги предложи на търг.", "date": "2020.01.18", "title": "Бельо и чорапи на кралица Виктория - на търг"}
{"url": "https://www.dnes.bg/usa/2020/01/18/trymp-s-predupreditelni-zaplahi-kym-iran.436359", "text": "\"Върховният духовен лидер на Иран аятолах Али Хаменей трябва „да бъде много внимателен с думите си\", предупреди президентът на САЩ Доналд Тръмп, предава ТАСС.\r\n\r\n\"Така нареченият върховен лидер на Иран, който в последно време не беше толкова върховен, каза някои неприятни неща за САЩ и Европа. Икономиката им се срива, а народът страда. Той трябва да бъде много внимателен с думите си !\", написа държавният глава в профила си в социалната мрежаTwitter.\r\n\r\nПрезидентът на САЩ също така призова властите в Иран да променят своята политика и да направят републиката \"отново велика\", съобщава \"Фокус\".\r\n\r\nТой публикува това в отговор на съобщение вTwitter на аятолах Али Хаменей, в което пише, че САЩ не подкрепят иранския народ, а всъщност \"забиват нож\" в гърба му. Тръмп публикува превод на своето послание и на персийски език (ирански език).", "date": "2020.01.18", "title": "Тръмп с предупредителни заплахи към Иран"}
{"url": "https://www.dnes.bg/akoshtete-vqrvaite/2020/01/18/venera-v-znaka-na-ribi-moje-da-se-vliubim.436293", "text": "На 14 януари, планетата на любовта Венера, влезе в знака на Риби, който е един от най-романтичните зодиакални знаци и ще се задържи в него до 8 февруари. Когато Венера е в този знак, ние сме склонни да гледаме на любовта през розови очила. Виждаме най-доброто в човека, когото харесваме, което може да ни накара да допуснем някои грешки. За да не се случи това е важно да поставим някои граници, които се отнасят и до комуникацията с любовници, роднини, приятели. Не бива да разрешаваме някой да се възползва от нашите добри намерения.\r\nКак още ще усетим влиянието на Венера в Риби? Сега имаме възможността да разгърнем своите романтични идеи. Да сготвим с любов за половинката си, да се отдадем на приятни занимания, да посетим някой концерт. Да покажем любов, но и да получим. Много е важно да не дадем твърде много от себе си, без да сме сигурни, че ще получим нещо в замяна и то ще ни накара да се почувстваме щастливи.\r\n                    \n                    \n                \n                \n                \n                От друга страна, Нептун също е в Риби, което може да създаде илюзията за влюбване, а не реалността за него. Бъдете предпазливи и не вярвайте на думи, които не са подплатени с реални действия.\r\nТранзитът на Венера в Риби ще бъде едно от най-значимите астрологични събития за 2020 година, и ще ни покаже светлината в края на тунела. Ще се наложи да почистим неща от своето минало. Емоции като тъга, може да се опитат да ни превземат. Но тук се намесва любовта, която може да бъде нашия катализатор. Ще си напомним от какво се нуждаем, какви промени е необходимо да направим в живота си. Възможно е да действаме импулсивно, особено ако се влюбим.\r\nВлюбването е прекрасно, но е добре да отделим малко време, за да осъзнаем какви са истинските ни чувства. Не е нужно да сме скептични, но не бива и да избързваме. Нашата нагласа за любовта и връзките, нашето мислене в тази посока ще се върне към нас. Затова помислете добре върху вашите виждания. Ако мислите, че любовта е забавление, но не и отдаденост към половинката, точно това ще получите.\r\nЗодиите Рак, Скорпион, Риби, Телец и Козирог, ще усетят положителните вибрации на Венера.", "date": "2020.01.18", "title": "Венера в знака на Риби - може да се влюбим "}
{"url": "https://www.dnes.bg/notifikacii/2020/01/18/burite-v-avstraliia-potushiha-povecheto-pojari.436362", "text": "По-голямата част от пожарите в източната част на Австралия бяха потушени от бурите, които се разразиха вчера, съобщиха властите, цитирани от Франс прес.\r\nПожари обаче продължават да бушуват в южната и югоизточната част на страната, предава БТА.\r\nАктивни остават около 75 пожара, съобщи службата за борба с пожарите в щата Нов Южен Уелс. Това е най-населеният щат в Австралия и най-тежко засегнат от огнената стихия.\r\n ", "date": "2020.01.18", "title": "Бурите в Австралия потушиха повечето пожари"}
{"url": "https://www.dnes.bg/health/2020/01/18/s-koi-polezni-hrani-ne-biva-da-prekaliavame.436291", "text": "Знаем, че ежедневното ни меню трябва да е съставено от полезни и здравословни храни. Понякога в желанието си да се храним максимално здравословно, прекаляваме с консумацията на някои храни, които въпреки че имат редица ползи за здравето, могат да се окажат и вредни, ако ги консумираме в по-големи количества. Вижте с кои трябва да внимавате.\r\n\r\nЯдките са сочени за суперхрана. Те са богати на важни хранителни елементи, като протеини, фибри и здравословни мазнини. Поради високото им съдържание на протеини и мазнини, прекалената им консумация може да доведе до стомашни неразположения и наддаване на излишни килограми. Дори и да спазвате диета, бъдете внимателни с това какво количество ядки консумирате на ден.\r\n                    \n                    \n                \n                \n                \n                До 50 г ще ви заредят с енергия, ще ви осигурят ситост. Също така, дори и да не спазвате диета, избягвайте пакетираните овкусени ядки, тъй като съдържат много натрий, някои от тях са и пържени.\r\n\r\nЕжедневното ни меню трябва да включва полезните и вкусни плодове, защото те ни осигуряват витамини, минерали, фибри, антиоксиданти. Редовната консумация на плодове намалява риска от редица здравословни проблеми. Въпреки това трябва да внимаваме в какви количества ги консумираме, особено тези, които са по-захарни, като мандарини, банани, фурми, ананаси, манго, грозде, нектарини... Тъй като са с висок гликемичен индекс, могат да повишат нивата на кръвната захар и инсулина, да увеличат риска от напълняване.\r\n", "date": "2020.01.18", "title": "С кои полезни храни не бива да прекаляваме? "}
{"url": "https://www.dnes.bg/eu/2020/01/18/dyrjavata-pogreba-jiva-pensionerka-ot-gabrovo.436360", "text": "Два месеца пенсионерка от Габрово се опитва да докаже на българските чиновници, че е жива, но по документи тя се води покойница.\r\nНеприятностите за 69-годишната Яна Георгиева започват в края на миналата година, съобщава \"Монитор\". Българските власти получават от Германия документи, удостоверващи смъртта й. След като документите са получени, българските служби предприемат да спрат пенсията й. Когато обезпокоена, че не е получила пенсията си, Яна отива в пенсионната служба оттам и казват, че няма как да я получи, тъй като е мъртва.\n\r\nСмъртният и акт бил издаден на 8 юни в Германия. Служителите в НОИ и ГРАО в града на хумора са категорични, че няма как да обявят за невалиден и да обезсилят получения от Германия смъртен акт, тъй като всичко в него съвпадало: трите имена на жената, ЕГН-то и номера на документа и за самоличност. Фактът, че бабата стояла пред очита на държавните и общинските чиновници жива и здрава, изобщо не ги трогнало и те били категорични, че на мъртъв човек пенсия не се полага. Все пак служителите от ГРАО подали сигнал до районната прокуратура в Габрово, откъдето вече са започнали проверка. Тя обаче вероятно ще продължи повече от месец, тъй като ще трябва да се правят запитвания и да е изчаква разследването и на германските власти. А дотогава баба Яна ще трябва да преживява без една стотинка.\n                    \n                    \n                \n                \n                \n                \r\nСамата пенсионерка и близките й смятат, че в случая става въпрос за кражба на лични данни. Преди години възрастната жена изпращала своя европейска здравна карта на българин във Фрайбург, който обещавал да я вземе да работи при него като чистачка. Тя така и не получила работата но вероятно мъжът или някой друг са се възползвали от лините данни на Яна, с които са дали чужда самоличност на трето лице.\r\nИ когато това лице е починало, германските власти всъщност са издали смъртен акт на човека, чийто три имена фигурират на личната карта, а именно на българката от Габрово. Така живата Яна става покойница. Нещата стават още по-объркани и заплетени и от резултатите на немските разследващи. Според тях документът за самоличност на базата на който е бил издаден смъртният акт, е представен от руска гражданка, която казала на лекаря, че починалата е майка й.\r\nСега предстои криминалистите и прокуратурата в Германия тепърва да изясняват коя и каква е въпросната руска гражданка и дали реално починалата е нейна дъщеря или в случая става дума за някаква по-сериозна измама. Докато разследващите в двете държави разплитат случая обаче, 69-годишната Яна ще си стои без пенсия, няма право на прегледи при семеен лекар. И всъщност като покойница очевидно ще се окаже че няма и още доста други права.\r\n ", "date": "2020.01.18", "title": "Държавата \"погреба\" жива пенсионерка от Габрово"}
{"url": "https://www.dnes.bg/stranata/2020/01/18/za-optimizaciia-benzinostanciite-da-ne-rabotiat-prez-noshtta.436350", "text": "Нов начин на обслужване въвеждат част от големите бензиностанции - нощем търговските обекти се затварят и остава да работи само един служител на гише.\r\nПринципът е като при денонощните аптеки, които най-често след 22 часа не са отворени, а има само един фармацевт, който обслужва клиенти на гише. Най-често се оставяло да работи гише в обекти, където няма интензивен трафик през нощта, както и на такива на отдалечени места. Тази практика обаче не може да бъде въведена на бензиностанция, където има колонки за зареждане с газ. По нормативни изисквания там трябва да има служител, който да зареди автомобила, тъй като не е позволено шофьорът да го прави сам.\r\nОсновната причина за новия начин на работа е оптимизацията на разходи - така на смяна оставал само един човек и се намалявали парите за нощенн труд. В момента, за да се поддържа денонощен режим на работа, се назначават хора на три смени, а през нощта има поне двама  души - един касиер и още един служител, който да обслужва колонките, съобщава .\r\n                    \n                    \n                \n                \n                \n                В някои места общините все повече притискали петролните компании да ограничат извънредното работно време. Основно това ставало в по-малките градове, където денонощните бензиностанции с кафене и магазин се превръщали в места за събиране на повече хора. А повишено ниво на шум след 22 ча са нарушава разпоредбите за спазване на обществения ред.\r\n \r\nТова е нормална практика, за да могат компаниите да намалят разходите, с което да задържат цените на горивата, коментира Живодар Терзиев - председател на Българската петролна и газова асоциация. Той потвърди, че някои от големите компании вече прилагат метода с нощното гише, а други планират да го въведат. При по-малки компании пък част от обектите не работиле изобщо през нощта.Според Терзиев бензиностанции с малък трафик, които работят през нощта не са рентабилни и носят загуби на компаниите.\r\nТой допълва, че тенденцията е да се преминава към модел изцяло на самообслужване през нощните часове.\r\nНа колонките ще се монтират терминали, които да позволят плащане с банкова карта или кеш. Клиентът зарежда сума, за която иска да сипе гориво, след това колонката на бензиностанцията заработва.\r\nТази практика вече е въведена в редица западноевропейски държави, където бензиностанциите са затворени след определен час и работят само колонките на самообслужване.\r\nТакива бензиностанции вече има изградени и у нас - няколко от големите вериги имат обекти, които са изцяло без персонал. Според експерти от петролния бизнес издръжката на сравнително малка бензиностанция със служители, които работят денонощно, е приблизително 90 000 лв. на година - за заплати, осигуровки, облекло, ток и други консумативи. За покриването им трябвало да се продават 1000-1200 литра горино на ден. При голям обект сумата надхвърляла 250 000 лева, за покриването на която е нуждна продажбата на четири пъти повече горива дневно. При обект изцяло на самообслужване тези пари се спестяват и може да бъдат използвани за реинвестиране в бизнеса.\r\nВъвеждането на новата схема в част от бензиностанциите е свързано и с неудобства - освен, че клиентите сами трябва да зареждат автомобилите си, не могат да ползват магазините в бензиностанциите или тоалетната.\r\nЕксперти посочват и друга причина за избора на работа с едно гише нощем или на самообслужване - минимамлизирането на риска от инциденти и кражби. В повечето големи вериги касиерите в бензиностанциите са жени. При 24-часов режим на работа те дават и нощни смени, без да има допълнителна охрана, което изкушавала крадци да  се опитват да правят обири.", "date": "2020.01.18", "title": "За оптимизация: Бензиностанциите да не работят през нощта"}
{"url": "https://www.dnes.bg/politika/2020/01/18/tec-bobov-dol-niama-da-raboti-dokato-instalaciite-ne-se-licenzirat.436374", "text": "ТЕЦ \"Бобов дол\" няма да работят докато не си приведат всичките инсталации в ред и не ги лицензират. Това каза министър Емил Димитров по време на брифинга в Министерски съвет, предаде \"Фокус\". Той поясни, че има разпоредени проверки от главния прокурор, които се извършват в цялата страна.\n\n\r\n\"В рамките на моите компетентности съм разпоредил да се оказва пълно съдействие. Тъй като имаше проблем в Бобов дол, затова отидох аз там. Иначе това е проверка на следователи, прокурори, на съответните институции, които са извън мен. Трябваше да се окаже съдействие, тъй като имахме проблем с дадени разрешителни, въведени мощности, гаранционни срокове, незавършени процедури, притеснения, че има опасни отпадъци, които се горят. Нямаше опасни отпадъци.\r\n                    \n                    \n                \n                \n                \n                Има незавършена процедура. Казаха ми, че имат тримесечен срок да приведат в съответствие всичките си мощности, ако желаят да могат да упражняват тази си вид дейност. Към конкретния момент тази инсталация, която е имала експериментална възможност да работи, има незавършена процедура. Посъветвах ги да спрат, те са на друго мнение.\r\nПо всяка вероятност ще има принудителна административна мярка. Тази мощност ще бъде спряна. Докато не си приведат всичките инсталации в ред, не ги лицензират, не ги сертифицират и не получат съответното разрешително, няма да работят\", каза още министърът.\n\r\n\"Не е установено нарушение на вредните емисии, превишаване. Към този момент има станции, които следят, има инсталации, които мерят вредните емисии. Казал съм им тази мощност вчера да се ориентират към спиране, докато не получат разрешение. Ще го получат и официално. Те са на друго мнение, ще се видим в съда\", допълни още Димитров. \r\n ", "date": "2020.01.18", "title": "ТЕЦ \"Бобов дол\" няма да работи, докато инсталациите не се лицензират"}
{"url": "https://www.dnes.bg/index/2020/01/18/bylgarin-nahlu-s-noj-v-zavedenie-v-turciia-zastreliaha-go.436384", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Въоръжен с нож българин нападна посетители на заведение в Истанбул.\r\nПри последвалата акция 33-годишният Милен Бахчеванов е прострелян смъртоносно. Трагедията се разиграла късно снощи в район \"Байрам-паша\". \r\n\r\nПо неясни засега подбуди нападателят започнал да чупи инвентара на заведението и се опитал за вземе заложници, съобщи .\r\nВсички посетители успели да избягат навън, а дошлите полицаи опитали да обезвредят нападателя, но безуспешно. \r\n\r\nКогато българинът тръгнал към тях, те открили огън срещу него. Той е откаран с линейка в болница, където по-късно е починал от кръвозагуба, въпреки опитите на медицинския екип да спаси живота му.", "date": "2020.01.18", "title": "Българин нахлу с нож в заведение в Турция, застреляха го"}
{"url": "https://www.dnes.bg/stranata/2020/01/18/izgoreliiat-kato-fakla-krai-asenovgrad-vliuben-mladojenec.436385", "text": "32-годишен асеновградчанин се поля с бензин, драсна клечка и изгоря като факла на място. Трагедията се разигра около 7,20 ч тази сутрин на пътя за с. Лясково над Асенова крепост. Загиналият е младоженец на име Радослав Ковачев. Той се качил в БМВ-то си и спрял по тесния път между Лясково и Яврово, пише .\n\n\r\nСлучаен ловец от Пловдив, който тръгнал с джипа си на излет, минал от там и забелязал, че от леката кола излиза силен пушек. Завтекъл се да помогне и отворил вратата на БМВ-то. От нея излязъл възпламененият Радослав.\r\nПловдивчанинът грабнал пожарогасител и се опитал да го спаси. Пламъците обаче били толкова силни, че не успял. Ловджията сигнализирал на 112, а пристигналият лекарски екип само констатирал смъртта в резултат на изгарянията.\r\n                    \n                    \n                \n                \n                \n                Малко преди да пристъпи към фаталния край Радослав Ковачев пратил съобщение на любимата си, с което се сбогувал. Двамата се оженили в началото на тази година. В петък вечерта са били в пловдивски ресторант.\r\n\"Да имаш такава жена до себе си е прекрасно\", е написал във Фейсбук профила си Ковачев, който работел като охранител и редовно помпал мускули.\n\r\nНищо не предвещавало такава трагедия. Радослав бил лудо влюбен. От постовете му в социалната мрежа става ясно, че е отдаден на половинката си, която е козметик в Асеновград.\n\r\n\"Ти си моята любов. Обичам те!\", гласи една от последните публикации на Радослав. Има също и снимка от 8 януари т.г., където двамата са показали брачните си халки с текст \"Изгоряхме\" с няколко сърца. Следват честитки на приятели за щастлив и семеен живот. Пак преди дни са се сдобили с домашен любимец, за което са се похвалили. Имали са и мотор, тъй като обичали да пътуват.\r\nКаква е причината влюбеният охранител да се самозапали, разследващите тепърва установяват. Една от версиите е за проблеми от семейно-битов характер, казаха от МВР. И допълниха, че е образувано досъдебно производство. На този етап данните сочат, че става дума за самоубиство.\r\n ", "date": "2020.01.18", "title": "Изгорелият като факла край Асеновград - влюбен, младоженец"}
