{"url": "https://www.dnes.bg/eu/2018/09/12/kogo-da-verbuva-za-podrivane-na-es-stivyn-banyn-gleda-na-sever.387614", "text": "След като откри съюзник на юг и почитател на изток, бившият политически стратег на Доналд Тръмп - Стивън Банън - сега поглежда на север, търсейки кого да вербува при похода си за подкопаване на Европейския съюз, пише Ройтерс.\n\r\nТой смята, че моментът е идеален, след като в прочутата със своя либерализъм Швеция рекорден брой избиратели гласуваха в неделя за крайнодясна партия, която иска референдум за излизане от блока, обединяващ 28 държави.\n\r\nБанън, който помогна на президента Доналд Тръмп да влезе в Белия дом, иска да извърши подобна революция против върхушката в ЕС и да вкара евроскептици от всички краища на съюза в Европейския парламент на изборите догодина.\n\r\nТой вече привлече за каузата най-изтъкнатия евроскептичен лидер на Италия - вътрешния министър Матео Салвини, а проектът му е възхваляван от друг яростен критик на ЕС - унгарския министър-председател Виктор Орбан.\n                    \n                    \n                \r\nСега Банън се обръща към северните държави членки на ЕС, където най-новият му почитател е холандският националист Герт Вилдерс.\n\r\n\"Понякога има нужда от катализатор\", заяви Вилдерс пред Ройтерс на годишния \"Форум Амброзети\" на брега на езерото Комо в Италия, където призова за премахване на ЕС.\n\r\n\"Всяка инициатива, която идва от (Банън), разбира се, трябва да бъде приветствана\", каза той в събота.\n\r\nВилдерс, който оглавява втората по големина партия в своята страна, каза, че планира да се срещне скоро с Банън на вечеря в Холандия за обсъждане на идеята за единен евроскептичен фронт.\n\r\nБанън нарича проекта си \"Движението\" - прохождащо политическо начинание с 15 души персонал и огромна амбиция: да убеди евроскептичните лидери на континента да предприемат съгласувана кампания на изборите за Европейския парламент през май.\n\r\nТой иска популистите да свалят това, което определя като либералната върхушка на ЕС, и да принудят Брюксел да върне правомощия на националните държави. Поддръжниците на ЕС казват, че подобен резултат би предизвестил гибелта на политическите и валутните съюзи в Европа.\n\r\nБанън обаче казва, че това не е крайната цел.\n\r\n\"Не мисля, че тези усилия са насочени към унищожаването на Европейския съюз\", заяви той пред Ройтерс в Рим в събота.\n\r\nВместо това \"Движението\" на Банън се стреми да напълни Европейския парламент в Страсбург с партии, които могат да се споразумеят за четири неща: повече суверенни права за държавите в ЕС, по-силни граници, по-малко имиграция и премахване на радикалния ислям, както го нарича той, от Европа.\r\n\"Това е клуб, свободно сдружение\", каза Банън, като подчерта, че расистките и антисемитските партии не са добре дошли.\n\r\n\"Ние общуваме с тези популистки националистически партии в Европа и едно от нещата, които ни казват те е, че никога нямат възможност да разговарят заедно. Те се чувстват сами.\"\n\r\n\n\r\n\"Движението\" се стреми да служи като кампаниен център за проучвания и анализ на данни, предлагащ стратегически консултации и използващ кампании в социалните медии, за да мобилизира вота против ЕС на европейските избори, които по традиция се характеризират с ниска избирателна активност.\n\r\nБанън каза, че ще вложи \"няколко милиона долара\" в проекта и планира скоро да се премести в Европа.\n\r\nОбединяването на евроскептичните партии при кампания в американски стил обаче може да е невъзможна мисия: Салвини и Орбан искат да отслабят ЕС, но не да го напуснат; Вилдерс иска да го унищожи; а френската крайнодясна водачка Марин Льо Пен иска да реформира ЕС, преди да подложи на референдум членството на Франция.\n\r\nПредишните опити за обединяване на крайната десница не донесоха почти никакъв успех. След изборите през 2014 г. Льо Пен и Вилдерс създадоха крайнодясна парламентарна група, но тя е най-малката с едва 35 от 751 места. Салвини е част от нея, но Орбан не е.\n\r\nБанън може да получи топло посрещане от Вилдерс в Амстердам, но е изправен пред по-хладен прием в Швеция въпреки силното представяне на крайнодясната партия \"Шведски демократи\" на изборите в неделя.\n\r\n\"Ние не следим политическата работа на Стив Банън. Като личност той не представлява интерес за нас\", заяви партиен представител пред вестник \"Дагенс нюхетер\" през юли. \"Шведски демократи\" не отговори в понеделник на въпроси по имейл за проекта на Банън.\n\r\nНо Банън не се отказва. Той заяви в имейл до Ройтерс в понеделник, че подвигът на шведската партия, спечелила 17,6 процента от гласовете, е станал \"пример за популистите навсякъде\".\n\r\n\n\r\nПодкрепящите ЕС сили смятат популистките евроскептици за екзистенциална заплаха, която може да доведе до разпадане на ЕС и възраждане на национализма, разпалил двете световни войни.\n\r\nДори консервативни съюзници на евроскептиците са разтревожени.\n\r\n\"Всички те са крайно различни, но са обединени от враждебността си към върхушката, национализма и съпротивата срещу европейската бюрокрация\", каза Ренато Брунета - видна фигура в консервативната партия \"Напред Италия\", която сключи изборен пакт с партията \"Лига\" на Салвини у дома и е в съюз с групата на Орбан в Европейския парламент.\n\r\n\"Резултатът е, че има опасност тези връзки да са достатъчни, за да доведат до победа на тази политическа атмосфера . . . Ако случаят е такъв, има опасност това да е краят на Европа\", каза Брунета. \r\n \r\n/БТА/\r\n ", "date": "2018.09.12", "title": " Кого да вербува за подриване на ЕС? Стивън Банън гледа на север "}
{"url": "https://www.dnes.bg/eu/2018/09/12/iz-planovete-na-ek-za-2019-g-vsichko-drugo-ne-i-bylgariia.387654", "text": "България изпадна напълно от работните планове на Европейската комисия за следващата година, прогласени днес от нейния председател в годишната му реч пред Европейския парламент.\n\r\nСлед като миналия септември България беше втората най-често споменавана членка в речта “За състоянието на Съюза” след Румъния, в програмата за последната година от мандата на комисията “Юнкер” тя беше изцяло неглижирана.\n\r\nЗа разлика от миналата година, когато председателят на европейското правителство настоя за незабавното приемане на България, Румъния и Хърватия в Шенген, днес той не засегна темата. Не стана дума и за разширяването на Еврозоната, което през 2017 г беше посочено от него като непосредствена цел, през следващите 16 месеца за всички страни, които го желаят. Темата не влезе в приоритетите, въпреки че междувременно България подаде молба за “чакалнята на еврото”- Европейският валутен механизъм и очаква отговор в началото на идното лято.\n\n\n\n\n                    \n                    \n                \r\nОт най-важната политическа реч за годината липсва и поетият в началото на мандата на Юнкер ангажимент за приключването на механизма за наблюдение на правосъдните реформи в България и Румъния и борбата с организираната престъпност и корупцията в България. Европейската комисия наблюдава двете държави вече 11 години като условие за допускането им до членство в Съюза.\n\r\nПрез 2016 г Юнкер изрази убеждение, че по време на мандата на неговата комисия мониторингът ще бъде свален. В последствие той уточни, че това ще стане, когато условията бъдат изпълнени.\n\r\nБългария и Румъния очакват поредните си доклади за напредъка по Механизма за наблюдение и контрол тази есен. Европейската комисия реши за втора година да ги изтегли напред, този път заради предстоящото председателство на Румъния на Съвета на ЕС, което започва на 1 януари.\n\r\nРумънските евродепутати не оставиха без коментар пропускът на Юнкер за разширяването на Шенген и призоваха несправедливостта да бъде поправена, след като Букурещ е изпълнил всички условия за влизане в безвизовата зона за пътуване. Българските - не взеха отношение по дебата.\n\r\nЛидерът на ЕНП в Европарламента Манфред Вебер настоя България и Хърватия да бъдат незабавно приети в Шенген в коментара си на изказването на Юнкер. Той призова румънското правителство да се откаже от правосъдните реформи, които отслабват усилията за борба с корупцията и пречат на София и на Загреб да станат част от Шенген.\n\r\nВ последната си реч “За състоянието на Съюза” Юнкер само маркира въпроса за разширяването на ЕС, споменавайки единствено, че ще са нужни “повече усилия” това да се случи. Той щедро похвали Гърция за успешното излизане от трите спасителни програми, които трябваше да извадят икономиката й от кризата и да спасят еврото, но не каза нищо за споразумението за името на Македония, което Скопие и Атина сключиха през лятото. \n\r\nМакедонският премиер Зоран Заев е поканен да говори пред парламента в четвъртък, само две седмици преди насрочения референдум, с който македонците ще решат дали страната им в бъдеще да се нарича Северна Македония.", "date": "2018.09.12", "title": "Из плановете на ЕК за 2019 г.: Всичко друго, не и България"}
{"url": "https://www.dnes.bg/zvezdi/2018/09/12/ujasyt-na-sali-fiild-nasilena-ot-vtoriia-si-bashta.387640", "text": "Сали Фийлд е била изнасилена от втория си баща, когато била на 14 години. Мъжът я малтретирал сексуално в продължение на няколко години, съобщи актрисата в откровено интервю за \"New York Times\".\r\nЕдва на 71-годишна възраст и малко преди излизането на мемоарната ѝ книга, озаглавена \"In Pieces\", Фийлд разкрива какво е преживяла като дете.\r\n\"Не знаех, че въобще имам глас\", споделя тя и изтъква, че е успяла да преживее всичко и пази своята тайна толкова дълго време.\r\nАктрисата, която се запалва по киното от майка си, многократно е изнасилвана от Джок Махони, дори на 17 забременяла и се наложило да направи тайно аборт.\r\nМайката на Сали – Маргаред Фийлд, която вече е покойница, също знаела за случилото се. Тя се омъжва за каскадьора и актьор Джок Махони през 1952 г., като връзката им продължава до 1968-а. \r\nСали Фийлд пише в мемоарите си, че Махони, който наричала на галено Йоко, бил голям пример за нея. Той бил запленен от тийнейджърската ѝ красота и често я викал в спалнята си. По думите ѝ, тя била безсилна и не можела да избяга.\r\n \r\nФийлд, която има много роли зад гърба си, споделя, че случаят я накарал да порасне и не ѝ попречил на кариерата. Въпреки изнасилванията, Сали среща любовта и има два брака зад гърба си.\r\n", "date": "2018.09.12", "title": "Ужасът на Сали Фийлд – насилена от втория си баща!"}
{"url": "https://www.dnes.bg/obshtestvo/2018/09/12/bylgarin-v-zatvora-v-abu-dabi-bairaktarov-veel-bairiaka-na-prevrata.387630", "text": "46-годишен мъж от град Килифарево от няколко месеца е в затвора в Обединените арабски емирства и близките му търсят помощ от българската държава.\r\nЮрий Байрактаров изчезнал в Дубай през ноември миналата година. Историята разказа днес сестра му Евгения Байрактарова пред БНР.\r\nВ средата на ноември 2017 г. Юрий Байрактаров заминал по работа с директен полет за Дубай, но на летището там изчезнал.\r\nБлизките знаели, че се занимава с недвижими имоти. При последното пътуване роднините загубили връзка и на осмия ден подали сигнал в МВР, Байрактаров е пуснат за издирване чрез Интерпол.\r\nДо април тази година той е в неизвестност.  От МВР съобщават на сестрата Евгения Байрактарова, че брат й е открит в частен арест в Дубай. След това е преместен в държавен затвор в Абу Даби, където се намира и в момента.\r\n                    \n                    \n                По думите на сестрата Евгения, Юрий Байрактаров е обвинен в това, че иска да сваля правителството на емирствата.\r\n\"Пет месеца нищо. От Интерпол само в края на януари изпратиха писмо, че е пребиваващо лице в Абу Даби. Първият разговор, когато му позволиха преди месец да се обади за първи път, го попитах какво стана, в какво те обвиняват, не може да стоиш там без обвинение там. Тогава той ми каза: Сестра ми, на политическа основа обвиняват ни, че сме искали да правим преврат\".\r\nЕвгения Байрактора предостави запис на телефонен разговор с брат си, в който Юрий разказва: \"Всичко започна в Дубай, започнах да чекирам паспорта си. Посрещнаха ме 10-15 човека, които ме задържаха без да се легитимират, без да се представят. С белезници на ръцете, на краката, маска на лицето ме откараха\".\r\nБългаринът твърди, че не е знаел къде е отведен, под натиск са му давани да подпише документи на арабски език, чието съдържание той не разбирал.\r\nНа 4 април тази година Юрий Байрактаров е преместен в държавния затвор в Абу Даби. В момента вървят дела, има назначен служебен адвокат, а от месец насам са му позволени разговори с България веднъж седмично. По време на съдебните заседания се говори на арабски и няма превод на български език.\r\nСлужебният адвокат не върши почти никаква работа, което означава, че Юрий няма адекватна защита, обясни сестра му Евгения Байрактарова.\r\n\"Надява се от България да дойдат хубавите новини и правителството, най-вече Външно министерство да му помогне. И това пита – има ли някакво развитие. Той казва, че само те могат да го извадят\", казва тя.\r\n\"Аз лично се опитах да си запиша приемен час, но ми отказаха. След това започнах да действам вече чрез приятели. Единият, от които, ми намери личния номер на главния консул в Дубай Иван Йорданов. Опитах да се свържа с него да ми даде директно от там информация какво се случва. И ми писа и ми препрати няколко номера в София. На три номера съм звъняла, жени бяха и ми казаха, че тук не могат да ми помогнат и не могат да ми дадат приемен час\", допълни тя.\r\nБългаринът разказвал по телефона на сестра си, че в затвора санитарно-битовите условия не са добри, но бил сам в килия, отделен е с 22 затворници, които по думите му, били доктори, професори и шейхове.\r\nЮрий Байрактаров получил здравословни проблеми, но не му била оказана медицинска помощ, разказва сестрата Евгения Байрактарова.\r\n\"Освен че не може да спи, има главоболие от лявата страна на главата, високо кръвно и не чува с едното ухо. Чакал е 40 дни, за да го прегледа лекар\", обясни тя.\r\nБлизките искат България да осигури адвокат и преводач за делата на Юрий Байрактаров, който зад решетките в Обединените арабски емирства навърши 46 години.\r\nРоднините казват, че нямат информация дали Байрактаров е осъден и за това е в затвора в Абу Даби или е там докато продължава съдебният процес.\r\nОт Министерството на външните работи е получен отговор: \"Юри Тодоров Байрактаров е задържан на 11 ноември 2017 г. на летището в Дубай. Осъден е от Първоинстанционния съд в Абу Даби на 13 юни т. г. с  на 10 /десет/ години лишаване от свобода. Намира се  в затвора Ал Сидър.\r\nПосолството на Република България в Абу Даби и Генералното консулство на Република България в Дубай, както и МВнР на РБ са обменили информация по въпроса с компетентните власти на ОАЕ чрез размяна на вербални ноти.\r\nКъм днешна дата защитата по делото на г-н Байрактаров се осъществява от служебен адвокат, който е заявил в отговор на искане за информация от българските дипломати, че няма разрешение от клиента си да споделя информация по делото.\r\nНа 25 април т.г. посланикът на Република България в Абу Даби, генералният консул в Дубай и завеждащият консулската служна в ГК Дубай са посетили г-н Байрактаров в затвора Ал Сидър. По време на свиждането г-н Байрактаров е посочил, че с решение на Федерален съд в Абу Даби му е назначен служебен защитник, преводач на български език и е въдворен в затвора Ал Сидър. Разрешен му е срещу заплащане телефонен контакт. Предоставен му е телефонния номер на ГК в Дубай за връзка.\r\nПроведено е свиждане и на 27 юни 2018 г. Българските дипломати са препоръчали на г-н Байрактаров да обжалва присъдата в рамките на законоустановения срок с цел запазване на възможностите за евентуално намаляване на размера на наказанието.\r\nНа 10 септември т.г. е било проведено съдебно заседание, на което постановената присъда е обжалвана.\r\nПоискано е разрешение за ново посещение в затвора от дипломати от Посолство на Република България в Абу Даби и ГК в Дубай, по време на което се очаква да бъде получена по-подробна информация за делото.", "date": "2018.09.12", "title": "Българин в затвора в Абу Даби! Байрактаров веел байряка на преврата"}
{"url": "https://www.dnes.bg/notifikacii/2018/09/12/kato-poshtenska-kartichka-phenian-na-70-godishninata-na-kndr.387502", "text": "\n\r\nСамо преди няколко дни КНДР отбеляза 70 години от основаването си. Това стана с голям военен парад с артилерийски системи, танкове и друга бойна техника, но не и междуконтинентални балистични ракети, нито балистични ракети с малък и среден обсег.\n\n\r\nВсички погледи тогава бяха вперени във военната техника и лидера на Северна Корея Ким Чен Ун, но фоторепортерите на Reuters запечатаха в снимки живота и празника в столицата Пхенян.\r\nКадри, като от пощенска картичка. ", "date": "2018.09.12", "title": "Като пощенска картичка: Пхенян на 70-годишнината на КНДР"}
{"url": "https://www.dnes.bg/sofia/2018/09/12/fandykova-nad-1100-zebri-sa-obnoveni-v-sofiia.387650", "text": "Над 1100 пешеходни пътеки са обновени в София по повод новата учебна година. Пешеходните знаци, парапети и пътеки се обновяват в района на училищата и детските градини, уточни кметът Йорданка Фандъкова, цитирана от БНР. “Учебната година започва, децата отиват на училище. След ваканцията някои от тях са доста разсеяни. Важно е ние да ги пазим. Аз лично се обръщам към шофьорите - внимавайте, пазете децата на пътя, това са нашите деца и ние искаме да им осигурим едно добро бъдеще“, каза Фандъкова. По публикацията работи: Анисия Иванова", "date": "2018.09.12", "title": "Фандъкова: Над 1100 \"зебри\" са обновени в София"}
{"url": "https://www.dnes.bg/eu/2018/09/12/gerb-i-vmro-podkrepiha-orban-v-ep-a-socialistite.387656", "text": "Българските евродепутати се разделиха в най-горещото гласуване в Европейския парламент днес - да бъде ли наказана Унгария за неспазване върховенството на закона.\n\r\nПетима от шестимата представители на ГЕРБ подкрепиха политиката на Виктор Орбан като гласуваха срещу доклада на либералката Джудит Сергентини, който призовава за задействането на член 7 от Лисабонския договор. Параграфът предвижда санкциониране, което може да стигне до отнемането правото на глас на страната при вземането на решения в ЕС.\n\r\nАндрей Ковачев, Андрей Новаков, Емил Радев, Владимир Уручев и Асим Адемов гласуваха против задействането на процедурата, известна като “ядреното копче”, след като парламентарната група на ЕНП разреши гласуване “по съвест”. Това стана след разгорещен дебат при закрити врати снощи в Страсбург между членовете на групата и унгарския премиер Орбан, който се проведе след официалната дискусия в Европарламента. \n                    \n                    \n                \r\nШестият представител на ГЕРБ - Ева Паунова-Майдел се въздържа. За разлика от почти цялата си парламентарна група, против доклада е гласувал и социалистът Момчил Неков. В съгласие с партийната политика на консерваторите, от които са част, Николай Бареков и Ангел Джамбазки от ВМРО, също са гласували срещу заключенията на ЕП, че в Унгария се нарушават основните европейски ценности и че това застрашава и останалите демокрации в Съюза.\n\r\nВ подкрепа на задействането на процедурата по член 7 са били петима от 17-те представители на България в Европейския парламент, сочат официалните данни Това са Сергей Станишев от социалистите, Светослав Малинов от ЕНП и трима либерали - Филиз Хюсменова, Илхан Кючук и Искра Михайлова.\n\r\nПетър Курумбашев, Георги Пирински от социалистите и Неджми Али от либералите не са участвали в гласуването.\n\r\nЕвропейският парламент поиска днес задействането на член 7 срещу Унгария за нарушването на върховенството на закона, основни свободи и за корупция с 448 срещу 197 гласа и 48 въздържали се.\n\r\n ", "date": "2018.09.12", "title": "ГЕРБ и ВМРО подкрепиха Орбан в ЕП, а социалистите?"}
{"url": "https://www.dnes.bg/usa/2018/09/12/panika-v-sasht-treskava-podgotovka-za-uragana-floryns.387624", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nУраганът \"Флорънс\" продължава да набира мощ и застрашава Източното американско крайбрежие с проливни дъждове, буреносен вятър и големи приливни вълни, съобщава . \n\r\nКъм момента стихията е от 4 степен. Заради високата степен на опасност се наложи незабавна евакуация на голяма част от населението на Северна и Южна Каролина, както и щата Вирджиния. Обявено е извънредно положение. \n\r\nОчаква се стихията да удари в четвъртък. \"Флорънс\" е най-голямата стихия, която е на път да удари източното крайбрежие на САЩ от близо 10 години. Ураганът се простира на толкова широк фронт, че застрашава крайбрежните градове от Южна Каролина до Охайо и Пенсилвания.\r\n                    \n                    \n                Столицата Вашингтон също обяви извънредно положение. Образуваха се дължи опашки по бензиностанциите и супермаркетите, а хората се запасяват с храни и лекарства от първа необходимост.\r\nНастанала е огромна паника в Еликот сити, щата Мериленд, където жителите все още се опитват да възстановят градчето от огромното наводнение, което го заля района преди две години при урагана \"Матю\".\r\nХората трупат торби с пясък и укрепват с дъски вратите и прозорците си. Работят и екипи на Гражданска защита.\r\n ", "date": "2018.09.12", "title": "Паника в САЩ! Трескава подготовка за урагана \"Флорънс\""}
{"url": "https://www.dnes.bg/politika/2018/09/12/premieryt-boiko-borisov-shte-vodi-delegaciia-v-sasht.387643", "text": "Премиерът Бойко Борисов ще води българската делегация за 73-ото Общо на събрание на Организацията на обединените нации (ООН).\r\nРешението за посещението му в САЩ е на Министерския съвет днес.\r\nТази година основна тема ще бъде \"ООН за всички хора: глобално лидерство и споделени отговорности за мирни, равнопоставени и устойчиви общества\".\r\nПрез последните години делегации за този форум бяха водени от държавния глава.\r\n ", "date": "2018.09.12", "title": "Премиерът Бойко Борисов ще води делегация в САЩ"}
{"url": "https://www.dnes.bg/obshtestvo/2018/09/12/profesor-v-nimh-s-928-leva-zaplata-v-drug-institut-849.387621", "text": "Бюджетната субсидия на НИМХ от БАН за 2018 г. е 8 791 144 лева и е с 1 милион лева /с 13,5 процента/ по-висока от тази за 2017 г., която е била 7 745 391 лева.\n\n\n\n\n\r\nНе отговаря на истината твърдението, че заплатите в НИМХ са по-ниски от тези в останалите институти на БАН, се посочва в информация, предоставена на журналистите след Общото събрание на БАН заради искането на синоптиците да се отделят от Академията.\r\nОсвен парите от БАН, НИМХ получава годишно и директен трансфер от МОСВ, който през 2018 г. е 2 милиона лева.\r\nОт БАН информираха какви са били средните месечни основни заплати на работещите в НИМХ към ноември 2017 г., осигурени от субсидията. Към тази дата професорите в НИМХ са получавали 928 лева, а в БАН - 849,73 лева, доцентите в НИМХ са получавали 751,50 лева, а доцентите в БАН - 700,07 лева. Главните асистенти в НИМХ към ноември 2017 г. са били с основни заплати 590 лева, а в БАН - с 579,77 лева, асистентите в НИМХ са били с 588,84 лева, а в останалите институти на Академията - 552,08 лева.\r\n                    \n                    \n                Председателят на Общото събрание на БАН проф. Евелина Славчева припомни, че протестът на работещите в НИМХ продължава вече шести месец и че започна през април т.г., след като метеоролозите не бяха съгласни с допълнителните 15 милиона лева за всички институти на БАН. За този период исканията на работещите в НИМХ за допълнителни средства се движеха от 600 000 лева до 8 000 000 лева, заяви проф. Славчева, цитирана от БТА.\r\nТя обясни, че от БАН са съгласни за частично извеждане на НИМХ в нова структура, създадена от Министерски съвет, но това означава от Академията да излезе оперативната дейност на института, която обслужва държавата.\r\n\"Защо се стигна дотук? Основната причина, зад която се крие и автентичният протест на нашите колеги е липсата на достатъчно средства в бюджета, отпускан от държавата\", допълни Славчева.\r\nТя припомни, че БАН успя да договори допълнителни 15 млн. лв. към бюджета за тази година, но те отново не стигнаха за нуждите на учените.\r\n\"В споразумението бе записано, че тези пари трябва да бъдат разпределени по критерии за научни постижения. Колегите от НИМХ заявиха, че те не са доволни и се стигна до тази неприятна ситуация - институт на БАН да протестира срещу него\", каза още Славчева.\r\nСпоред нея обаче ако НИМХ излезе от БАН ще има по-добри възможности за развитие.", "date": "2018.09.12", "title": "Професор в НИМХ с 928 лева заплата, в друг институт – 849 "}
{"url": "https://www.dnes.bg/notifikacii/2018/09/12/finansova-stolica-otnovo-e-niu-iork-sofiia-97-ma.387638", "text": "Ню Йорк отново е финансов център №1 в света, измествайки Лондон, показва традиционният рейтинг на консултантската компания компании Z/Yen Group Ltd – Global Financial Centres Index (GFCI).\r\nАмериканският мегаполис събира 788 пункта срещу 786 за британската столица, предаде БНР.\r\nХонконг остава на трета позиция, като съкращава дистанцията спрямо Ню Йорк и Лондон, събирайки 783 точки.\r\nНа четвърто място е Сингапур, следван от Токио и Шанхай.\r\nВ първата десетка влизат още Сидни, Пекин, Цюрих и Франкфурт, който прескача с десет позиции напред.\r\nТоронто, Бостън и Сан Франциско изпадат от първите 10 и са съответно 11-и, 12-и и 13-и.\r\nКейптаун се появява за първи път в стотицата направо на 38-о място, а българската столица София е класирана на 97-а позиция също при дебютното си появяване в рейтинга.\r\n                \n                Global Financial Centres Index е публикуван за първи през 2007 година и се обновява на всеки 6 месеца. Мнение дават 2400 експерти.\r\nИндексът отчита 5 групи показатели – бизнес обстановка, финанси, инфраструктура, човешки ресурси и репутация.\r\nZ/Yen е проучила 110 града в целия свят, като 10 от тях не са включени в рейтинга.\r\n ", "date": "2018.09.12", "title": "Финансова столица отново е Ню Йорк, София – 97-ма"}
{"url": "https://www.dnes.bg/obshtestvo/2018/09/12/ms-predlaga-na-prezidenta-da-osvobodi-glavseka-na-mvr.387615", "text": "Правителството задвижи процедурата по смяна на лица във властта.\r\nКабинетът предлага на президента Румен Радев да освободи Младен Маринов от длъжността главен секретар на МВР.\n\n\r\nГлавният комисар е предложението на МС към парламента за нов вътрешен министър на мястото на Валентин Радев, който заедно с колегите си Ивайло Московски и Николай Нанков подаде оставка след катастрофата край Своге.\r\nОчаква се утре народните представители да гласуват оставките на тримата министри и да назначат на тяхно място Маден Маринов, Александър Манолев за транспортен министър и Петя Аврамова за регионален.\r\nКъм момента Манолев е зам.-министър на икономиката, а Аврамова е депутат.\r\nВероятно вече бившите министри от ГЕРБ ще се завърнат на депутатските банки. \r\n ", "date": "2018.09.12", "title": "МС предлага на президента да освободи главсека на МВР"}
{"url": "https://www.dnes.bg/notifikacii/2018/09/12/neapol-razkysan-mejdu-kamorata-i-bebeshkite-bandi.387628", "text": "\r\nЗа младежите в Неапол животът започва след полунощ.  В центъра среща си дават \"Бебешките банди\".\r\nТам младежите припечелват от продажба на наркотици, устройват си бой с ножове и престрелки. Те са приятели от детската градина. Животът им е пълен с наркотици, жени.\r\n\"По-рано беше само игра, а сега вече е професия. Като израснеш така губиш връзка с нормалния живот\", разказват трима младежи от бебешките банди пред \"\".\r\n                \n                \"Губиш и представа за стойността на парите, когато изкарваш между 3 и 4 000 евро на седмица\", споделят младите престъпници. Смятат, че държавата им е виновна, защото не им предлага работа.\r\n\"Има работа, но за 80 или 100 евро на седмица. Но честно, какво да правим с тези пари? Само цигарите ни струват 80 евро\".\r\nВ центъра Неапол управлява Камората, а в покрайнините - Бебешките банди.\r\n17-годишният Артуро е един от жертвите на \"Бебешките банди\". Миналата година той отива в града за коледните си покупки, когато го наръгват във врата с нож.\r\nПри нападението гласните му струни са наранени. Днес той надига глас срещу бандите с маратон, с който иска да обърне внимание на проблема, но и да покаже, че Неапол има и друго лице.\r\n", "date": "2018.09.12", "title": "Неапол – разкъсан между Камората и \"Бебешките банди\""}
{"url": "https://www.dnes.bg/stranata/2018/09/12/s-16-mln-finansirat-vaksini-deinosti-za-neosigureni.387618", "text": "Правителството одобри допълнителни 16 100 000 лева за здравеопазване за 2018 г.\n\r\nНа НЗОК ще бъдат предоставени 8 000 000, с които ще бъдат заплатени дейности, дължими за периода август - октомври 2018 г.\r\nСред тях са разходи за ваксини за рак на маточната шийка, дейности за здравно неосигурени лица, както и разликата в потребителската такса, която не се заплаща от пенсионерите. \n\r\nСредства в размер на 8 100 000 лева ще се предоставят на лечебните заведения за болнична помощ - търговски дружества с над 50 на сто държавно участие в капитала. Парите са предназначени за основен ремонт, ремонт, свързан с преустройството на лечебните заведения и/или закупуване на дълготрайни материални активи.\r\n                    \n                    \n                Осигуряват се и допълнителни до 36,2 млн. лв. по бюджета на МРРБ за финансиране на обход на Габрово - фаза I. \r\nРазглеждан в съвкупност с тунел под връх Шипка, проектът, след неговата цялостна реализация, ще осигури една от най-преките пътни връзки между Северна и Южна България по направлението на общоевропейски коридор № IX.\r\nПредвижда се средствата да се използват от Агенция \"Пътна инфраструктура\" за разплащане на строително-монтажни работи, строителен надзор и проектиране на разширен идеен проект на тунел под връх Шипка.", "date": "2018.09.12", "title": "С 16 млн. финансират ваксини, дейности за неосигурени..."}
{"url": "https://www.dnes.bg/usa/2018/09/12/ikonomikata-v-sasht-vs-mitata-na-trymp.387600", "text": "След месеци на задкулисна война срещу митата на президента Доналд Тръмп в търговския спор, който ескалира много над това, което бизнес организациите си бяха представяли, над 60 американски браншови организации създават днес коалиция, която да поведе открита борба срещу намеренията на администрацията, информира Ройтерс.\n\r\nГрупата \"Американци за свободна търговия\" се появява, след като Тръмп прегърна идеята да използва мита, обхващащи стоки на стойност милиарди долари, като заплаха, чрез която да спечели отстъпки, или с увереност, че това ще създаде работни места в САЩ.\n\r\n\"Много други заинтересовани групи мислеха, че това няма да продължи дълго или че няма да стигне толкова далеч. Наслагващият се ефект (от митата) обаче най-накрая принуди всички да кажат \"Стига вече!\",\" посочва Никол Василарос, водещ лобист на Националната асоциация на производителите на морски съдове (NMMA). Членовете на организацията обмислят съкращаване на работници, след като разходите им се повишиха с 35 процента.\n                    \n                    \n                \r\nНовото бизнес обединение включва групи, представляващи някои от най-големите американски компании. Сред тях е Американският институт по петрола (API), обединяващ най-големите рафинерии като ExxonMobil, както и Асоциацията на лидерите в търговията на дребно, включваща компании като веригата Target и Autozone.\n\r\n\"През последните осем месеца бе свършена много работа, за да се опитаме да убедим президента и администрацията, че митата няма да работят. Според нас все още не е твърде късно\", казва Дийн Гарфийл, главен изпълнителен директор на Съвета по информационни технологии (ITTC), сред чиито членове са Microsoft, собственикът на Google, Alphabet и Apple.\n\r\nКоалицията се е оформила на седмичните срещи на браншови организации, организирани от Националната федерация на търговците на дребно (NRT), включваща компании като Amazon, Macy's и Walmart.\n\r\n\"Участват почти всички сектори на американската икономика\", заявява Дейвид Френч, главен лобист на федерацията.\n\r\nГрупата ще насочи действията си към представителите в Конгреса на Републиканската партия от пет щата - Охайо, Пенсилвания, Илинойс, Индиана и Тенеси. Тя няма да се намесва в предизборната надпревара преди частичните избори за Конгреса на 6 ноември, в които залогът е контролът над законодателния орган, но ще призовава избирателите да обсъждат търговските въпроси с конгресмените. Коалицията планира до края на годината да разшири дейността си до дванадесетина щати.\n\r\nЧленовете на Конгреса не успяха да забавят протекционисткия марш на Тръмп и малцина се осмеляват да говорят публично от страх да не предизвикат гнева на консервативните избиратели.\n\r\nОбединението на бизнес организациите се надява да накара републиканските конгресмени да притиснат Тръмп да се откаже от митата, убеждавайки го, че тази търговска политика може да подкопае курса му за намаляване на данъците и регулациите, пише БТА.\n\r\n ", "date": "2018.09.12", "title": "Икономиката в САЩ vs. митата на Тръмп"}
{"url": "https://www.dnes.bg/stranata/2018/09/12/bez-knijka-no-leti-i-ubiva-20-chasa-se-ukriva-edin-talant-ugasna.387603", "text": "25-годишният шофьор от Варна, който блъсна и уби 39-годишния балетист Мартин Чикалов, никога не е имал книжка, пишат. \r\nЗаради шофиране без притежание на документ за правоспособност, мъжът е бил наказван два пъти с акт, като единият е от 2010 г., когато 25-годишният убиец е бил непълнолетен.\r\nМъжът сега е задържан за 72 часа с постановление на Окръжната прокуратура във Варна, след като във вторник следобед се е предал в присъствието на адвоката си – 20 часа след кървавия инцидент.\n\n\r\nДиректорът на ОДМВР в града обясни, че на водача е взета проба за алкохол и наркотици, като резултатите все още не са ясни.\r\n                    \n                    \n                Според събраните до момента доказателства балетистът е бил блъснат близо до пешеходна пътека, но не е бил на нея. \r\nВарненската окръжна прокуратура ще внесе искане извършителят да остане в ареста с постоянна мярка за неотклонение \"задържане под стража\".\r\nПрипомняме, че инцидентът стана в понеделник вечерта – около 19:30 ч. 39-годишният балетист от Държавната опера – Мартин Чикалов беше блъснат от БМВ до входа на морската градина във Варна. По-късно мъжът издъхна в болницата. \r\nСлед удара извършителя избяга, но 20 часа по-късно се предаде. По думите на свидетели 25-годишният водач е карал рисково и преди удара. Автомобилът му се е движил с превишена скорост по целия булевард, като за малко не се е ударил в друга кола.\r\nДовечера приятели, роднини и колеги на убития на пътя балетист от Държавна опера Варна Мартин Чикалов организират \"Поход за живот\". Шествието ще тръгне в 18 часа от сградата на общината и ще спре пред сградата на областната управа.", "date": "2018.09.12", "title": "Без книжка, но лети и убива – 20 часа се укрива! Един талант угасна!"}
{"url": "https://www.dnes.bg/business/2018/09/12/kriptovalutite-davat-vyzmojnost-za-svoboden-izbor.387639", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nДигиталните пари няма да заменят изцяло фиат валути, но дават възможност за свободен избор, децентрализират финансовата сфера и с времето, когато отмине истерията, ще станат по-стабилни и хората ще им се доверяват повече.\n\r\nТова каза Алиса Березутска, СЕО, Krypton Events в предаването \"Светът е бизнес\" с водещ Николай Кръстев, по повод предстоящата международна конференция NEXT BLOCK – една от водещите блокчейн конференции в Източна Европа, която събира индустриални визионери от цял свят в България. \n\r\n\"България е известна с вече две добри IT-поколения още от времето на комунизма, има втория най-голям резерв на биткойн в света след създателя на биткойн.”, коментира Березутска. \n                    \n                    \n                \r\nПо думите и това допълнително показва влиянието на страната в света на криптовалутите, заради многото експерти, които стоят зад кода на блокчейн технологиите, а и банковите акаунти на техните партньори са в България. \n\r\nГости на конференцията са влиятелни хора от различни части на света – Стерлин Люан, амбасадора на bitcoin.com, Марк Бернегер, опитен финтех и крипто предприемач, Мичъл Игълстейн, съучредител и главен изпълнителен директор на FDCTech.Inc., модератор на панел \"Дигиталните активи срещу физическите активи\", една от темите, които ще се дискутират на конференцията.\n\r\nЕдно от най-интересните събития към конференцията, съобщи гостът, е хакатонът, който се организира за пръв път, в рамките на цял ден няколко отбора ще се състезават да открият отговор на един от двата проблема, които  партньорите от Paysafe ще предложат. Наградният фонд надвишава 15 хил. долара, участието в събитието е безплатно и организаторите се надяват да намерят нови таланти. Всеки, който желае да участва може да се запише до 13 септември. \n\r\n\"Много хора вярват в нов вариант на парите - дигиталните пари, които ние наричаме криптовалути, техният брой се увеличава всеки ден, абсолютно вярвам, че бъдещето е в децентрализацията и в свободата на транзакциите“, каза още Березутска.\n\r\nТя изрази съмнение криптовалутите да заменят фиат валутите, но дават добра възможност хората да трансферират пари по между си. \n\r\nЕволюцията на парите е от времето на размяна на стоки и услуги, каза още гостът, на бартерен принцип преди векове. Бартерът първо се е осъществявал чрез метал и други ресурси, после с монети и парични средства на хартиен носител, и днес е поредната стъпка, благодарение на блокчейн технологията. \n\r\n\"Какво е довело до тази стъпка, какво означава тя за бъдещето на парите, ще обсъждаме на конференцията с нашите гости и участници\", каза още Березутска.\n\r\n", "date": "2018.09.12", "title": "Криптовалутите дават възможност за свободен избор"}
{"url": "https://www.dnes.bg/politika/2018/09/12/borisov-otkri-zavod-stavame-po-nezavisimi-ot-evropa.387631", "text": "Премиерът Бойко Борисов заяви, че се радва на инвестиции, които влизат в страната ни.\r\n\"С това производство, с тези заводи, се прави брутен вътрешен продукт и ставаме по-независими от Европа\", каза Борисов по време на официалното откриване на завод за самолетни части край Пловдив, инвестиция на френска група.\r\nПо думите му голяма част от инвестициите не се водят преки, защото не идват директно от Франция, а през търговските дружества, регистрирани у нас.\r\n\"Радвам се, че след като България закупи най-модерните, скъпи и добри френски хеликоптери, вече имаме завод за производство на авиочасти. Доказахме, че е по-добре да сме партньори в ЕС и България и да има производство\", подчерта още българският премиер.\r\n                    \n                    \n                \"На тези инвестиции се радвам, а не на тези от 2008 г., които бяха в соларни паркове, бума в строителството, разпродаването на електроразпределителните дружества, американските централи, търговските вериги, чиито капитал излиза обратно от България\", каза Борисов.\r\nТой обаче акцентира на това, че има проблем с работната сила, защото инвеститорите искат още работници.\r\nПо думите му правителството полага усилия чрез програми за повишаване на квалификацията, както и с активната работа в училищата и образователния сектор като цяло.\r\n\"Искат да се изказват нашите колеги от опозицията, аз ги разбирам, но нека да видят какво сме направили, да дойдат, да видят тук. Когато говорят за непрозрачна администрация, да дойдат и да питат тук чужденците. Злословейки за България, те не разбират, че това ще се върне като бумеранг при тях\", коментира министър-председателят.\r\nЗаводът за авиочасти е в индустриалната зона на Пловдив, на площ от 5 декара и ще произвежда елементи за вратите на самолетите Еърбъс 320 и 330, както и друго оборудване. Очаква се да бъдат разкрити 200 работни места.\n\r\n ", "date": "2018.09.12", "title": "Борисов откри завод: Ставаме по-независими от Европа!"}
{"url": "https://www.dnes.bg/notifikacii/2018/09/12/myj-se-grymna-na-benzinostanciia-rabotil-tam-doskoro.387641", "text": "Бивш затворник е направил опит да се самоубие, като се е прострелял в главата с газов пистолет, съобщи говорителят на Областната диреция на МВР Бургас Цветелина Рандева.\r\nТя уточни пред \"\", че инцидентът е станал на бензиностанция на изхода на града, в посока София днес около 15 часа.\r\n33-годишният Сабри Сабри се появил в бензиностаницята, в която до преди месец работел, насочил пистолета в главата си и се гръмнал. Той е откаран в УМБАЛ Бургас.\r\nСабри излязъл от Бургаския затвор, където излежавал присъда за убийство, в началото на тази година, уточниха от полицията. Той е родом от руенското село Соколец.\r\n ", "date": "2018.09.12", "title": "Мъж се гръмна на бензиностанция, работил там доскоро "}
{"url": "https://www.dnes.bg/zvezdi/2018/09/12/robyrt-patinsyn-gotov-za-porednata-doza-zdrach.387573", "text": "Робърт Патинсън се пошегува, че е готов отново да влезе в ролята на вампира Едуард Кълън от сагата \"Здрач\", ако се наложи и затова прави всичко възможно кожата му да изглежда млада.\r\nТой каза: \"Говорих с агента си за това. Времето, което съм прекарал в процедури по хидратиране на кожата, се е отразило така, че отново мога да играя 17-годишен!\".\r\nВъв филмите той играеше 100-годишен вампир, заклещен в тялото на 17-годишен гимназист.\r\nПървият филм от поредицата излезе на голям екран през 2008 г. и 32-годишният актьор не може да повярва, че вече са изминали цели 10 години. Патинсън казва, че не се е променил особено от тогава.", "date": "2018.09.12", "title": "Робърт Патинсън: Готов за поредната доза \"Здрач\""}
{"url": "https://www.dnes.bg/stranata/2018/09/12/13-godishen-velosipedist-blysnat-shofioryt-izbiagal.387617", "text": "13-годишен велосипедист е блъснат в Русе, а шофьорът е избягал от местопроизшествието.\r\nИнцидентът е станал снощи в русенския квартал \"Средна кула\", съобщиха от МВР.\r\nПТП-то е станало на кръстовище в града. Екип на Пътна полиция е изяснявал инцидента.\r\nСпоред подадената информация велосипедистът се е движил по пътното платно, бил е блъснат от лек автомобил, паднал е на пътя и е загубил съзнание.\r\nВодачът на моторното превозно средство е напуснал местопроизшествието, без дори да се заинтересува от състоянието на момчето.\r\nВ резултат на катастрофата велосипедистът е с комоцио и фрактура на ходило на ляв крак. След преглед в болницата, детето е било настанено за наблюдение\r\nПричините и обстоятелствата, довели до ПТП-то, се изясняват от полицията. Издирва се колата и водачът по дадено описание. По случая е образувано досъдебно производство.\r\n\r\n ", "date": "2018.09.12", "title": "13-годишен велосипедист блъснат. Шофьорът – избягал!"}
{"url": "https://www.dnes.bg/notifikacii/2018/09/12/zadavat-li-se-oshte-po-skypi-iphone-i.387623", "text": "За запалените фенове на Apple представянията на новите продукти на компанията са почти религиозно преживяване. Което е добре, тъй като производителят на iPhone трябва да продължи да тества възможностите си с предлагането на по-високи цени, пише в свой анализ Wall Street Journal.\r\nТрите нови модела iPhone се очаква да бъдат обявени на специалното събитие на компанията тази сряда. Анализаторите вярват, че ще видим обновена версия на скъпия iPhone X, който се появи на пазара миналата година, какво и версии с по-големи екрани на същия телефон. Друго устройство с по-евтин LED екран също е сред планираните, твърдят експертите. Новите смартфони на Apple обикновено биват пускани в продажба в края на септември, точно преди финала на фискалната година на компанията.\r\n                \n                На един пазар на смартфони, който до голяма степен вече е зрял, най-високо оценената компания в света успява да печели все повече от вече верните си потребители. Продажбите на звеното за iPhone за деветмесечния период, завършил през юни тази година, останаха почти без промяна спрямо същия период година по-рано - малко под 170 млн. устройства. Но пък приходите от iPhone нараснаха с 15 на сто в рамките на периода – до 129,5 млрд. долара. Това може да се отдаде на по-високите цени на iPhone като цяло, както и на iPhone X, чиято стартова цена е близо 1000 долара.\r\nНо дори за Apple и нейните големи фенове изкуството на допълнителните продажби изглежда си има своите ограничения. Apple не разкрива какви са продажбите на отделните ѝ модели, но анализатори вярват, че iPhone X е донесъл около 30% от приходите на звеното за последния деветмесечен период, сочат данни на Visible Alpha. Това е под дела, който най-новите модели на компанията обикновено печелят в определен цикъл. Iphone 7 от предходната година е донесъл около 70% от приходите от продажби на звеното за същия период.\r\nВ последния си отчет конкурентът Samsung посочва, че по-високите цени на смартфоните \"предизвикват пазарна съпротива\".\r\n\r\n ", "date": "2018.09.12", "title": "Задават ли се още по-скъпи iPhone-и?"}
{"url": "https://www.dnes.bg/eu/2018/09/12/ek-predlaga-vyrtim-posledno-strelkite-na-31-mart-dogodina.387626", "text": "По всичко личи, че съвсем скоро смяната на часовото време 2 пъти в годината ще остане в историята. По-рано днес председателят на Европейската комисия Жан-Клод Юнкер заяви в своята реч за състоянието на Съюза, че смяната на часовото време трябва да се премахне, а държавите членки следва да решат сами кое часово време ще прилагат като постоянно — лятното или зимното.\n\n\n\r\nНа фона на думите му днес Европейската комисия предложи през 2019 г. в ЕС да се премахне сезонната смяна на часовото време. Нещо повече – от ЕК определиха и ясен и кратък график за влизане в сила на промените.\r\n\n                    \n                    \n                \r\nСега предложението на Европейската комисия ще бъде представено за одобрение на Европейския парламент и на Съвета. Идеята е, за да се осигури плавен преход, а съгласно предложението на Комисията, всяка държава членка ще трябва до април 2019 г. да съобщи кое часово време възнамерява да прилага като постоянно — лятното или зимното. \n\r\nПредвижда се последното задължително преминаване към лятно часово време да бъде в неделя, 31 март 2019 г. След това държавите членки, които желаят да преминат постоянно към зимно часово време, ще имат възможност за последна сезонна смяна на часовото време в неделя, 27 октомври 2019 г. След тази дата сезонните смени на часовото време окончателно трябва да останат в историята.\r\nПосоченият график обаче зависи от това Европейският парламент и Съветът да приемат предложението на Комисията най-късно до март 2019 г.\r\n\r\nРазпоредбите за лятното часово време са въведени от европейските държави през миналия век с цел да се пести енергия, по-специално по време на войните или по време на петролната криза през 70-те години. От 1980 г. насетне Европейският съюз постепенно прие законодателни разпоредби, благодарение на които бяха отстранени различията между националните графици за смяна на часовово време. Сега, през 2018 г., обаче целта на смяната на часовото време до голяма степен е изгубила своето значение, отчитат от ЕК.\r\nПроучванията показват, че икономиите на енергия са незначителни, а гражданите все повече се оплакват, че смяната влияе неблагоприятно върху тяхното здраве.\r\nСмяната на часовото време все по-често се поставя под въпрос от гражданите, от Европейския парламент и от все по-голям брой държави членки.\r\nВъв връзка с искането на Европейския парламент и като част от оценката на действащите в момента разпоредби, през лятото на 2018 г. Комисията проведе обществена консултация, по време на която бяха получени 4,6 милиона отговора — това е най-големият брой отговори, който е получаван някога при обществена консултация, организирана от Европейската комисия. 84% от отговорилите предпочитат смяната на часовото време да се премахне.\r\nКато взима предвид тези елементи, Европейската комисия стигна до заключението, че не е необходимо сезонната смяна на часовото време да продължава да се регламентира от Брюксел и че държавите членки следва да имат възможност да изберат кое часово време желаят да прилагат — лятното или зимното, и да решат този въпрос на национално равнище, в съответствие с принципа на субсидиарност, се чете в позицията на ЕК.", "date": "2018.09.12", "title": "ЕК предлага: Въртим последно стрелките на 31 март догодина"}
{"url": "https://www.dnes.bg/temida/2018/09/12/novo-130-bona-v-broi-i-chetvyrti-obvinen-po-karnobattabak.387646", "text": "Специализираната прокуратура предяви обвиненията на четвърти привлечен под наказателна отговорност за участие в организирана престъпна група за производство и продажба на акцизни стоки без бандерол, данъчни престъпления и пране на пари.\r\nПо същото дело Специализираният наказателен съд вече постанови \"Задържане под стража\" на бизнесмена Миню Стайков и още две лица.\r\nЧетвъртият обвиняем е свързан с производството на цигари в нелегалната фабрика в Карнобат и продажбата им на черния пазар.\n\n\n\r\nПо време на операцията, станала известна като \"Карнобаттабак\", четвъртият обвиняем не е бил открит и е бил обявен за общодържавно издирване. \r\n                    \n                    \n                На 11 септември той е бил задържан за 72 часа в ареста. Предстои в Специализирания наказателен съд да бъде внесено искане за налагане на най-строгата мярка за неотклонение и за него.\r\nВ рамките на продължаващото разследване са били извършени и нови претърсвания и изземвания в Карнобат.\r\nНамерени и иззети са близо 130 000 лева в брой, за които има доказателства, че са съхранявани от компанията \"СИС индъстрис\", свързана с бизнесмена Миню Стайков.\r\nУстановява се произходът на парите и дали са придобити чрез престъпна дейност, в т.ч. тази, за която е образувано досъдебното производство.\r\nСпециализираната прокуратура влезе в началото на септември в офисите на \"Винпром Карнобат\", \"Сис индустрийс\" и \"Топаз мел\" в акция срещу укриване на данъци и пране на пари.\r\nТогава бизнесменът Миню Стайков, собственик на \"Винпром Карнобат\", и още 10 души бяха задържани. \r\nРазплитането на схемата, за която е задържан бизнесмена, започнала преди 2 месеца, когато е било образувано и делото. Това станало, когато ГДБОП ударили фабрика за производство на цигари в Карнобат. В нея работили граждани от Армения, които изобщо не напускали помещенията. В тях имало фитнеси, бани и всички удобсттва.\r\nСедмичната печалба на фабриката била около 6 млн лева., по оперативна информация работили от около 2015 г. тогава обаче прокурорите не задържали никой.", "date": "2018.09.12", "title": "Ново: 130 бона в брой и четвърти обвинен по \"Карнобаттабак\""}
{"url": "https://www.dnes.bg/sofia/2018/09/12/do-nachaloto-na-noemvri-puskat-tramvaite-po-grafa.387644", "text": "Трамвайното движение по ул. \"Граф Игнатиев\" ще бъде пуснато съвсем скоро – в началото на ноември, съобщи зам.-кметът на столицата Евгени Крусев.\r\nОсновният ремонт на ключовата улица в София започна в началото на май. Тогава беше предприето пълното обновяване на трамвайното трасе, започна и подменянето на ВиК инсталацията. \n\n\r\nС нов облик ще се сдобие и градината пред църквата \"Свети Седмочисленици\", както и част от улиците \"Солунска\", \"Шишман\" и Шести септември\".\r\nЕжедневният книжен пазар на \"Славейков\" ще се сдобие с нови павилиони.\r\nПазарът за зеленчуци пред църквата \"Свети Седмочисленици\" пък ще бъде закрит.\r\n                    \n                    \n                Крусев съобщи, че от летните ремонти вече са приключили реконструкциите на \"България“ и \"Христофор Колумб\".\r\nДо неделя ще бъде отпушено движението и по булевардите \"Васил Левски\", \"Арсеналски\" и Източната тангента.\r\nТака, след първия учебен ден в ремонт ще останат реконструциите на бул. \"Пенчо Славейков\" и ул. \"Графа\".\r\n \r\n\n\r\n ", "date": "2018.09.12", "title": "До началото на ноември: Пускат трамваите по \"Графа\"! "}
{"url": "https://www.dnes.bg/business/2018/09/12/blokcheinyt-ne-sa-samo-kriptovalutite.387577", "text": "\r\n\r\n\r\n- Това е отворена и напълно прозрачна технология, в основата на която е децентрализираното въвеждане на данни (блокове). Системата е разпределена между много участници и при този процес всяка промяна на данните се отразява при всички тях. Именно това я прави и много по-сигурна и надеждна в сравнение с всякакви алтернативни технологии.\r\n                    \n                    \n                На блокчейн са базирани биткойн и останалите криптовалути, но нейният потенциал отива много отвъд тях и е напълно възможно технологията да ги надживее. С нея могат например да се управляват активи, компании, да се проследяват стоки, да се въвеждат правила за функциониране на цели общности.\r\n\r\n- Блокчейн може да създаде напълно прозрачни и изцяло децентрализирани системи от ново поколение, при които няма нужда от централен регулатор или от посредник. Потенциалът на този подход е безграничен. В бъдеще на базата на блокчейн могат да се създадат например нов тип компании, които нямат мениджмънт, а се управлаяват децентрализирано с помощта на умни договори. Сред възможните приложения са по-сигурни системи за гласуване, платформи за споделяне на ресурси или имущество, медии от ново поколение и какво ли още не. На практика почти няма обществена или икономическа област, която да не може да бъде променена от блокчейн.\r\n\r\n- С появата на все повече платформи за търгуване на криптовалути, стартиращи фирми, фокусирани върху блокчейн, както и проекти, работещи с „умни договори“, търсенето на специалисти в тази перспективна област ще се увеличава. Същевременно много от големите корпорации, както и държавни институции по света, започват да тестват технологията за своите проекти, което допълнително ще увеличи нуждата от кадри в тази област.\r\n\r\n- Завършилите тази магистратура ще имат много добри възможности за работа както в България, така и в останалите европейски страни и други региони на света. Блокчейн е една от най-перспективните технологични тенденции в момента и всеки ден ставаме свидетели на нови приложения на технологията в различни области от живота ни. Задълбочените понания в тази сфера, каквито ще получат нашите студенти, ще ги направят изключително конкурентни на пазара на труда.\r\n\r\n- Блокчейн вече се откъсва от сянката на криптовалутите и се вижда, че нейният потенциал е много по-голям. Убеден съм, че в бъдеще технологията ще има влияние върху живота ни, сравнимо с това на глобалната мрежа интернет през последните десетилетия. И това не е само моя прогноза – на сходно мнение са редица уважавани технологични предприемачи и визионери.\r\n ", "date": "2018.09.12", "title": "Блокчейнът не са само криптовалутите"}
{"url": "https://www.dnes.bg/obshtestvo/2018/09/12/dyrjavata-pak-pomogna-za-obuchenieto-na-marselo.387625", "text": "Правителството одобри да бъдат изплатени 18 690 британски лири в левова равностойност за обучението на Марсело Илиев в Cambridge School of Visual & Performing Arts, Великобритания.\n\n\n\r\nСумата представлява три вноски от по 6 230 британски лири за трите семестъра от обучението му през академичната 2018/2019 година.\r\nЗа оказване на финансовата помощ от МОН за период от две академични години (2017/2018 г. и 2018/2019 г.), Марсело Илиев пое ангажимента и участва в инициативи за обхващането и задържането на деца и ученици в образователната система, съобщават от правителствената пресслужба.\r\nДосега държавата на няколко пъти помага на ромското момче от Монтана със средства за общежитие и обучение.\r\n                    \n                    \n                С друго решение на правителството се осигуряват близо 2,5 млн. лв. за стипендии за образователни резултати на общинските училища. Парите са разпределени на база постигнатите резултати на държавните зрелостни изпити по български език и литература и по математика.", "date": "2018.09.12", "title": "Държавата пак помогна за обучението на Марсело"}
{"url": "https://www.dnes.bg/obshtestvo/2018/09/12/biznesyt-protiv-kvoti-za-hora-s-uvrejdaniia-v-malki-firmi.387649", "text": "Законопроектът за хората с увреждания не води до никаква радикална промяна при ключови въпроси за финансирането, смятат от Асоциацията на индустриалния капитал в България (АИКБ).\r\nБизнесът се обявява за насърчителни мерки за работодателите и мерки,  които да помагат на хората с увреждания да си търсят работа. \r\nОт там посочват, че като цяло политиката на определяне на квоти \"с цел гарантиране на заетостта на хората с трайни увреждания в обичайна работна среда\" (член 41 от законопроекта) е мярка, която е доказала неефективността си с течение на времето.\n\n\n\r\n\"Ние сме против квотите, които само създават впечатление за грижа за хората с увреждания, но на практика предимно създават проблеми и на хората с увреждания, и на работодателите\", изтъкват от там.\r\n                    \n                    \n                От АИКБ посочват, че хората с трайни увреждания имат огромни трудности, свързани с достъпността на архитектурната среда. Това предполага първо изграждане на сгради и тротоари по начин, който да им дава възможност да се придвижват и да ходят на работа.\r\nБизнесът предлага да се приеме обща квота от 2% за всички предприятия с повече от 50 заети и призовава квотата за предприятията с брой на работниците от 26 до 50 души да отпадне. Друг подход означава преднамерено натоварване на малките предприятия за сметка на облекчаване на по-големите, изтъкват от там.\n\r\nКато аргумент се посочва и това, че в малките предприятия има повишен стрес и по-често се налага работа на няколко позиции.  \r\n  \r\nПо време на обсъжданията на законопроекта АИКБ и други организации са поставили въпроса за промяна на формулата на финансирането на представителните организации на хората с увреждания. Според тях досегашното субсидиране трябва да се замени с финансиране на проектна основа. Аргументът е, че субсидирането създава зависимост на представителната организация от държавата. ", "date": "2018.09.12", "title": "Бизнесът против квоти за хора с увреждания в малки фирми"}
{"url": "https://www.dnes.bg/rusia/2018/09/12/london-obvini-moskva-v-lyji-po-sluchaia-skripal.387648", "text": "Според Даунинг стрийт Русия лъже, че заподозрените за отравянето на бившия руски двоен таен агент Сергей Скрипал и дъщеря му Юлия са цивилни. \n\r\nПо думите на официален говорител от Лондон, двамата мъже, които на 4 март направиха опит за убийство на Скрипал в Солсбъри са офицери от руското разузнаване, предават от световните агенции, цитирани от . \n\r\nОт Лондон неколкократно са потърсили обяснение от Москва за случилото се, но руснаците са \"отговорили с лъжи\".\n\n\n\n\r\nМиналата седмица британската прокуратура идентифицира двамата руснаци като Александър Петров и Руслан Боширов и ги обвини в опит за убийство на семейство Скрипал с нервнопаралитичното вещество от групата \"Новичок“. \n                    \n                    \n                \r\nТогава британските прокурори заявиха, че двамата мъже работят за руското военно разузнаване.\r\nДнес руския държавен глава Владимир Путин заяви, че Петров и Боширов са цивилни и не са криминално проявени и предложи те сами да разкажат пред медиите за себе си. \n\r\nТой увери, че двамата заподозрени са известни на властите, проверени са и покрай тях \"няма нищо особено и криминалн\". \n\r\nСлед отравянето на 4 март на бившия руски шпионин Скрипал и дъщеря му Обединеното кралство и над 20 други държави изгониха общо 150 руски разузнавачи, действащи под дипломатическо прикритие\n\r\n ", "date": "2018.09.12", "title": "Лондон обвини Москва в лъжи по случая \"Скрипал\""}
{"url": "https://www.dnes.bg/temida/2018/09/12/prokuraturata-otstranete-zam-ministyr-angel-popov.387633", "text": "Софийската градска прокуратура (СГП) внесе в Районния съд в София искане за отстраняване от длъжност на заместник-министъра на транспорта Ангел Попов.\r\nНа 29 март тази година срещу него е внесен обвинителен акт за извършена измама.\n\n\n\n\r\nВ хода на досъдебното производство е установено, че през август 2012 г., с цел да набави за себе си имотна облага от 8000 евро, Попов е заблудил собственик на транспортна фирма, че срещу тези пари служители от Министерството на транспорта ще уредят фирмата му да получи допълнително четири броя ЕКМТ/СЕМТ разрешителни.\r\nЕКМТ/СЕМТ представляват разрешителни за облекчен режим на международен товарен транспорт.\r\n                    \n                    \n                Изнудването е извършено, когато сегашният зам.-министър е бил председател на браншова организация.\r\nМакар деянието, за което е предаден на съд Попов, да е извършено през 2012 г., от новопостъпила информация по делото към момента именно на Попов е възложен контрола в Министерството за издаването и условията за разпределение на ЕКМТ/СЕМТ разрешения за транспорт.\r\nПроверката срещу Ангел Попов, представител на \"Обединените патриоти\" в кабинета, започна по сигнал на БСП в края на миналата година.\r\nГлавният прокурор Сотир Цацаров обеща тогава, че Попов ще бъде обвинен в измама, а от групата на ОП определиха обвиненията на левицата като \"претоплена манджа\".", "date": "2018.09.12", "title": "Прокуратурата: Отстранете зам.-министър Ангел Попов"}
{"url": "https://www.dnes.bg/notifikacii/2018/09/12/rusiia-pecheli-vliianie-v-afrika-zapadyt-nepodgotven.387581", "text": "Русия предприема нови, трескави усилия за печелене на влияние в Африка, включващи развиване на военно сътрудничество и сключване на оръжейни договори с държави от континента, пише британският в. \"Гардиън\".\n\r\nНай-новата сделка - споразумение за планирана руска логистична база в Еритрея, която би й дала достъп до Червено море, беше обявена в началото на септември, след като девет месеца руски правителствени служители обикаляха от Африканския рог до Големите езера и Южна Африка.\n\r\nБързината, с която Русия осъществява новата си интервенция, поражда тревога за човешките права и опасения за сигурността заради продажбата на оръжия на режими, които са слаби или в конфликт, особено след като САЩ показват признаци, че планират изтегляне на войски и затваряне на мисии, коментира изданието.\n                \n                \r\nВниманието беше изострено миналия месец след убийството на трима руски журналисти в Централноафриканската република, докато разследвали дейности на спорната руска фирма за военни услуги \"Вагнер\".\n\r\nСпоред наблюдатели тези ходове са се ускорили забележимо през 2018 г., когато висши руски служители са посещавали африкански столици, предлагайки оръжия и сделки за военни услуги, често придружени с някои условия, в замяна на дипломатическа подкрепа и потенциално рентабилни договори за добив на полезни изкопаеми.\n\r\nТревога буди не само доставянето на оръжия и разполагането на войски, а също това, че Русия се поставя в положението на посредник между правителството на ЦАР и въоръжени бунтовнически групи при преговори в Судан. Това подкопава посредничеството на Африканския съюз и се твърди, че Русия ги използва, за да договори достъп до диаманти, злато и уран в райони под бунтовнически контрол.\n\r\nРазрастващите се интереси на Русия в Африка хващат неподготвен Запада не само в ЦАР. Висши руски служители, сред които външният министър Сергей Лавров и председателката на горната камара на парламента Валентина Матвиенко, оглавяват настъплението за сключване на сделки за военно сътрудничество. \n\r\nПрез март Лавров направи важни посещения в Ангола, Намибия, Мозамбик, Етиопия и Зимбабве, като подписа редица споразумения за икономически зони, разработване на минерални ресурси и военно и техническо сътрудничество. А през юли директорът на руската Федерална служба за военнотехническо сътрудничество Дмитрий Шугаев обяви при срещата на върха на БРИКС подписването на меморандум за разбирателство за военно сътрудничество, включително обучение, с Общността за развитие на държавите от Южна Африка, отбелязва \"Гардиън\", цитиран от БТА.\r\n ", "date": "2018.09.12", "title": "Русия печели влияние в Африка, Западът неподготвен "}
{"url": "https://www.dnes.bg/notifikacii/2018/09/12/razplitane-oshte-500-bona-i-oshte-3-ma-zadyrjani-po-arabadjievi.387593", "text": "Специализираната прокуратура иззе нови 500 000 лв. по делото \"Арабаджиеви\", а нови трима са задържани в ареста за 24 часа.\r\nВчера в Бургас са били проведени процесуално-следствени действия в рамките на разследването за данъчни престъпления и пране на пари, по което бяха обвинени членове на фамилия Арабаджиеви и техни служители.\n\n\n\n\r\nПри полицейска проверка на джип с трима души – у двама от тях са намерени хартиени пликове с около половин милион лева. По случая незабавно е уведомена Спецпрокуратурата.\r\nУстановено е, че едно от лицата, у което са намерени над 298 000 лева (изтеглени от банка) е пряко свързано с управлението на едно от инкриминираните дружества по досъдебно производство - на захарния завод \"Кристал\" в Пловдив.\r\n                \n                У друго лице е намерена и иззета сумата от 200 000 лв. Тримата са задържани за 24 часа по Закона за МВР, иззет е и джипът, с който са се придвижвали.\r\nУстановява се тяхната съпричастност в евентуална престъпна дейност и участие в разкритата организирана престъпна група за усвояване на ДДС, в т.ч. от фиктивни сделки на захарния завод в Пловдив.\r\nГлавният прокурор Сотир Цацаров коментира пред журналисти, че арестът на тримата е планиран. Той обаче не каза каква е връзката на арестуваните със семейството и настоя, че всяко разкриване на подробности би увредило разследването.\n\r\nЦацаров увери, че са предприети и всички действия за установяване на местонахожданието на Ветко и Маринела Арабаджиеви.\n\r\nВъв връзка с казаното от адвоката им, че те ще се върнат доброволно в страната, Цацаров настоя, че \"прокуратурата не приема уведомления, казани пред микрофони\".\r\nПрипомняме ви, че вчера Апелативният спецсъд реши синът на Ветко и Маринела Арабаджиеви - Вълчо - да бъде върнат обратно в ареста. Магистратите обявиха, че са открити доказателства срещу Арабаджиев за обвинението му в пране на пари. Според прокуратурата той е държал 5,4 милиона лева в три банкови касети в трезор.\r\nКакто обвинението, така и съда, прие, че за тези пари произходът е неизяснени, най-вероятно са от укрити данъци на фирмата \"Виктория Груп корпорейшън\" на фамилията Арабаджиеви.\r\nЗадържани с Арабаджиев в ареста отново са и двете счетоводителки - Ромелия Кирилова и Елена Караянева. Според съда има доказателства, че те са участвали в престъпна група за укриване на данъци.\r\nПреди това адвокат Илиян Василев, който защитава Вълчо Арабаджиев, обяви пред  че до дни Маринела и Ветко Арабаджиеви ще се върнат в България, доброволно.\r\nТе са обвинени за участие в организирана престъпна група за данъчни престъпления - укриване на данъци и пране на пари.", "date": "2018.09.12", "title": "Разплитане: Още 500 бона и още 3-ма задържани по \"Арабаджиеви\""}
{"url": "https://www.dnes.bg/stranata/2018/09/12/slynchaka-droga-alkohol-razvrat-tova-li-e-rodniiat-turizym.387588", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nРодното Черноморие се приема от чуждестранните туристи като еквивалент на разврат. Алкохол, платена любов, наркотици... и всичко това на достъпна цена. Това ли \"рекламират\" наистина българските летни курорти и Слънчев бряг ли е лицето на морския туризъм в страната?\r\nВсяко лято за българските курорти се пише по този начин от страна на западните медии и най-вече изданията на Острова. Лошата слава на \"Слънчака\", обаче, въпреки това привлича много туристи, поискали да опитат от сладострастния начин на живот и свободата по родното Черноморие.\r\n\r\nСпоред Виктория Стоева от Института за анализи прогнози в туризма това далеч не е вярно и родния туризъм предлага много повече от това. По думите и не бива да се слагат под общ знаменател няколко заведения и цялото ни Черноморие.\r\n                    \n                    \n                \"Благодарение на лошото време, което видяхме, много хора започнаха да се интересуват и от по-различните форми на туризъм – посетиха музеите в района. В крайна сметка туристите, които идват в България, не идват само заради алкохолния туризъм\", коментира пред  Виктория Стоева.\r\nСпоред журналиста Нора Стоичкова, обаче, много голяма част от семействата умишлено избягват курорта Слънчев бряг именно заради лошата му слава като място, превърнало се в слободия за младите.\r\n\"Тук хората са като отвързани. Оправданието, че на младежите трябва да им се даде такъв тип почивка, за да си починат, е пълна глупост. В Слънчев бряг постоянно стават някакъв тип нападения и престъпления\", обясни още Стоичкова.\r\nТя отбеляза, че е крайно време полицията и властите да предприемат мерки и да влязат в Слънчев бряг, за да може поне наркотиците и престъпленията в района да намалеят.\r\nТук е редно да припомним и акциите по българските курорти от страна на вицепремиера Валери Симеонов, който взе под прицел заведения като \"Какао бийч\" и \"Хедон\" заради редица системни нарушения, сред които и неспазване на Закона за шума в околната среда.\r\nСпоред Виктория Стоева Слънчев бряг предоставя възможност за почивка както на младежи, така и на семейства.\r\nПо думите й по Българското Черноморие не се предлагат само алкохол или наркотици, а статистиките за курорта се пишат основно от таблоидните издания на Острова, които не бива да се приемат за 100% истинни. ", "date": "2018.09.12", "title": "Слънчака: Дрога, алкохол, разврат! Това ли е родният туризъм?"}
{"url": "https://www.dnes.bg/notifikacii/2018/09/12/porednata-stachka-v-ryanair-otmeniha-150-poleta.387595", "text": "Ирландската нискотарифна авиокомпания Ryanair отмени десетки полети от и до Германия днес, след като пилоти и стюарди започнаха еднодневна стачка по спор за възнагражденията и условията на труд, информира Асошиейтед прес.\r\nСиндикатът Cockpit обяви, че 24-часовата стачка е започнала в 03:00 часа местно време днес и ще засегне всички бази на компанията в Германия, включително летищата във Франкфурт и Берлин.\r\nПрофсъюзите твърдят, че превозвачът не е направил задоволително предложение за възнагражденията и условията на труд, макар компанията да твърди, че предложенията й са справедливи и няма основание за стачка.\r\nПилотите на Ryanair в няколко европейски страни миналия месец стачкуваха, заради което бяха отменени 400 полета. \r\nТова остави по летищата в Европа хиляди пътници, които трябваше да чакат с дни, за да пътуват.\r\n ", "date": "2018.09.12", "title": "Поредната стачка в Ryanair: Отмениха 150 полета"}
{"url": "https://www.dnes.bg/obshtestvo/2018/09/12/mvr-sindikatyt-ne-dava-tolerans-na-noviia-ministyr.387586", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nМладен Маринов - досегашният главен секретар на МВР, ще се превърне в първия полицай от години, човек от системата, който ще поеме ресорното министерство. Още преди да е застанал на поста обаче, от Синдикалната федерация на служителите на МВР обявиха, че няма да дадат толеранс от 100 дни на новия вътрешен министър.\n\r\nСпоред Илия Кузманов, зам.-председател на УС на Синдикалната федерация на служителите на МВР, това не бива да се приема като лоша оценка за Маринов.\n\n\n\r\n\"Когато един играч се сменя, мачът не почва отначало. В края на краищата 100 дни се дават на човек, който няма нищо общо със системата, за да опознае и да разбере за какво става дума. Бъдещият министър много добре познава системата на МВР\", обясни още Кузманов пред Bulgaria ON AIR.\n                    \n                    \n                \r\nПо думите му Синдикалната федерация няма право да дава оценка за работата на Валентин Радев.\n\r\n\"Много трудно се комуникира с вътрешния министър. Когато се разберем за някакви работи, те въобще не се изпълняват. Нашата първа среща с Радев беше чак на 14-тия месец от времето, в което той се качи на поста\", допълни още той.\r\n\n\r\n ", "date": "2018.09.12", "title": "МВР синдикатът не дава толеранс на новия министър"}
{"url": "https://www.dnes.bg/teatar/2018/09/12/zad-kulisite-na-teatyr-bylgarska-armiia.387594", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nДен на отворените врати за пореден път ще се проведе в театър \"Българска армия\", който ще покани всички любители, които искат да надникнат зад кулисите и да се докоснат до магията на театъра.\r\nЗа седма поредна година на 16 септември театър \"Българска армия\" ще отвори обятията си и ще поведе любознателните почитатели на една незабравима разходка из всички скрити кътчета.\r\n\"Посетителите ще могат да разгледат изцяло обновената театрална сцена, репетиционните зали, гримьорните, перукерните, ателиетата, фоайетата с култови плакати и звукозаписното студио на Дони\", сподели в \"България сутрин\" по  актьорът и заместник-директор на театър \"Българска армия\" Йордан Алексиев.\r\n                    \n                    \n                По традиция в Деня на отворените врати, само няколко часа преди да се вдигне завесата за първите спектакли за сезона, всички посетители ще имат възможността да проследят и възстановителните репетиции на представленията. \n\r\nВ 16:00 часа започва репетицията на актьорите от спектакъла \"Черна комедия\". Веселин Анчев, Луизабел Николова, Анастасия Ингилизова, Георги Къркеланов, Евелин Костова, Владислав Виолинов и Моню Монев ще репетират за своята първа среща с публиката в новия театрален сезон още същата вечер от 19:00 часа, цената на билетите е 8 лева.\n\r\n\n\r\n ", "date": "2018.09.12", "title": "Зад кулисите на театър \"Българска армия\" "}
{"url": "https://www.dnes.bg/cars/2018/09/12/i-nai-dobriiat-avtomobil-za-2018-a-e-porsche-911.387589", "text": "Агенция JD Power обяви 13-те най-добри автомобила за 2018 г. Класацията е направена след проучване на коли от над 600 модела, като се отчитат мнението на собствениците, качество, надеждността, динамичните характеристики и спечелените награди от различни конкурси.\r\nВсеки един автомобил може да получи максимална оценка от 100 т. Победителят в класацията – Porsche 911, е заработил 94. На точка зад него остава Genesis G90, а третата позиция е за Mercedes-Benz S-Class - 92 т.\n\r\n\n\r\n13. Porsche Cayenne - 90 т.\n\r\n12. Lexus GS - 90\n\r\n11. Genesis G80 - 90\n\r\n10. Cadillac Escalade - 90\n\r\n9. BMW 7-Series - 90\n                    \n                    \n                \r\n8. Porsche 718 - 90\n\r\n7. Lexus RX - 91\n\r\n6. Lincoln Navigator - 91\n\r\n5. Porsche Macan - 91\n\r\n4. Lincoln Continental - 92\n\r\n3. Mercedes-Benz S-Class - 92\n\r\n2. Genesis G90 - 93\n\r\n1. Porsche 911 - 94\n\r\n", "date": "2018.09.12", "title": "И най-добрият автомобил за 2018- а е: Porsche 911"}
{"url": "https://www.dnes.bg/temida/2018/09/12/17-godishna-s-uslovna-prisyda-za-udushenoto-si-bebe.387587", "text": "17-годишна от Казанлъшко получи условна присъда за убийство на новороденото си бебе.\r\nНа 1 март тази година в казънлъшко село непълнолетната умишлено е умъртвила новороденото си момченце веднага след раждането му чрез удушаване.\r\nНа първото съдебно заседание подсъдимата призна изцяло вината си и поиска да се възползва от законовата възможност за провеждане на съкратено съдебно следствие, при което определеното наказание се намалява с една трета.\n\n\r\nНа 10 септември Районният съд в Казанлък призна подсъдимата за виновна и наложи наказание от 1 година и 4 месеца \"лишаване от свобода\" условно с изпитателен срок от 3 години, съобщиха от прокуратурата.\r\n                    \n                    \n                За случая са съобщили лекари от болницата, където момичето е постъпило с усложнения след раждането. Тъй като тя не дала обяснения къде е детето, лекарите се обадили в полицията.\r\nСпоред разследването майката е удушила с ръце своето бебе. Момичето родило на 1 март, дни по-късно бебето било открито във фризер в изоставена постройка в село Средногорово, където момичето е живеело с бащата на детето и собствения си баща. Тримата са българи, не са от селото. Дошли там преди година, но никой не знае откъде.\r\nНепълнолетната Петя е умъртвила бебето си минути след като го е родила. 23-годишният баща Стефан е искал да се обадят на Бърза помощ, но момичето е отказало.\r\nВпоследствие той е сложил бебето в найлонова торба и в неработещ хладилник. Там то било открито от разследващите, заедно с плацентата от ражданетето.\r\nПрисъдата подлежи на обжалване и протестиране пред Окръжен съд-Стара Загора.", "date": "2018.09.12", "title": "17-годишна с условна присъда за удушеното си бебе"}
{"url": "https://www.dnes.bg/sport/2018/09/12/borisov-obeshta-pari-za-baza-po-hudojestvena-gimnastika.387601", "text": "Премиерът Бойко Борисов е поел ангажимент за финансиране, с което да се разшири базата на националния отбор по художествена гимнастика, съобщи спортният министър Красен Кралев пред журналисти.\n\r\nВ момента в София се провежда Световно първенство, а днес Борисов прие в Министерския съвет председателя на Международната федерация по гимнастика Моринари Ватанабе, който е специален гост на спортния форум. \n\r\nГостът, който е завършил висшето си образование у нас, поздрави на български и допълни, че срещата му с премиера е преминала много добре, а „българската художествена гимнастика е истинско царство в света на този спорт“.\n\r\nВ срещата са участвали още генералният секретар на Международната федерация по гимнастика Андре Гейсбюлер, президентът на Българската федерация по художествена гимнастика Илиана Раева, посланикът на Световното първенство Мария Петрова, „талисманът“ на състезанието Радина Филипова, дългогодишният коментатор на този спорт Вера Маринова.\n                    \n                    \n                \r\nПравителството подсигури 85% от бюджета за това Световно първенство, обяви Раева и допълни, че материалната база също е била от голямо значение за домакинството ни.\n\r\nСпортният министър пожела успех на гимнастичките ни и уточни, че тепърва ще се подготвя проект за разширяване на базата на националния отбор.\n\r\n„Всеки спорт, който се развива успешно, получава държавна подкрепа“, коментира Кралев.\n\r\nПо отношение на думите на Борисов вчера за нов стадион за 100 млн. лв. министърът каза, че би могъл да бъде изграден за около 2 години. Столичната община обаче ще трябва да предложи терен за това.\r\n ", "date": "2018.09.12", "title": "Борисов обеща пари за база по художествена гимнастика "}
{"url": "https://www.dnes.bg/business/2018/09/12/veche-sa-izvestni-finalistite-v-konkursa-rabotodatel-na-godinata.387604", "text": " \r\nТази година за пръв път се провежда конкурса “Работодател на годината”, организиран от най-големия кариерен форум за българи с опит в чужбина - “ Целта му е не само да отличи най-добрите работодатели в страната, но и да стимулира всички компании да се стремят към по-добри условия на труд за техните служители.\r\nКатегориите в конкурса са 8, като за тях са подадени общо 74 кандидатури от 35 компании. Журито на конкурса е съставено от 22 експерти в различни области - бизнес, медии и неправителствени организации. Включително Петър Иванов от AmCham, Петя Патрашкова от Германската търговска камара, Теодор Стойчев от Европейския парламент и Геновева Бакърджиева от Българската асоциация за управление на хора. Всяка компания се оценява по предварително установени критерии.\r\n                    \n                    \n                “Първото издание на конкурса надмина очакванията ни и сме щастливи, че българските работодатели са отворени да споделят добрите примери! Нещо повече, това е още един полезен начин българите с опит и/или образование в чужбина, които искат да се реализират у дома, да научат повече за бъдещия си работодател.” - споделят организаторите на Кариера в България.\r\nНай-желаните категории са: Работодател на годината - (22 кандидатури), Най-добра обучителна програма (16), Най-добра програма за кариерно развитие (12) и Най-социално отговорна компания (12).\r\nКонкурса включва и наградата “Работодател на публиката”, която се избира чрез публично гласуване, в което може да се включи всеки. Общо гласували за нея са 3480 души.\r\nЕто и кои са финалистите по категории. Кой печели ще стане известно на 20.09 по време на форум “Кариера в България. Защо не?”.\r\n\r\n\r\nФиналисти: Лидл България, Мелексис България, Овергаз Мрежи\r\nФиналисти: AIG, Заедно в час, Фесто Производство ЕООД\r\nФиналисти: Лидл България, Овергаз Мрежи, Spark Bulgaria\r\nФиналисти: Playtech Bulgaria, Sutherland Bulgaria, TELUS International Europe\r\nФиналисти: Enhancv, Заедно в час, Мусала Софт АД\r\nФиналисти: Enhancv, The Taxback Group, HyperScience\r\nФиналисти: А1 България, Experian Bulgaria, Cargill Bulgaria\r\nФиналисти: АББ България ЕООД, Experian Bulgaria, Cаrgill България\r\nВсички представители на журито и повече информация за категориите, можете да научите .", "date": "2018.09.12", "title": "Вече са известни финалистите в конкурса Работодател на годината"}
{"url": "https://www.dnes.bg/rusia/2018/09/12/putin-za-otrovitelite-na-skripal-namerihme-gi.387592", "text": "Двамата руснаци, заподозрени от британските власти за отравянето на Сергей Скрипал и дъщеря му, са известни на руските власти, не са криминално проявени и са цивилни. Това обяви днес президентът на Русия Владимир Путин на пленарно заседание на Източния икономически форум във Владивосток, предадоха ТАСС, АП и Ройтерс.\r\nМиналата седмица британската прокуратура идентифицира двама руснаци, действали под имената Александър Петров и Руслан Боширов, и ги обвини в опит за убийство на семейство Скрипал с нервнопаралитично вещество от групата \"Новичок\". Прокурорите заявиха, че двамата работят за руското военно разузнаване.\n\n\n\r\n                    \n                    \n                \"Ние, разбира се, погледнахме що за хора са те и знаем какви са. Намерихме ги\", съобщи Путин в отговор на въпрос.\r\n\"Там няма нищо особено и криминално, уверявам ви\", добави той и подчерта, че тези хора \"са цивилни, разбира се\".\r\nРуският президент предложи тези двама души сами да разкажат пред медиите за себе си. След това водещият на дискусията, журналистът Сергей Брильов, покани двамата да се явят в студиото на неговото тв предаване \"Новини в събота\".\r\nСлед отравянето на 4 март на бившия руски шпионин Скрипал и дъщеря му Обединеното кралство и над 20 други държави изгониха общо 150 руски разузнавачи, действащи под дипломатическо прикритие. Русия изпъди същия брой дипломати, припомня БТА.", "date": "2018.09.12", "title": "Путин за \"отровителите\" на Скрипал: Намерихме ги!"}
{"url": "https://www.dnes.bg/akoshtete-vqrvaite/2018/09/12/kotka-i-mishka-dvoiki-zodii-koito-ne-se-ponasiat.387576", "text": "\r\nОгромни инати са и са независими. Един овен не може да изтърпи някого, който има същия характер. Няма да се разбират, постоянно ще се карат, никой няма да отстъпи и да преглътне ината си. Няма място за двама лидери.\r\n \r\n\r\n \r\nТелецът е отдаден и верен, следва теченията, които харесва. Лъвът пък е роден лидер и винаги доминира. Но телецът не може да търпи някой да му казва какво да прави. Той сам си избира кое да вярва и да последва, а лъвът постоянно ще опитва да налага мнението си. Царят на животните иска всичко да става по неговия начин.\r\n \r\n\r\n \r\nБлизнаците са свободни духове, решават на момента, действат импулсивно. Раците също са независими, но прекалено чувствителни и понякога - погълнати от себе си. Това, което близнаците правят за забвление, може да се стори обидно за раците. Имат твърде различно чувство за хумор.\r\n\r\n\r\n \r\nИ двата знака са независими и обичат да се справят сами с нещата. Но девите са аналитични и обмислят всичко, проучват ситуациите преди да действат. Водолеите пък са креативни и импулсивни. Истински бунтари, които избухват изведнъж - това плаши девите.\r\n \r\n\r\n \r\nМного различни са като характери. Везните са изключително социални, а козирозите са много мнителни. Везните са спокойни и се оставят по течението, когато могат, а козирозите работят здраво и искат добри резултати. И двата знака могат да са горделиви, което ще попречи на взаимоотношенията им.", "date": "2018.09.12", "title": "Котка и мишка! Двойки зодии, които не се понасят"}
{"url": "https://www.dnes.bg/notifikacii/2018/09/12/sled-poredna-alo-izmama-hvanaha-muleta-s-20-bona.387596", "text": "Двама души са задържани в Чирпан за телефонни измами за близо 20 000 лева, съобщиха от МВР.\r\nРазследването започнало на 1 юли т.г., когато възрастна жена потърсила помощ в полицията, след като разбрала, че е станала поредна жертва на мошеници.\r\nСъщия ден на домашния ѝ телефон се е обадил непознат мъж, който се представил за полицай и успял да я убеди, че нейната помощ ще е от изключително значение в провежданата в момента полицейска операция.\r\nТака жената се простила с крупна сума пари, които поставила в портмоне и хвърлила през терасата на жилището си. \r\nПо същата схема през следващите два дни били измамени и още две жени, които също се хванали в мрежата на мошениците и лековерно се лишили от спестяванията си, оставяйки ги на дръжката на входната врата и до контейнер за смет.\r\n                \n                Общата сума, която жертвите предоставили на непознатите, възлизала на близо 20 000 лева.\r\nВеднага по случаите били образувани досъдебни производства, а в рамките на проведеното разследване били заловени мъж и жена на 35 и 31 години, и двамата от Стара Загора.\r\nНа този етап е установено, че двойката е изпълнявала ролята на куриери в измамната схема. Те са задържани за 24 часа.", "date": "2018.09.12", "title": "След поредна ало измама: Хванаха мулета с 20 бона "}
{"url": "https://www.dnes.bg/notifikacii/2018/09/12/efektyt-na-dominoto-gaz-parno-tok-hrani-zaplati.387571", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПо метода на доминото и верижната реакция задаващото се поскъпване на природния газ ще повлече нагоре и цените на топлата вода, парното, тока... храните. Всичко това накара експерти от КНСБ да прогнозират, че животът на българите ще поскъпне осезаемо през есента и зимата.\r\n\r\nИзчисленията показват, че с между 5 и 7 лева ще поскъпне издръжката на живот на човек от домакинство, заради новите цени, които влязоха в сила от 1 юли.\n\n\n\n\n\r\n                \n                До края на годината се очаква месечната издръжка на лице от 4-членно домакинство да достигне 597 лева.\r\n\"Поскъпването на природния газ е следствие от голямото поскъпване на петрола на световните пазари. В България формулата за цената, която се плаща на \"Газпром\" е в зависимост от цената на петрола. Големият въпрос е, че тази година имаше огромна промяна в позицията на енергийния доставчик спрямо пазара в Европейския съюз\", коментира пред \"България сутрин\" икономистът Георги Ганев.\r\nТой допълни още, че до момента страната, по необясними за него причини, ни не е направила никакви стъпки да бъде преразгледан начина на договаряне на цената с Русия и свалянето ѝ надолу.\r\n\"Полша и Словакия отдавна вече предприеха съответните стъпки. Въпреки поскъпването на петрола и природния газ там цените вероятно много по-малко ще се увеличат\", подчерта Ганев.\r\n\"След като отказахме да бъдем първи купувач на руския газ, а ще го прекупуваме от Турция, няма как цената му да не бъде и по-висока\", каза пред Bulgaria ON AIR Ваня Григорова от КТ \"Подкрепа\".\r\nОт синдиката припомнят, че борбата с енергийната бедност включва единствено социална помощ, като за тази зима е предвидено увеличение до 374 лева за пет месеца, но това ниво все още е критично ниско и не води до намаляване на неравенството.", "date": "2018.09.12", "title": "Ефектът на доминото: Газ, парно, ток, храни... заплати!?"}
{"url": "https://www.dnes.bg/eu/2018/09/12/ot-ep-iunker-triabvashe-da-spre-merkel-za-migraciiata.387608", "text": "Юнкер трябваше да спре Ангела Меркел да кани мигрантите в Европа, заяви съпредседателят на консерваторите в Европейския парламент Ришард Легутко в отговор на речта “За състоянието на Съюза”, която председателят на Европейската комисия произнесе днес в Страсбург.\n\r\nСпоред консерваторите миграцията е най-големият провал на Европейската комисия, която приключва мандата си след 13 месеца.\n\r\n“Меркел отвори европейските граници, но вие трябваше да опитате да я спрете. Укрепването на външните граници е закъсняло предложение, след като изгубихме време с абсурдното решение за задължителните квоти”, настоя полският евродепутат.\n\r\nКато съпредседател на третата по големина група в Европарламента Легутко заяви, че 4 години, след като Юнкер пое Европейската комисия, ЕС не е в по-добра форма и че “Европа никога не е била по-разделена”.\n                    \n                    \n                \r\n“Единството вече го няма, броят на хората, разочаровани от европейския проект, се увеличава и Европейската комисия има политическа отговорност за това”, настоя консерваторът.\n\r\nПроевропейските партии обаче похвалиха Юнкер за речта му и за свършеното дотук.\n\r\nЛидерът на християндемократите, чийто кандидат за шеф на Еврокомисията беше Юнкер - Манфред Вебер обяви, че кризата в Европа е приключила и че политиците от ЕНП са спасили еврото и Европа, докато социалистите и либералите не можели да предложат нищо. Вебер обеща до края на годината Европейската централна банка да приключи политиката си на нулеви лихви и поощри Комисията, че е успяла да превърне Brexit в проблем на Лондон, обединявайки ЕС.\n\r\nВебер настоя за незабавното приемане на България и Хърватия в Шенген и призова социалистическото правителство в Румъния да прекрати със законодателните промени в правосъдната област, с които рискува бързото включване на София и Загреб в безвизовото пространство.\n\r\nКато подкрепиха Юнкер, социалистите настояха да се наблегне на легалната миграция на квалифицирани чужденци, законодателното предложение за което е заседнало в Съвета.\n\r\nЛидерът на социалистите Удо Булман призова за нов договор между Брюксел и страните от Източна Европа, чрез който да се помогне за модернизиране на икономиките им и повишаването на стандарта на живот в тях. Според социалистите подобен план трябва да се направи и за държавите от Юга.\n\r\n“Аплодираме предложението за Африка - не се нуждаем от благотворителност, а от създаването на най-големия търговска зона в света”, заяви водачът на либералите Ги Верхофстат. По негово мнение плановете на Комисията да предложи нов алианс с Африка за инвестиции и работни места ще компенсира отрицателните последици от китайските инвестиции на континента.\n\r\nЛибералите застават зад Юнкер и за обещанието му, че Еврокомисията няма да прави компромиси със спазването на върховенството на закона и ще действа решително срещу посегателствата срещу него.\n\r\nВерховстат сравни премиера на Унгария Виктор Орбан и консервативния водач в Полша Ярослав Качински с Доналд Тръмп. Двамата се опитвали да превземат отвътре европейските партии, както американският президент направил с републиканците в САЩ, каза той.\n\r\nЛидерът на либералите предложи Европейската комисия да назначи специален прокурор, който да разследва “намесата на чужди държави в европейските демокрации”, да “идентифицира чуждите агенти в социалните медии и екстремистките политици”, с които те сътрудничат, както  и да предпази от манипулация европейските избори през май.\n\r\nСпоред зелените колкото и големи да са външните предизвикателства, основният враг на ЕС “са националистите, расистите и лидерите, които не вземат решения, а използват ЕС като извинение за собствените си провали”. Съпредседателят на Зелените Ска Келер цитира протестите в защита на Пирин като пример, че когато гражданите се обединят, те могат да променят политически решения. Тя обаче предупреди, че “ако Европа отслаби демокрацията, ще загуби себе си”.\n\r\nЗелените изразиха недоволство от липсата на амбиция от страна на Комисията да се бори с климатичните промени, като ги постави като приоритет в бюджетното си планиране и земеделската си политика.\n\r\nЕвроскептиците и крайната десница отхвърлиха всички планове на Юнкер. Найджъл Фараж заяви, че новото правителство на Италия ще се види на Брюксел малък проблем на фона на предложението някои решения във външната политика като санкции и позиции по нарушения на човешките права и в данъчната политика да се вземат с квалифицирано мнозинство вместо с единодушие.\n\r\nБългарски евродепутати не се включиха в ключовия дебат по годишната реч на председателя на Европейската комисия, която е последна за мандата на Жан-Клод Юнкер.", "date": "2018.09.12", "title": "От ЕП: Юнкер трябваше да спре Меркел за миграцията"}
{"url": "https://www.dnes.bg/notifikacii/2018/09/12/reneta-kamberova-na-28-edno-ot-zlatnite-ni-momicheta.387480", "text": "\n\r\nНа днешния 12 септември рожден ден празнува българската състезателка по художествена гимнастика Ренета Камберова. Родена през 1990 година в Пазарджик, тя е част от ансамбъла на България, който спечели бронзов медал от Олимпийските игри в Рио.\n\r\nВ своята кариера с националния ни ансамбъл Рени има десетки медали от големи състезания, сред които освен олимпийския медал Рио, личат още световната титла в многобоя от първенството в Измир през 2014 година, световна титла на 2 ленти и 3 обръча от първенството в Монпелие през 2011, европейска титла от Баку 2014 и други.\n\r\n\n                \n                \r\nЗапочва да се занимава с художествена гимнастика от 7-годишна.\n\r\nПризнава, че като малка е мечтаела да тренира освен художествена гимнастика и фигурно пързаляне. Липсата на условия за трениране на пързалянето обаче предопределят избора й.\n\r\nПървите си стъпки в художествената гимнастика прави в клуб “Диляна” с личен треньор Величка Петкова. След това се състезава за СКХГ “ Илияна” София.\n\r\nВисока е 170 сантиметра.\n\r\nУчаства в 4 световни първенства, от които има общо 8 медала.\n\r\nТя е най-младият почетен гражданин на своя роден град Пазарджик.\n\r\nЗлатното ни момиче споделя, че няма профил в социалната мрежа Facebook. Има обаче профил в Instagram, където е доста активна.", "date": "2018.09.12", "title": "Ренета Камберова на 28: Едно от златните ни момичета"}
{"url": "https://www.dnes.bg/sofia/2018/09/12/zasega-spirat-vdiganeto-na-taksite-za-masi-na-trotoara.387555", "text": "Кметът на София Йорданка Фандъкова се обяви против увеличаването на цените на тротоарното право в столицата. Градоначалникът върна текстове от новата наредба за преместваемите обекти и рекламна дейност на територията на общината, която беше приета в края на юли от Столичния общински съвет (СОС), пише \"Монитор\".\n\r\nВ нея беше заложено вдигане на цената на тротоарното право, която в момента се изчислява на квадратен метър и местоположение. Мотивите на Фандъкова са, че има недомисляне при определянето на новите зони.\n\r\nПо време на комисията по околна среда към СОС във вторник главният архитект на столицата Здравко Здравков обясни, че не може цените в район \"Триадица\", който попада в зоната от \"Алабин\" до Околовръстното шосе, да бъдат еднакви. Той също е на мнение, че трябва да прецизират зоните. \n                    \n                    \n                \r\n\"В центъра са съгласни с новите такси, но не и в периферните квартали на града\", уточни Здравков. \n\r\nОт своя страна зам.-кметът по финанси Дончо Барбалов обясни пред изданието, че при предварителните разговори, когато е разработвана наредбата, не е била включена достатъчно представителна извадка от бизнеса. \n\r\n\"Получава се така, че не само в централната зона, където едно вдигане на таксите би било по-обосновано, а на територията на целия град се получава значително увеличение на цената на тротоарното право, което без предварителни разговори и подготовка, не е хубаво да се прави\", каза Барбалов. \n\r\nТака общинарите ще мислят нови текстове, като бъде създадена и работна група с представители на бизнеса, но този път в нея ще се включат и търговци от крайните квартали.\n\r\nС приетата наредба бе ограничена рекламата по витрините на магазините в града. С новия документ се въведе забрана за рекламите по покривите на сградите на най-централните места в София като площад \"Народно събрание\", Ларгото и площад \"Св. Неделя\". Не се допуска поставяне на хладилни витрини, сергии и други в първа зона на центъра, която обхваща участъка между бул. \"Цар Освободител\", бул. \"Васил Левски\", ул. \"Екзарх Йосиф\", ул. \"Позитано\", \"Лавеле\" и площадите \"Света Неделя\", \"Народно събрание\", \"Орлов мост\" и Паметника на Васил Левски. \n\r\nОграничени са и възможностите за изграждане на зимни градини на заведенията. Билбордовете в града вече ще бъдат поставяни по специални критерии и на по-големи разстояния един от друг.", "date": "2018.09.12", "title": "Засега: Спират вдигането на таксите за маси на тротоара"}
{"url": "https://www.dnes.bg/stranata/2018/09/12/40-dni-sled-smyrtta-na-marti-shestvie-iz-sandanski.387556", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Мирно шествие затвори улиците на Сандански минилата вечер. \r\nШествието е в памет на 6-годишния Марти, който почина преди 40 дни, след като беше ударен от 73-годишен шофьор. Мотото на акцията е \"За безопасност на улицата\", предава Bulgaria ON AIR.\r\nНа 25 юли Марти и майка му отиват до магазина, но 6-годишното дете е впечатлено от багер, който копае на улицата пред дома му. Внезапно автомобил, управляван от 73-годишен шофьор, помита детето.\r\nСледва тежка седмица за семейството на Марти. Детето е откарано по спешност в софийска болница, където след дни почина. 40 дни след смъртта на 6-годишното дете 73-годишният шоьор е вкъщи под парична гаранция. \r\nШествието, събрало близките на загиналото дете, затвори главните улици в Сандански.", "date": "2018.09.12", "title": "40 дни след смъртта на Марти - шествие из Сандански"}
{"url": "https://www.dnes.bg/notifikacii/2018/09/12/zaradi-skandal-s-diploma-ispanska-ministyrka-s-ostavka.387557", "text": "Испанската министърка на здравеопазването Кармен Монтон вчера подаде оставка, на фона на скандал с магистърската й диплома, съобщиха Франс прес и Ройтерс.\r\nИспанският новинарски сайт eldiario.es съобщи в понеделник, че 42-годишната Монтон е получавала оценки без да е посещавала лекции или контактувала с преподаватели в мадридския университет Крал Хуан Карлос, където е получила магистърската си диплома. \r\nТелевизия Ла Секста съобщи вчера за възможно плагиатство в дипломната й работа.\r\nМонтон отхвърли тези твърдения, но заяви, че подава оставка, за да не злепоставя правителството.\r\nТова е втората оставка в испанското социалистическо правителство, съставено преди едва четири месеца, след тази на министъра на културата Максим Уерта. Той хвърли оставка през юни, само седмица след като пое поста, след обвинения за укриване на данъци преди 10 години, пише БТА.", "date": "2018.09.12", "title": "Заради скандал с диплома: Испанска министърка с оставка"}
{"url": "https://www.dnes.bg/obrazovanie/2018/09/12/za-17-g-nad-1000-uchilishta-sa-zatvorili-zavinagi.387558", "text": "Учениците у нас са намалели с над 260 000 във всички випуски, а заради демографската криза през последните 17 години закритите школа са 1084. През учебната 2000/2001 година образователните институции са били 3497, докато през 2017/2018 г. те вече са 2413.\r\nТова означава, че близо една трета от школа са затворили завинаги врати, а класните им стаи тънат в разруха, пише \"Монитор\".\r\nПовечето от тях са основни, най-малък е броят на закритите гимназии. \r\nВъпреки негативната тенденция през последните 17 г. се наблюдава лек ръст на средните училища. Те са се увеличили с 20.\r\nПик в закриването на училища бележи 2008 г. Тогава през юни 325 школа изпращат последните си ученици.\r\nНай-много закрити учебни заведения у нас има в Южна Централна България, където попадат областите Пловдив, Кърджали, Пазарджик, Смолян и Хасково.", "date": "2018.09.12", "title": "За 17 г.: Над 1000 училища са затворили завинаги!"}
{"url": "https://www.dnes.bg/index/2018/09/12/receptata-dnes-iabylki-na-klechka-v-karamel.387475", "text": "\r\n \r\n8 големи червени ябълки\r\n8 дървени клечки\r\n1 чаша масло\r\n2 чаши кафява захар\r\n1 чаша царевичен сироп\r\n400 мл кондензирано подсладено мляко\r\n2 супени лъжици течна ванилия\r\n\r\n\r\n \r\nКипнете вода в дълбока тенджера на средна температура. Бланширайте ябълките във врящата вода за няколко секунди. След това ги поставете върху кухненска хартия, за да се отцедят, а и за да се отстрани естественият восък по кората им. Забършете ги добре и ги оставете настрана. След като се охладят напълно, направете малък разрез в горната им част, така че да промушите по-лесно дървените клечки. Покрийте широка тава за печене с пергаментова хартия.\r\n \r\nРазбъркайте разтопеното масло, кафявата захар, царевичния сироп и кондензираното мляко в тенджера на средна температура. Разбърквайте непрекъснато, докато заври, след което намалете температурата. Най-добре би било, ако имате термометър за готвене, който да ви помогне да разберете кога градусите на течността са станали 120. Ако нямате термометър, това отнема приблизително 25-30 минути. Не забравяйте да разбърквате, за да предотвратите загаряне.\r\n \r\nЗа да проверите дали карамелът е готов, капнете една супена лъжица от него в чаша студена вода. Ако карамелът се превърне моментално в кръгла твърда топчица, значи е готов. Свалете от котлона, добавете ванилията и разбъркайте. \r\nЗа да имате успех, работете бързо. Потопете всяка ябълка в карамелената смес, така че да облепи плода напълно от всички страни. Поставете ги върху пергаментовата хартия, за да изстинат и да се стегнат. По желание можете да потопите и в натрошени ядки.\r\n\r\n", "date": "2018.09.12", "title": "Рецептата Dnes: Ябълки на клечка в карамел"}
{"url": "https://www.dnes.bg/world/2018/09/12/v-hanoi-prizovaha-ne-iajte-kucheshko-i-koteshko-meso.387559", "text": "Властите на виетнамската столица Ханой призоваха жителите да престанат да ядат блюда с кучешко месо, защото това вреди на имиджа на града.\r\nСъщевременно неподходящото отглеждане и клане на тези животни може да доведе до разпространението на бяс, предупредиха също властите на Ханой, предаде Асошиейтед прес.\r\nЗа много виетнамци кучешкото месо е деликатес и се смята, че то прави хората по-енергични и жилави.\r\nНо в изявление, публикувано на сайта на градската управа, заместник-кметът на Ханой Нгуен Ван Су казва, че клането и консумирането на кучешко и на котешко месо може да смути или разстрои чужденците и да има негативно въздействие върху имиджа на една цивилизована и модерна столица. \r\nЗаместник-кметът е инструктирал местните власти да запознаят хората с рисковете от бяс при отглеждане на кучета и на котки заради месото. \r\n/БТА/\r\n ", "date": "2018.09.12", "title": "В Ханой призоваха: Не яжте кучешко и котешко месо!"}
{"url": "https://www.dnes.bg/akoshtete-vqrvaite/2018/09/12/koi-sa-neshtata-koito-ni-praviat-nepriiatna-lichnost.387540", "text": "Едва ли е изненада твърдението, че всеки човек иска да бъде харесван. Може да не се интересува особено от мнението на другите за него, но със сигурност не иска да го считат за дразнеща и неприятна личност. А понякога аспекти от поведението ви може наистина да са отблъскващи за околните, но вие да не го осъзнавате. Ако обаче забелязвате, че хората избягват контакт с вас, може би правите някои от тези 6 неща, оформящи ви като нежелана персона.\r\n\r\nНикой не обича самохвалковци и е добре да го знаете, ако мислите, че прекалявате с хвалбите за самите вас. Разбира се, съвсем естествено е човек да иска да говори за себе си, за постиженията си, за пътуванията си, но не и да обсебва разговора и да държи да се говори само за неговата личност. Това дразни околните изключително много и ако не се спрете навреме, скоро няма да има на кого да разказвате каквото и да било.\r\n                    \n                    \n                \r\nДори и да не говорите за себе си през цялото време, отново може да се превърнете в топдразнител, ако не слушате внимателно събеседниците. Един от най-неприятните и дори неуважителни моменти в разговора е, ако не проявявате нужното уважение да изслушвате събеседника си. Ако проявявате минимален интерес към темата и това ви личи, няма как да не обидите другите участници в разговора и скоро ще се превърнете в персона нон грата.\r\n", "date": "2018.09.12", "title": "Кои са нещата, които ни правят неприятна личност?"}
{"url": "https://www.dnes.bg/obshtestvo/2018/09/12/zadava-se-mnogo-tejka-zima-poskypvat-parno-tok-hrani.387561", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nНовите цени на газ и парно ще увеличат издръжката на човек, КНСБ пресметнаха, че това ще се отрази с около 5-7 лева на човек. Синдикатите очакват разходът за парно за целия отоплителен сезон да нарасне с близо 60 лева. Средната стойност на месечната фактура за електричество да бъде с 93 стотинки по-висока в сравнение с 2017 година, съобщава .\n\n\n\n\r\nМеждувременно все повече са българските граждани, които нямат възможност да поддържат домовете си достатъчно топли през зимата. По данни на \"Евростат\" нарастването на цените все по-бързо доближава страната ни до средното ценово равнище в Европейския съюз, въпреки че доходите в България остават най-ниски в неговите рамки.\r\n                    \n                    \n                Цената на природния газ е свързана с котировките на петрола и долара. Затова поскъпването е неизбежно и от \"Булгаргаз\" искат поредно увеличение на цената за тази година – този път с 14 %.\r\nЗа спряване със ситуацията синдикатите предлагат по-високи обезщетения за енергийно бедните.\r\nОсвен на сметките за ток и парно, по-скъпият природен газ ще се отрази и на производството на стоки от първа необходимост като хляба.\r\nНаред с по-скъпите комунални услуги и храни, през това лято необичайно високи бяха цените и на плодовете и зеленчуците заради дъждовете и градушките.\r\nОт 1 октомври поскъпват и бездимните цигари с малко над 1 лев на кутия, предаде Стоян Тричков.", "date": "2018.09.12", "title": "Задава се много тежка зима! Поскъпват парно, ток, храни..."}
{"url": "https://www.dnes.bg/politika/2018/09/12/bylgarinyt-chaka-mesiiata-slavi-radev-vlizat-ot-raz-v-ns.387563", "text": "Събитията от последния месец (катастрофи с жертви, боричкания в коалицията, оставки във властта – бел.ред.) сериозно са ударили върху авторитета на управляващите, твърдят от соцологическа агенция \"Медиана\", които разпространиха до медиите експресен сондаж за началото на парламентарния сезон.\r\nВъпреки това ГЕРБ продължава да е първа политическа сила и води на БСП с 3,5%. Резултатите са 23,6% срещу 20,1 на сто.\r\nКризата във властта от последния месец най-сериозно обаче е усетена при \"Обединените патриоти\", които са загубили над 3 на сто от електоралния си потенциал в рамките на месец. Сега те получават 6,6%.\r\nЗасега ДПС се утвърждава като трета политическа сила, като събира 9 на сто подкрепа сред избирателите.\r\n                    \n                    \n                \"Воля\" продължава стремглаво да губи симпатизанти и вече е под 2%.\r\nДесните са извън парламентарния борд, но като съвкупност \"Демократична България\"(2%), Реформаторски блок (1,6 на сто) и СДС (0,6) влизат в НС, при едно условие – да се обединят.\r\nНад половината от избирателите (55%) заявяват, че е възможно да гласуват за хипотетичните \"Партия на Слави Трифонов\"  и \"Партия на президента Румен Радев\".\r\nАко шоуменът влезе в политиката със своя формация, към този момент за него биха гласували 29,3%, а ако държавният глава измени на Столетницата и реши да играе соло, получава подкрепа от 41,8 на сто от избирателите.\r\n\"Тези избиратели очевидно търсят политическа алтернатива вън от основните политически играчи и тяхното поведение при едни избори е непредвидимо. В този смисъл твърденията на президента, че едни избори ще възпроизведат съществуващата в момента картина, не почиват на познаването на обществено-политическите нагласи в обществото\", настояват социолозите от \"Медиана\".\r\nОт данните им става видно още, че само за три месеца хората, които считат, че е добре кабинетът да изкара пълен мандат, са намалели осезаемо. Към момента разликата между тези, които биха желали пълен мандат за правителството (37%) и желаещите то си отиде предсрочно (29%) е само 8 на сто.\r\nСпада и общата оценка на работата на кабинета (\"Среден\" – 3.29), като за сравнение през май месец тя е била отново \"Среден\", но тогава 3,44.\r\nНамаляват и оптимистичните нагласи и се увеличава песимизмът по отношение на непосредственото бъдеще за българина.\r\n\"Вероятно, влияние оказват и очакванията за покачването на цените на енергоносителите в зимния период\", заключават социолозите.", "date": "2018.09.12", "title": "Българинът чака месията! Слави, Радев – влизат от раз в НС"}
{"url": "https://www.dnes.bg/obshtestvo/2018/09/12/gripyt-ni-atakuva-i-tazi-zima-ne-biva-da-se-podceniava.387562", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nНяма белези грипната епидемия да започне по-рано тази година, но е ясно, че такава ще има. Грипът винаги настъпва около януари - февруари. Новото в препоръката на Световната здравна организация е тази година 4 щама да бъдат включени във ваксината. Това коментира епидемиолог проф. Мира Кожухарова в предаването \"България сутрин\" на .\r\nПо думите ѝ най-засегнатите групи както винаги ще са децата и възрастните хора, които почти винаги преминават в една или друга степен през заболяването.\r\n\"Грипните вируси не се поддават на прогнозиране. Здравната култура на българина е доста сложна. Основното по отношение на грипа е, че той се подценява - и от лекари, и от хората. Сезонният грип трябва да стане приоритет за лекуване и не бива да се подценява\", посъветва проф. Кожухарова.\r\n                    \n                    \n                Според нея грипът е труден за контролиране, но когато се открие, трябва незабавно да се предприемат мерки.\r\n\"Преобладаващата част от хората се чувстват зле няколко дни, но пък при други има усложнения. В България грипната ваксина е в графата незадължителни. Ако искаш да си я сложиш, то трябва да си я закупиш доброволно. Икономическата изгодност на ваксините е доказана, но в България все още не е навлязъл този принцип\", добави още Мира Кожухарова.", "date": "2018.09.12", "title": "Грипът ни атакува и тази зима! Не бива да се подценява"}
{"url": "https://www.dnes.bg/notifikacii/2018/09/12/iujnokoreici-pylneiat-narochno-za-da-izbegnat-kazarmata.387560", "text": "Южнокорейската армия обвини 12 студенти, че нарочно са наддали на тегло, за да избегнат военната служба, която е задължителна в Южна Корея, предаде Франс прес.\n\r\nОбвинените студенти учели класическа музика в един и същи университет в Сеул. Те взимали протеини на прах и пили големи количества сок в деня на изпита за проверка на тяхната физическа годност да постъпят в армията.\n\r\nПървоначално хитростта им имала успех и те не били сметнати за годни за военна служба. Но после военните успели да прехванат онлайн съобщения между студентите и разбрали измамата. \n\r\nСлучаят е предаден на прокуратурата и студентите може да бъдат осъдени и след това отново да бъдат заставени да се явят на изпита за физическа годност. Накрая те може да се окажат в редиците на армията.\n                \n                \r\nВоенната служба в Южна Корея, която продължава 21 месеца, е задължителна за всички млади мъже. В армията мъжете трябва да постъпят до 28-ата си година, пише БТА.\n\r\nОнези, които страдат от свръхтегло или са прекалено слаби, както и болните и инвалидите, са освободени от военна служба, но трябва да работят в обществени институции, като съдилища или библиотеки. Единствено медалистите от олимпийски или азиатски игри се освобождават от казармата.\r\n ", "date": "2018.09.12", "title": "Южнокорейци пълнеят нарочно, за да избегнат казармата"}
{"url": "https://www.dnes.bg/zvezdi/2018/09/12/nedkova-zapochna-s-karucarskiia-ezik-i-onaia-rabota.387565", "text": "Началото на новия сезон на VIP Brother ще ни занимава отново с претенциите, каруцарския език и дрязгите между Нора Недкова и Валентин Кулагин. Повод за разпрата им стана предварителните договорки с продуцентите за помещенията, в които ще спят. \r\nНа Недкова не й хареса отредената стая, тъй като била малка, нямала къде да си побере своите 5-6 куфара, нямала да може да спи нормално. Големият брат й позволи да се пренесе на друг креват, ако се споразумее с останалите участници. Тя веднага си хареса стаята на Кулагин, а Папи Ханс й отстъпи своето легло. Блондинката обаче удари на камък с Кулагин, който категорично отказа да спи заедно с нея.\r\nДвамата започнаха да си разменят реплики от сорта: \"Маймуняк\", \"селянка\", \"каруцарка\", а в един момент Недкова изстреля израз, който не подхожда не само на дамите: \"Лягам тука, дреме ми на оная работа, нали съм президентша?\".\r\n                    \n                    \n                \"На всяка цена искаш да си покрай мен. Видя, че това е рейтингово и ми се буташ\", скара й се гримьорът.\r\nКулагин обаче се оплака в изповедалнята и в крайна сметка Нора подви опашка и започна преселението на куфарите в отредената й стая.\r\nДрязгите между двамата се отразиха и на останалата група, а Кулагин нападна и Стефан на Гала. Мира Добрева пък скастри Мис Плеймейт, че не е дошла на почивка и ще трябва да търпи лишения.\r\nКулагин и Недкова влязоха в изповедалнята, за да назначат и прокурор в къщата. За Недкова професията \"прокурор\" обаче се оказа енигма. IQ-то на плеймейтката със сигурност ще се окаже доста по-ниско от това на нейните колежки, които са гастролирали в шоуто през годините, а видимо Големият брат ще се забавлява да ни показва липсата й на обща култура.\r\nДвойката трябваше да лиши от привилегии определени съквартиранти. Така до края на формата Божана трябва да се къпе със студен душ, Папи Ханс да спи на двора, а мъжката плеймейтка - Мистър София Ричард, трябваше да се раздели с целия си багаж.\r\nНора обяви себе си за главен прокурор и получи привилегията да номинира по трима души. Кулагин взе само веднъж думата, но успя да издейства специално приготвената храна на Недкова да се пасира.", "date": "2018.09.12", "title": "Недкова започна с каруцарския език и \"оная работа\""}
{"url": "https://www.dnes.bg/obrazovanie/2018/09/12/zasileni-merki-za-sigurnost-za-novata-uchebnata-godina.387569", "text": "Полицията предприема нови мерки за безопасност за новата учебна 2018/2019 година. Те ще бъдат оповестени на брифинг по-късно през днешния ден, съобщават от телевизия. \n\r\nС директорите на детските градини и училищата на работни срещи ще се съгласуват съвместните действия по обезпечаване на обществения ред и сигурността в техните райони. Срещите ще се проведат с представители на Регионалните управления на образованието към Министерство на образованието и науката и кметовете на общините.  \n\r\nЩе се вземат предвид възможностите за допълнителни мерки за физическа защита, начините на охрана, пропускателния режим и предотвратяване на престъпни посегателства при откриването и по време на учебната година.\r\n                    \n                    \n                Ще се актуализират и начините за бърза връзка между училищните ръководства, охранителните фирми и районните управления на МВР. В срещите задължително ще вземат участие полицейски, младши полицейски инспектори (ПИ, МлПИ) и инспектори от детска педагогическа стая. \n\r\nПодготвени са планове за разпределение на полицейските сили в началото на учебната година, засилено присъствие около учебните заведения и на рискови места с интензивно движение на ученици, съобщават от областните дирекции на МВР. \r\n \r\nВъв вразка със Седмицата за превенция на детската пътна безопасност и предстоящото откриването на новата учебна година до 14 септември от служители на \"Пътна полиция” съвместно с представители на общините и кметствата, а при необходимост и на областната управа, в районите на всички детски и учебни заведения се правят огледи за изправността на сигнализацията с пътни знаци и маркировка, уличното осветление, предпазните огради, пешеходните ограждения. За всички констатирани нередности ще се изготвят предписания до съответните компетентни органи.\r\nТази година началото на новата учебна година ще бъде на 17 септември.", "date": "2018.09.12", "title": "Засилени мерки за сигурност за новата учебната година"}
{"url": "https://www.dnes.bg/sofia/2018/09/12/vijte-kyde-niama-da-ima-voda-v-sofiia-na-13-septemvri-chetvyrtyk.387575", "text": "На 13 септември 2018 г. (четвъртък), във връзка със строително-монтажни работи на бул. „Патриарх Евтимий“, кв. „Център“ Триадица, се налага спиране на водоподаването от 09:00 до 21:00 часа на клиентите на „Софийска вода”, живеещи в района на:\r\nбул. „Патриарх Евтимий“ от ул. „Цар Самуил“ до ул. „Княз Борис I“\r\nул. „Княз Борис I“ от бул. „Патриарх Евтимий“ до ул. „Неофит Рилски“ \r\nул. „Хан Аспарух“ от ул. „Цар Самуил“ до ул. „Цар Асен“. \n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „ Княз Борис I“ на кръстовището с ул. „Хан Аспарух“.\n                    \n                    \n                \r\nНа 13 септември 2018 г. (четвъртък), във връзка с подмяна на сградно водопроводно отклонение на ул. „Д-р Петър Берон“, кв. „Център“ Средец, се налага спиране на водоподаването от 09:00 до 18:00 часа на клиентите на „Софийска вода”, живеещи в района на:\r\nбул. „Васил Левски“ , ул. „Георги С.Раковски“ , ул. „Любен Каравелов“ , ул. „Фритьоф Нансен“.\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Георги С. Раковски“ на ъгъла с ул. „Любен Каравелов“.\n\r\nНа 13 септември 2018 г. (четвъртък), във връзка с монтаж на спирателен кран на ул. „Троянски път“, с. Бусманци, се налага спиране на водоподаването от 09:30 до 19:30 часа на клиентите на „Софийска вода”, живеещи в района на:\r\nул. „Пчелина“, ул. „Татарски път“, ул. „Чукура“\r\nкв. „Нова Враждебна“.\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Троянски път“ № 2.\n\r\nНа 13 септември 2018 г. (четвъртък), във връзка с подмяна на хидрофорна уредба в жк. „Надежда“ 2, се налага спиране на водоподаването от 10:00 до 19:00 часа на клиентите на „Софийска вода”, живеещи във:\r\nВисоките части на бл. 256, бл. 257 и бл. 258.\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: между бл. 256, бл. 257 и бл. 258.\n\r\nНа 13 септември 2018 г. (четвъртък), във връзка с изграждане на сградно водопроводно отклонение на ул. „Илинден“, кв. „Кремиковци“, се налага спиране на водоподаването от 10:00 до 18:00 часа на клиентите на „Софийска вода”, живеещи в района на:\r\nул. „Стефан Караджа“, ул. „Пробуда“, ул. „Св. Георги Победоносец“ и ул. „Радивоя“.\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Радивоя“ на ъгъла с ул. „Илинден“.\n\r\nНа 13 септември 2018 г. (четвъртък), във връзка с подмяна на редуктор за налягане във в.з. Врана-Лозен, се налага спиране на водоподаването от 09:00 до 19:00 часа на клиентите на „Софийска вода”, в района на:\r\nСтопанство „Врана“ и резиденция „Врана“. \n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: пред входа на ботаническата градина на резиденция „Врана“.\n\r\nРемонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.\n\r\nЗасегнатите от прекъсването на водата, могат да получат повече информация от Телефонния център на “Софийска вода” АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx .\n\r\n“Софийска вода” АД предварително се извинява на своите клиенти за причинените временни неудобства!\n\r\nИнтернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.\r\n ", "date": "2018.09.12", "title": "Вижте къде няма да има вода в София на 13 септември, четвъртък"}
{"url": "https://www.dnes.bg/balkani/2018/09/12/opoziciiata-v-skopie-glasuvaite-spored-ubejdeniiata-si.387566", "text": "ВМРО-ДПМНЕ прие решение всеки гражданин да постъпи според собствените си убеждения, заяви лидерът на партията Християн Мицкоски на пресконференция, съобщавайки позицията на опозиционната ВМРО-ДПМНЕ за предстоящия на 30 септември референдум за името на страната. Това стана снощи след продължили няколко часа срещи на Изпълнителния и Централния комитет на опозиционната партия.\n\r\nВсеки индивид със собствения си морал и съвест ще вземе решението, за което смята, че е най-добро. Македония е всичко за нас, няма партиите да взимат решения. За националния въпрос решение ще вземе нацията, а всички ние ще се поклоним пред решението, заяви лидерът на ВМРО-ДПМНЕ Християн Мицкоски, цитиран от вестник \"Слободен печат\".\n\n\n\r\n                    \n                    \n                Договорът с Гърция е документ, който аз и ВМРО-ДПМНЕ не приемаме. Той е извън нашите принципи. Ние сме против този договор, тъй като с него се променя конституцията на Република Македония и институционалната идентичност. Приема се комисия за разглеждане и ревизиране на културата и традицията, което ще отвори път пред Гърция да блокира държавата, когато реши, тя ще може да направи това когато иска и както си поиска, посочи Мицкоски, цитиран от БТА.\n\r\nТой изтъкна, че решението на ВМРО-ДПМНЕ е било взето след консултации с граждани и взимане под внимание на различните мнения, които съществуват сред народа - за неучастие или гласуване против, но и мнението на хората, които са по-малко на брой и според които референдумът трябва да се подкрепи.\n\r\nМицкоски изтъкна, че ВМРО-ДПМНЕ е за членство в ЕС и НАТО. Те са наши приятели и партньори. ВМРО-ДПМНЕ е формирана като отговор на партията СДСМ, която е продължение на миналата комунистическа система, посочи Мицкоски. Според него за тежката и деликатна ситуация, в която се намира Македония, са отговорни безотговорните политици във властта.\n\r\nСега Македония е скъп самолет, даден в ръцете на тийнейджъри, посочи лидерът на ВМРО-ДПМНЕ, критикувайки правителството и премиера Зоран Заев за нереализираните обещания през изминалата година и половина и фалшивите надежди с лозунгите за референдума.", "date": "2018.09.12", "title": "Опозицията в Скопие: Гласувайте според убежденията си!"}
{"url": "https://www.dnes.bg/notifikacii/2018/09/12/imoti-prodajbi-dokumenti-krediti-zashto-imame-nujda-ot-broker.387550", "text": "Бизнесът с имоти заема сериозен дял в българската икономика и ангажира професионално хиляди хора - повечето много добросъвестни и компетентни. Когато се колебаем дали да ползваме услугите на брокер, трябва да сме наясно какво можем да очакваме от него. Необходимостта от професионална помощ аргументират водещи лица от бранша пред.\r\nЗащо да се доверим на брокер при покупка на имот?\n\n\n\n\r\nПокупко-продажбата на имот, и особено на жилище, е важен момент и може би за повечето от хората е единствената сделка с недвижими имоти в живота им, затова е добре да предприемете тази стъпка заедно с хора, които знаят какво правят и знаят как да обезпечат една сделка от нейното начало до самия й край, казва Екатерина Велкова от Real Estate & Homes.\n                \n                \r\nВашият брокер  със сигурност знае как да представи на пазара на недвижимите имоти Вашия имот: ще направи най-добрата реклама и ще публикува обявата в интернет сайтове и други издания, за да достигне тя до максимален брой заинтересовани лица, добавя тя. \n\r\nВелкова допълва и че избирайки агенция тя ще се заеме и с изготвянето на всички необходими документи за финализиране на сделката.\n\r\n\"Обобщавайки,  за да стигнете до успешна сделка, независимо дали сте купувач или продавач, насочете се към  агенция за недвижими имоти, която  да предложи добра реклама, професионална консултация  относно цената на вашия имот, консултация относно финансиране с банков кредит, бърза реакция в преговорите с потенциални купувачи и целия пакет услуги, свързани с подготовката на нужните документи и приключването на продажбата\", заключва тя.\n\r\n\"Нашият съвет е да изберете една или две агенции, на които да доверите имота за продажба и подпишете договор с тях с ясни ангажименти и срокове. Ако не се справят и не сте доволни, сменете посредника, но задължително опитайте с доверен партньор, който наистина ще вложи усилия за успешната продажба\", коментира и Ангелина Иванова от Ентер Имоти - Варна.\n\r\nДоверявайки се на правилната Агенция за недвижими имоти, Вие би следвало да получите висока стойност на услугата - да спестите много време, да оптимизирате разходите си по сделката и да имате сигурност в документалната подготовка, обяснява Васил Иванов от Ретрейд - Пловдив.\n\r\nПо думите му част от начините да разпознаете правилните агенции са: Агенцията да членува в браншова организация, която допълнително повишава нивото на професионалното обслужване; Всеки имот, който Ви се предлага предварително е посетен и с внимателно обследвана документална история; Да имате сключен договор, в който освен вашите задължения ясно са описани и задълженията на агенцията; Агенцията да има силен екип от професионалисти, които могат да Ви съдействат при юридически, кредитни, счетоводни и други въпроси свързани с недвижимите имоти.\n\r\n\"В агенцията ще Ви информират за реалната пазарна обстановка и ще Ви подпомогнат да вземете правилното решение\", добавя и Десислава Новоселска от La Maison Ideale.\n\r\nЗа съжаление често се предпочита моделът \"направи си сам\", защото имаме самочувствието, че сме специалисти по всичко или моделът \"няма да платя\", защото обезценяваме труда и експертността на посредника. Без помощта на Доверен брокер резултатите са в повечето случаи неприятни - изгубено време, изхабени нерви, покупка на проблемен имот, трудно финансиране и т.н., коментира Снежана Стойчева от .\n\r\n\"Изборът да рекламираме сами имота си, за да го продадем и в същото време да позволим това да го правят две, три, пет и дори десет агенции е най-голямата и най-често срещана грешка. Този подход не увеличава шансът за по-бърза и по-изгодна сделка, а напротив - обърква търсещите имот и в крайна сметка сделката ще се случи на най-ниската възможна цена\", заключва тя.", "date": "2018.09.12", "title": "Имоти, продажби, документи, кредити... Защо имаме нужда от брокер?"}
{"url": "https://www.dnes.bg/obshtestvo/2018/09/12/bylgarskiiat-pioner-v-leteneto-simeon-petrov-zabravenata-legenda.387494", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nСимеон Петров е една забравена българска легенда. Той е човекът който стои в началото на българската авиация.\r\nТой е пилотът, осъществил първия в света нощен полет, първото в света кацане с изгасен двигател, така нареченото \"доцелно кацане\", на което днес се обучават всички пилоти в света. Той е летецът, осъществил и първия полет у нас на 13 август 1912.\r\nПо време на Балканската война той извършва и първата в света бомбардировка на противникова столица, пускайки 14 бомби над турски казарми в покрайнините на Цариград - разказа в предаването \"Операция История\" по , проф. полковник Димитър Недялков. \r\n                    \n                    \n                По време на същата война той осъществява 18 бойни полета, така че може да се каже, че това е първият в света въздушен ас. През септември 1912 година Симеон Петров заминава на необичайна мисия в Русия: в два стари куфара той носи 25 000 златни наполеона, с които да купи от Русия аероплани и да наеме пилоти и механици за предстоящата война с Османската империя. Той се справя с мисията блестящо, в изключително кратък срок. \r\nСлед края на войните за национално обединения Симеон Петров отново е пръв в това, с което се занимава. Започва търговия с грамофонни плочи и велосипеди.\r\nВсъщност той създава най -модерното тогава на Балканите студио за производство на грамофонни плочи \"Симонавия\", което след 9 септември 1944 година е национализирано и се нарича \"Балкантон\".\r\n ", "date": "2018.09.12", "title": "Българският пионер в летенето: Симеон Петров, забравената легенда!"}
{"url": "https://www.dnes.bg/notifikacii/2018/09/12/predade-se-shofioryt-ubil-velosipedst-vyv-varna.387553", "text": "Полицията е задържала мъжа, който в понеделник блъсна с автомобила си 39-годишен велосипедист до Летния театър във Варна и след това избяга от мястото на произшествието, съобщава БНР.\n\r\nВследствие на инцидента мъжът е починал в болница. Той е известен балетист от Държавната опера във Варна. \r\nИзвършителят се е предал в полицията с адвокат, съобщават източници от МВР.\r\nПо случая тече досъдебно производство.", "date": "2018.09.12", "title": "Предаде се шофьорът, убил велосипедст във Варна"}
{"url": "https://www.dnes.bg/notifikacii/2018/09/12/letishteto-v-tripoli-podlojeno-na-raketen-obstrel.387554", "text": "Единственото функциониращо летище в либийската столица Триполи беше подложено на ракетен обстрел тази нощ, съобщиха Ройтерс и Франс прес, като се позовават на очевидци.\n\r\nНяколко ракети били изстреляни срещу летището Митига, една от които паднала в Средиземно море.\n\r\nГоворител на въоръжена група, контролираща летището заяви, че няма жертви и материални щети. Либийски медии съобщиха, че няколко души са били ранени.\n\r\nЛибийски пътнически самолет, летящ от египетския град Александрия за Триполи, бил отклонен за Мисрата, на 190 км източно от либийската столица, заради ракетния обстрел, съобщиха летищните власти. По-късно бе обявено, че всички полети за Триполи ще бъдат отклонявани за Мисрата.\n                \n                \r\nЛетището, разположено на 8 км източно от центъра на Триполи, беше затворено от 31 август до 6 септември поради боеве между съперничещи си въоръжени групи близо до столицата. То беше отворено отново на 7 септември след подписването, под егидата на ООН, на споразумение за прекратяване на огъня между враждуващите милиции, пише БТА.", "date": "2018.09.12", "title": "Летището в Триполи подложено на ракетен обстрел"}
{"url": "https://www.dnes.bg/politika/2018/09/12/bsp-se-chudi-v-ns-shte-se-glasuvat-li-ministerskite-ostavki.387574", "text": "Министерските оставки провокираха опозицията да заподозре, че има колебание сред управляващите дали наистина да смени Валентин Радев, Николай Нанков и Ивайло Московски.\n\n\n Причината – точката с промените в Министерския съвет не е включена в дневния ред за работата на парламента през тази седмица.\r\n\"Защо ги няма дълго прокламираните оставки? Колко коалиционни съвета трябва да се проведат, за да стане ясно ще има ли промени в кабинета, то бяха сини каски, зелени каски, но в този дневен ред няма оставки, това означава ли, че няма да бъдат внесени и има разколебаване?\", скочи социалистът Драгомир Стойнев.\r\n                    \n                    \n                Шефката на парламента Цвета Караянчева обаче му обясни, че премиерът Бойко Борисов вече информира, че ще внесе предложението си за кадрови промени в МС в четвъртък, така че ще влязат в дневния ред като втора точка утре.\r\nУтре Борисов ще внесе в Народното събрание искане да бъдат освободени тримата министри, които подадоха оставки заради катастрофата край Своге.\r\nЗа мястото на министъра на регионалното развитие Николай Нанков министър-председателят ще предложи депутата и бивш зам.-кмет на Враца Петя Аврамова, сегашният главен секретар на МВР Младен Маринов за вътрешен министър на мястото на Валентин Радев, а Александър Манолев - зам.-министър на икономиката, за министерството на транспорта вместо Ивайло Московски.", "date": "2018.09.12", "title": "БСП се чуди в НС: Ще се гласуват ли министерските оставки?"}
{"url": "https://www.dnes.bg/zvezdi/2018/09/12/djaferovich-potresen-ot-novite-bradyri.387570", "text": "Ваня Джаферович се възмути от участниците във новото издание на риалити предаването VIP Brother. \r\nБившият футболист написа като коментари във Facebook, че плеймейтката Нора Недкова е \"тотал щета, даже и психично болна\".\r\nОсвен това той коментира, че до момента не е знаел, че скандалният изпълнител Папи Ханс, нашумял с песните \"Кекс\" и \"Супер палав\", всъщност е и писател.\r\n\"Абе, Кекса писател бил... не знаех\", възмути се Джаферович.\r\nПапи Ханс, чието истинско име е Константин Трендафилов, пък скоро обяви с пост в Instagram, че най-много се гордее с литературното си творчество. \r\n\"Каквото и да става, най-голямата ми гордост остават една тънка и една по-дебела книжка\", написа той.\r\n", "date": "2018.09.12", "title": "Джаферович потресен от новите Брадъри"}
{"url": "https://www.dnes.bg/stranata/2018/09/12/dps-sreshtu-vandalizma-v-turskite-grobishta-na-dobrich.387579", "text": "Като провокация срещу българския етнически модел определиха от ДПС посегателството над паметници в турските гробища в Добрич на 6 септември.\r\nИзвършителят, съборил надгробните плочи на 40 паметника в мюсюлманския сектор на гробищния парк, където няма видеонаблюдение, а само един пазач, вече е арестуван, а от прокуратура съобщиха, че той е психично болен.\n\r\nВъпреки това в декларация от името на ДПС Хасан Адемов се оплака, че вандализмът в гробищата се дължи на властвуващия национализъм и ксенофобия.\r\n\"Управляващите от ГЕРБ мълчат, както мълчаха и когато бяха блъскани и влачени възрастни хора на границата на изборите миналата година, както мълчаха когато се говореше за смяна на имена на местности, както когато ни отричат правото да бъдем част от нацията\", обвини той.\r\n                    \n                    \n                Според ДПС ГЕРБ са дали власт на националистите без да си дават сметка за последиците.\r\n\"Мълчанието е недържавническо, рушащо устоите на демокрацията, призовавам всички държани органи и институции да осъдят вандалския акт, а компетентните органи да предприемат действия\", отсече Хасан Адемов.\r\nСпоред него днес всички трябва да са загрижени за демокрацията и мира в региона.\r\n\"Трябва да кажем твърдо \"НЕ\" на подобни актове на вандализъм, на всяка форма на разделението и противопоставянето, всичка да кажем \"ДА\" на правата и свободите, на демокрацията и мира\", призова Адемов.", "date": "2018.09.12", "title": "ДПС срещу вандализма в турските гробища на Добрич"}
{"url": "https://www.dnes.bg/notifikacii/2018/09/12/kameri-v-bdj-niama-no-skriti-kameri-ima-porazii-za-milioni.387568", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nВидеозапис със скрита камера разкрива тревожни детайли от случващото се в БДЖ.\r\nВъв въпросното видео инспекторът по вътрешна сигурност в предприятието Евгени Димитров споделя информация за кражби в особено големи размери, за слабата охрана на вагонните депа, за липсата на видеонаблюдение.\r\nПо думите на Димитров ръководството на БДЖ не сезира прокуратурата и органите, за да избегне обвинение в безстопанственост.\r\nАвтор на скандалното видео е Петър Бръснаров, който е бивш служител на БДЖ, освободен от длъжност преди няколко месеца.\r\nТой обясни в студиото на \"България сутрин\", че кражбите от столичното вагонно депо в \"Надежда\" са на стойност от 300 хиляди лева.\r\n                \n                \"За съжаление освен, че ги има тези кражби и те не са само във вагонното депо в \"Надежда\", те са и във всички останали депа. Освен, че тези кражби са налични, от друга страна в БДЖ \"Товарни превози\" охраната струва 250 хиляди лева на месец\", разказа още Бръснаров.\r\nТой разкри, че въпросните охранители са на пенсионна възраст и нямат оръжие.\r\nХристиян Кръстев, който е бивш директор на БДЖ добави, че охранителите нямат и връзка с полицията. Освен това камерите за видеонаблюдение са с изключително ниско качество.\r\n\"Кражбите може би на територията на София не са за 300 хиляди, а са за няколко милиона, защото не е само вагонното депо в \"Надежда\", имаме две локомотивни депа, имаме отделно още едно вагонно депо в \"Подуяне\", кражбите са много. Това са констатирани кражби за 300 хиляди. Тук говорим за милиони само на територията на София\", каза още Кръстев пред .\r\nХристиян Кръстев и Петър Бръснаров изразиха съмненията си за бъдещето на БДЖ. Според тях техниката е стара, не се дават пари за поддръжка и ремонти, а грешната, по думите им политика, ще доведе до ликвидирането на железницата.\r\nБившият директор на БДЖ предположи, че след края на държавното предприятие може да се появи частен оператор.\r\nТой и Петър Бръснаров обаче изразиха опасенията си, че кражбите и лошото управление може да причинят инциденти и нови трагедии.", "date": "2018.09.12", "title": "Камери в БДЖ няма, но скрити камери има – поразии за милиони!"}
{"url": "https://www.dnes.bg/muzika/2018/09/12/paramore-spirat-da-izpylniavat-edin-ot-nai-golemite-si-hitove.387572", "text": "Paramore повече няма да изпълняват песента \"Misery Business\" по време на концертите си. Това съобщи вокалистката на групата, Хейли Уилямс, по време на участие в Нашвил, Тенеси на 7 септември. А причината е феминистка.\r\n\"Тази вечер свирим песента за последен път. Това е избор, който направихме, защото чувствахме, че така трябва\", каза певицата. Точно преди да засвирят парчето Хейли посочи: \"Това е за всяко лошо решение, което ни е довело до тук. Това е за всички срамни неща, които сме казвали. Но ние пораснахме. Признавайки си невежеството от миналото и израствайки като емоционално интелигенти хора, ние решихме да не свирим повече \"Misery Business\". Песента е наистина добра, но е проблематична, с обиден текст за жените във втория куплет\".\r\n                    \n                    \n                През годините изпълнителката няколко пъти е казвала в интервюта, че текстът е жесток. Хейли вече не се идентифицира с онази Хейли, която е написала песента. През 2015 г. тя съобщи в Tumblr: \"Текстът на Misery Business\" не е такъв, с който мога да установя връзка сега, на 26 години. Отдавна не мога да свържа такъв текст със себе си. Тези думи са написани, когато бях на 17 г.\".\r\nТя твърди, че това няма голям философски смисъл и е било написано в тайния ѝ дневник, заради случка в гимназията.\r\n\r\n ", "date": "2018.09.12", "title": "Paramore спират да изпълняват един от най-големите си хитове"}
{"url": "https://www.dnes.bg/rusia/2018/09/12/vostok-2018-predupreditelen-izstrel-sreshtu-us-liderstvoto.387564", "text": "\r\nМащабните учения в Далечния изток са пряко свързани със Сирия, пише \"Взгляд\". Електронният вестник акцентира върху \"смайващия брой на участниците\" - 300 хил. души. Според Запада с този размах руснаците искат да изплашат НАТО, всъщност обаче причината е съвсем друга, се казва в статията.\n\r\n\"Явно е решено да се покажат възможностите на въоръжените ни сили в кратки срокове да прехвърлят значителни сили и техника на големи разстояния\", твърди военният експерт Александър Бартош. По думите му Москва цели максимално да разпространи в армията си опита от сирийската война - офицерите, служили като инструктори във войските на президента Башар Асад, да споделят знанията си с максимален брой военни без боен опит.\n\n\n\n\r\n                    \n                    \n                Участието на Китай в маневрите не е знак за създаване на военен алианс с Руската федерация, смятат военни специалисти от КНР, цитирани от \"Инфокс\". Според китайски медии армията на Пекин разчита да получи ценни умения въз основа на руския опит от войната в Сирия. Ученията предизвикаха недоволство у НАТО и почти паника в Япония, която има териториални спорове и с Русия, и с Китай. Освен това Русия провежда военно учение в Средиземноморието във връзка с предстоящо настъпление в Идлиб, отбелязва руският новинарски портал.\n\r\nСпоред американския наблюдател Себастиан Роблин \"Восток 2018\" е предупредителен изстрел срещу лидерството на САЩ на световната арена. Русия и Китай обаче си поставят съвсем различни цели, затова никоя от двете страни няма да се жертва, за да помогне на своя съюзник, изтъква той. Русия иска да запази доминиращо положение спрямо съседните страни в Източна Европа и Централна Азия, а Китай - да затвърди контрола върху Южнокитайско море. \n\r\nСъщевременно Пекин смята да засили влиянието си върху страните от Централноазиатския регион чрез създаване на икономически коридор.Това може да застраши традиционното влияние на Москва в постсъветските територии. Освен това Русия е важен доставчик на оръжия за Индия - основния стратегически съперник на китайците.\n\r\nНе е задължително тези противоречия да предизвикат военни действия, но те показват, че макар Китай и Русия да са против диктата на САЩ, двете страни нямат по-значими общи интереси. Затова поканата на Москва към китайските военни да участват в маневрите е опит да се укрепи взаимодействието между Русия и Китай във военната сфера, смята аналитикът от САЩ.\n\r\nУченията \"Восток 2017\" няма да попречат на САЩ да нанесат удар в Сирия, пише \"Независимая газета\", цитирана от БТА. Заради маневрите основните стратегически сили на Русия са концентрирани в Далечния изток. Междувременно Съединените щати и съюзниците им може тези дни реално да нанесат удар по интересите на Русия в Близкия изток, отбелязва изданието.\n\r\nНа Запад са убедени, че режимът на Башар Асад ще използва химически оръжия и американската коалиция ще нанесе в отговор още по-мощен удар в Сирия. Чужди медии допускат, че може да пострада и руската военна групировка в Сирия, което ще изостри още повече отношенията между САЩ и Руската федерация - дори до реален военен конфликт.\n\r\nВъпросът е как Москва може в тази ситуация да защити Сирия и да подкрепи сирийските войски в планираната за най-скоро време офанзива в Идлиб?\n\r\nСъбитията и експертните мнения налагат извода, че военното и политическото ръководство на Русия ще е способно да изпълни тези задачи, само разполагайки със значителни военни и материални ресурси. Военни източници съобщиха, че за да поддържа адекватна военна дейност в Близкия изток, да възпира НАТО по западните си граници и в други региони, включително Арктика, Русия ще увеличи през 2019 г. разходите за отбрана. Но не се посочва колко точно. А същевременно се изостря икономическата и финансова криза във федерацията - обект на западни санкции, подчертава всекидневникът.", "date": "2018.09.12", "title": "\"Восток 2018\" – предупредителен изстрел срещу US лидерството"}
{"url": "https://www.dnes.bg/football/2018/09/12/ispaniia-razbi-svetovniia-viceshampion-hyrvatiia-s-6-0.387580", "text": "Испания разби Хърватия с 6:0 в мач от група 4 на елитната дивизия на Лигата на нациите и нанесе сериозен удар върху самочувствието на световния вицешампион.\n\r\n\"Ла Фурия\" демонстрира страхотна ефективност по време на двубоя в Елче, докато балсканският тим бе далеч от най-добрите си дни, като преживя огромно унижение и регистрира най-тежката загуба в историята си.\n\r\nИспанците се забавляваха и зарадваха феновете си давайки им надежда, че преходът след идването на Луис Енрике и напускането на важни играчи, няма да отнеме много време. Те вече имат 6 точки в групата, докато хървати и англичани остават без точка.\n\r\nИспанците вкараха по 3 гола в двете полувремена и пропуснаха още няколко. Марко Асенсио игра много силно, но като цяло домакините се представиха отлично.\n                    \n                    \n                \r\nВ състава на домакините имаше някои изненади, след като Гая и Дани Себайос стартираха. За гостите Домагой Вида бе възстановен, а нападението бе водено от Иван Сантини.\n\r\nСблъсъкът започна с честване на Иван Ракитич, който записа своя мач №100 за Хърватия и получи екипи и на двата тима с числото 100 и своето име.\r\n", "date": "2018.09.12", "title": "Испания разби световния вицешампион Хърватия с 6:0"}
{"url": "https://www.dnes.bg/balkani/2018/09/12/erdogan-za-idlib-svetyt-shte-plati-cenata.387567", "text": "\"Предупреждение от Ердоган за Идлиб: светът ще плати цената\", пише в заглавие турският в. \"Стар\", цитиран от БТА.\n\r\nМного турски вестници днес публикуват на първите си страници думите на турския президент в статия по темата за сирийската провинция Идлиб, отпечатана в американския в. \"Уолстрийт джърнъл\". В материала Ердоган предупреждава, че евентуална офанзива на сирийския режим в Идлиб ще тласне района към хуманитарно бедствие, а цента ще платят \"не само невинните цивилни, но и целият свят\".\n\r\n\"Режимът на Асад се готви да извърши голямо настъпление в Идлиб, където живеят три милиона души. Да не се направят нужните стъпки би струвало много скъпо. Няма да изоставим сирийския народ на благоволението на Асад. Не могат да се жертват невинни хора в името на борба с тероризма. Подобна стъпка само ще стане причина за създаването на нови терористични и екстремистки гнезда\", пише турският лидер.\n\n\n\r\n                    \n                    \n                Статията на Ердоган за \"Уолстрийт джърнъл\" е цитирана днес и от редица други вестници, пише БТА.\n\r\n\"Режимът на Асад вече седем години взима на прицел сирийски граждани с произволни арести, систематични изтезания, масови екзекуции, варелни бомби и химически и конвенционални оръжия\", цитира в. \"Анаюрт\" думите на Ердоган.\n\r\n\"Ватан\" също помества превод на материала, в който Ердоган отбелязва, че \"в момент, когато на хоризонта се задава офанзива срещу Идлиб, международната общност трябва да осъзнае съвместната си отговорност. Цената на пасивността ще бъде висока и ние няма да изоставим сирийския народ на благоволението на Башар Асад\", посочва Ердоган. Според турския президент целта на сирийския режим в Идлиб не е \"истинска и ефективна борба с тероризма\", а безразборно премахване на опозицията.\n\r\n\"Безпокойствата за зверства в Идлиб прикриват настъпления в името на \"енергийни войни\", които ще продължат с десетилетия в Средиземноморието\", пише междувременно турският в. \"Йени шафак\". \"САЩ изпращат в района команден кораб, а англичаните - атомна подводница. Бойните кораби ще бъдат следвани от сондажни кораби. Сондажи в богатия на природен газ район започват първо САЩ, а после и фирми от Франция, Великобритания и Италия\", пише още турският вестник.\n\r\nСпоред \"Йени шафак\" \"западните държави, които държат около 60 на сто от петрола в Персийския залив, сега са хвърлили око и на Средиземноморието. На 28 септември газ (в Средиземно море) ще търси Ексън Мобил, следват Тотал, Шел, Ени, Нобъл енерджи\". \n\r\nКипърските гърци упълномощиха Франция да ползва военноморска и военновъздушна база, а британците отдавна притежават бази на острова. САЩ и Русия пък използват заедно кипърското пристанище Лимасол, пише още изданието. Турция също планира да започне сондажи с кораба \"Фатих\", съобщава \"Йени шафак\", като твърди, че целта на Анкара ще бъде да \"попречи на установяването на свършен факт\" в региона.", "date": "2018.09.12", "title": "Ердоган за Идлиб: Светът ще плати цената!"}
{"url": "https://www.dnes.bg/obshtestvo/2018/09/12/vijdali-li-ste-tazi-jena-policiiata-v-ruse-ia-izdirva.387583", "text": "Полицията издирва Севдалина Малакова на 72 години от град Русе, съобщават от Областната дирекция на МВР. Жената се издирва по молба на нейните близки.\r\nСевдалина е в неизвестност от 10 септември, когато е напуснала дома си. Последно е видяна в Русе на бул. Генерал Скобелев.\r\nЖената е на видима възраст 70-75 години, ръст - около 170 см, нормално телосложение, лице – бяло, коса – права, дълга, бяла, очи – сини.\r\nВ деня на изчезването си е била облечена с червена (избеляла) блуза с къс ръкав, мастилено сини дънки, обута с черни кожени обувки.\r\nГражданите, които разполагат с информация за местонахождението на жената могат да се обадят на следните телефони:\r\n- (082) 882 433 - Първо РУ – Русе;\r\n- (082) 882 316 или (082) 882 319 в група „Издирване” в ОДМВР;\r\n- в най близкото РУ на МВР;\r\n- на тел. 112.", "date": "2018.09.12", "title": "Виждали ли сте тази жена? Полицията в Русе я издирва"}
{"url": "https://www.dnes.bg/zvezdi/2018/09/12/keksyt-e-muhliasyl-dara-i-papi-hans-skysali.387578", "text": "Константин Трендафилов, добил популярност и като Папи Ханс, вече не меси кекс с Дара. Те са се разделили преди месец, без драми и излишен шум, . \r\nПисателят стана част от новия сезон на VIP Brother с надеждата да трупа още известност, очакваше се в къщата да влезе и неговата половинка. Връзката им оабче е в историята, като певицата сама разясни ситуацията с пост в Instagram.\r\n\"Здравейте, тъй като много от вас ми писаха, сега ще обясня накратко как седят нещата между мен и Папи Ханс, за да не си измисляте свои сценарии на историята ни. Връзката ни приключи преди месец, запазихме това за нас си (не е нужно всеки да знае всичко, не смятах и за адекватно да давам информация, след като много хора мислеха връзката ни за PR стратегия).\r\n                    \n                    \n                Може да сте ни видяли някъде заедно миналата седмица, може да ни видите заедно и след излизането му от къщата. Имаме едни прекрасни приятелски взаимоотнонешия и това няма да се промени. Няма драма - само любов. Обичам те, стискам ти палци, успех\".\r\nДвамата се събраха покрай участието си в кулинарно шоу, а мнозина видяха в това взаимна изгода за реклама на творческите им проекти. \r\nКаква е истината си знаят само двамата, но така или иначе са поели вече по различни пътища.\r\n", "date": "2018.09.12", "title": "Кексът е мухлясъл... Дара и Папи Ханс скъсали"}
{"url": "https://www.dnes.bg/politika/2018/09/12/goranov-popari-chinovnicite-10-no-ne-za-vsichki.387590", "text": "Около 433 хил. заети в бюджетната сфера ще получат увеличение на заплатите си от 1 януари.\r\nМакар вчера премиерът Бойко Борисов да анонсира, че то ще е с 10%, днес финансовият министър Владислав Горанов обяви, че в много администрации то ще е диференцирано - за едни повече, за други по-малко, според работния им принос. \nПо думите на финансовия министър ръстът с  10% няма да е \"на калпак\" за военнитe например.\r\nПри заетите в средното образование увеличението ще бъде с 20%,  какъвто ангажимент бе поет. \r\nРъстът с 10% средно ще струва на хазната 1 млрд. лева или 1% от БВП. Такова повишение на заплатите – за всички заети в бюджетната сфера, не е правено от 2008 г.\r\n                    \n                    \n                Според Горанов това е добра новина за пазара  на труда, защото имаме едно от най-ниските нива на безработица и трудно  се намирали качествени служители в администрацията.\r\n\"Очакваме  това увеличение на възнагражденията да повлияе положително на целия  пазар на труда, като изтласка и останалите доходи в страната\", коментира  той.\r\nВладислав Горанов напомни и че от увеличените разходи за персонал приходите в  социалните и здравноосигурителните фондове също ще се увеличат.\r\nВ  отговор на въпрос той посочи, че няма връзка между ръста на  заплатите в администрацията и начина, по който се осъвременяват  пенсиите. Министърът отрече увеличението да има връзка с предстоящите догодина  избори с аргумента, че това се случва почти всяка година.\r\nВладислав Горанов пресметна, че в края на август излишъкът в бюджета е близо 2,5 млрд. лв. Това се дължало на по-добрата събираемост на приходите и забавяне на част от разходите, свързани с цикличността на инвестициите и спецификата на строителния сезон.\r\nФинансист №1 уточни, че се подготвят няколко модела за промяна в здравната система. Вариантът за допълнителна здравна застраховка бил елемент в един от тях. Моделите ще бъдат представени до края на месеца в парламента от здравното министерство, а обсъжданията тепърва предстоят.\r\nЛичното мнение на Владислав Горанов било за демонополизация на НЗОК с даване право на избор на осигурените дали да се осигуряват в НЗОК или в частно дружество.", "date": "2018.09.12", "title": "Горанов попари чиновниците: 10%, но не за всички!"}
{"url": "https://www.dnes.bg/obshtestvo/2018/09/12/varna-na-pohod-za-jivot-v-pamet-na-ubitiia-baletist.387582", "text": "Приятели, роднини и колеги на убития на пътя балетист от Държавна опера Варна Мартин Чикалов организират \"Поход за живот\".\r\nШествието ще тръгне в 18 часа от сградата на общината и ще спре пред сградата на областната управа.\n\n\r\nВ 12 часа днес е погребението на Мартин в новите гробища край Варна.\r\nСпоред очевидци на инцидента младият мъж е блъснат на бул. \"Приморски\", близо до летния театър, докато бутал колелото си, пресичайки булеварда на пешеходна пътека.\r\nПолицията откри БМВ-то, блъснало Мартин, а шофьорът се е предал сам в полицията в присъствието на адвоката си. По случая бе образувано досъдебно производство.\r\n ", "date": "2018.09.12", "title": "Варна на \"Поход за живот\" в памет на убития балетист"}
{"url": "https://www.dnes.bg/eu/2018/09/12/iunker-zakonna-migraciia-za-kvalificirani-chujdenci.387591", "text": "Председателят на Европейската комисия Жан-Клод Юнкер произнесе днес последното слово си за състоянието на ЕС пред евродепутатите в Страсбург.\r\nТой очерта посоките за работата на ЕК до края на мандата и до изборите за Европейски парламент през май догодина. В словото си Юнкер говори за мястото на ЕС в света, за опазването на границите, за заплахите от тероризма, за търговското съперничество, за бъдещите отношения с Африка, за миграцията.\n\r\nПредседателят на ЕК предложи до 2020 г. ЕС да разполага с 10 000 служители за опазването на външните граници.\n\r\nТой призова за разкриването на пътища за законна миграция, като по този начин да бъдат привлечени квалифицирани чужденци. \n                    \n                    \n                \r\nЮнкер призова отношенията с Африка да станат партньорски и съобщи, че ЕК ще предложи план за разкриването на 10 милиона работни места за африканци в техните страни в следващите пет години.\n\r\nВ оставащите няколко месеца от мандата си ЕК ще предложи подход за укрепването на еврото на международната сцена. Юнкер отбеляза, че засега еврото е втората валута в света и призова тази позиция да се подобри. По неговите думи е неприемливо ЕС да плаща за вноса на енергия в долари, след като едва два процента от внасяните енергоизточници идват от САЩ.\n\r\nПо повод напускането на Великобритания Юнкер заяви, че след март догодина британската страна няма да бъде просто външна за ЕС, а ще се превърне в много близък съсед и партньор. Той отбеляза, че въпреки това ще бъде невъзможно Великобритания да остане част от единния пазар на ЕС.\n\r\nБих искал занапред да полагаме допълнителни усилия за сближаване с Източна Европа, този регион заслужава повече, коментира Юнкер, цитиран от БТА. \n\r\nРазширяването на ЕС е успех, довел до помирение. Трябва да определим ясно отношението си към приемането на държавите от Западните Балкани, иначе други ще се намесят в непосредственото ни съседство, призова той.\r\nЕвропа повече не може да разчита на вчерашните обещания. Съюзите от вчера не са за утре. Дойде часът Европа да вземе в ръце съдбата си, трябва да бъдем суверенни в международните отношения. Светът има нужда от силна и обединена Европа. Това не замества националния суверенитет. Европейският суверенитет никога няма да бъде насочен срещу други. Европа няма да бъде никога крепост, загърбила останалия свят, особено онези, които страдат. Светът е на всички, а не само на избрани, заяви Юнкер.\n\r\nЕвропа трябва да действа като един човек. Винаги, когато ЕС говори с един глас, не са възможни изненади, добави той по повод на отношенията с новото управление в САЩ. Европа трябва да си даде по-ясна сметка за силата си - политическа, икономическа, а понякога и военна. От световен платец трябва да се превърнем в световен играч, призова той.\n\r\nЮнкер посочи, че в следващите месеци очаква да заработи изцяло планът за европейската отбрана. Не военизираме ЕС, а искаме да станем по-отговорни и самостоятелни. Само така можем да защитим гражданите от външните и вътрешните заплахи, както и работните им места, поясни той.\n\r\nЕвропа може да превъзмогне разликите изток-запад и север-юг. Европа е твърде малка, за да се дели. Трябва да утвърдим говоренето с един глас в международната политика, добави Юнкер. Той съобщи, че ЕК ще предложи занапред решенията по някои въпроси от международната политика и от икономиката да бъдат взимани с квалифицирано мнозинство (с гласовете на 55 на сто от държавите в ЕС, които представляват поне 65 на сто от гражданите на Общността).\n\r\nПредседателят на ЕК съобщи, че предстои предложение за промени в общностното законодателство, по чиято сила доставчиците на услуги в интернет ще бъдат задължени да отстраняват терористично съдържание в срок до един час. Той добави, че предстои и предложение, насочено срещу влиянието на външни страни върху европейското обществено мнение.\n\r\nЮнкер призова за отмяна на промените в часовото време. Той отбеляза, че дори да бъде отменена общата промяна между лятно и зимно часово време, всяка държава остава в правото си да прецени дали да сменя часа според сезона.\n\r\nТази година речта на Юнкер предхожда европейските избори и попада в контекста на дебата за бъдещето на Европейския съюз след Brexit и реално започналата предизборна кампания, след като лидерът на групата на Европейската народна партия в ЕП Манфред Вебер вече обяви кандидатурата си за председател на ЕК.", "date": "2018.09.12", "title": "Юнкер: Законна миграция за квалифицирани чужденци!"}
{"url": "https://www.dnes.bg/football/2018/09/12/vraca-mu-e-niu-iork-iskam-da-vyrna-tova-koeto-az-znam-che-moga.387610", "text": "Бившият национал Валери Божинов разкри защо е избрал да продължи кариерата си в новака в Първа Лига Ботев Враца. \r\nБившият играч на Ювентус и Манчестър Сити е сигурен, че това не е крачка назад, защото за него е най-важно да играе редовно. За последно той се подвизаваше в хърватския Риека, но напусна. \r\n\"За мен е важно да играя, да се чувствам футболист. В Риека не се чувствах футболист. Желанието ми беше да играя повече. Благодаря на кмета господин Каменов и моя втори баща Сашо Ангелов. Те са причината да съм тук\".\r\n\"На 32 години съм, обичам футбола. Страст голяма ми е. Искам да върна това, което аз знам, че мога. Правилното място е тук. С борба, труд, себераздаване, мисля, че нещата ще се случат. Съдбата никога не греши, знае си работата. Сашо ми подаде ръка като дете, време е да му се отплатя. Нито е нещо срамно, нито притеснително, не е крачка назад, напротив\", настоя той.\r\n                    \n                    \n                \"Тук съм, за да помогна на отбора. Сигурно ще помогна на момчетата до зимата Ботев да вземе максимален брой точки.  Бях в Китай в град, който е милион и половина, но във Враца все едно съм в Ню Йорк. В България има доста хубави градове. Аз съм променил доста градове, държави, не ми прави впечатление. Аз съм тук да мога да тренирам, да помагам на отбора\", настоя Божинов.\r\n\"Ще науча някои неща. Надявам се повече да науча. Аз и моите съотборници трябва да оставим сърце и душа за този отбор. Аз не съм израснал в царството, че да не може Валери Божинов да живее тук. Враца е хубав, спокоен град. Аз проблеми нямам\", заключи той. \r\n", "date": "2018.09.12", "title": "Враца му е Ню Йорк: Искам да върна това, което аз знам, че мога!"}
{"url": "https://www.dnes.bg/rock/2018/09/12/leni-kravic-idva-prez-mai-za-koncert-v-sofiia.387616", "text": "Американската звезда Лени Кравиц идва в България през следващата година. Той ще изнесе концерт на 4 май, събота, следващата година, а шоуто е предвидено с начален час 20:00 в зала \"Арена Армеец\".\r\nНа 7 септември на пазара излезе единадесетия студиен албум на Кравиц – Raise Vibration, в който той остава верен на стила си, а звученето на албума е изключително характерно. \r\nТой самият казва: \"Искам да предам своето послание за единност. Още от Let Love Rule до Raise Vibration искам музиката да мотивира и вдъхновява!\"\r\nЗаедно с издаването на албума, Лени стартира и третата част от световното си турне за 2018 година, което ще продължи и през следващата година в Европа.\r\n                    \n                    \n                Кравиц е определян като един от най-успешните музиканти на нашето време, той е на сцена вече над 25 години. Вдъхновен от соул, рок и фънк звученето на 60-те и 70-те години, музикантът, композитор и продуцент е носител на 4 поредни награди Грами, и поставя рекорд за най-много спечелени награди в категория \"Най-добро мъжко вокално рок изпълнение\".\r\nБилетите за концерта му в София ще бъдат на цени от 60 до 140 лева и могат да бъдат закупени в мрежата на Ивентим, както и онлайн на www.eventim.bg. Продажбата им стартира на 19 септември, сряда, от 11:00 часа.", "date": "2018.09.12", "title": "Лени Кравиц идва през май за концерт в София "}
{"url": "https://www.dnes.bg/stranata/2018/09/12/ni-sleda-ot-2-godishniia-misho-izdirvat-go-ot-26-ti.387602", "text": "Полицията в Пазарджик и Пещера издирват 2-годишно момченце, изчезнало в ранния следобед на 26 август.\r\nСпоред данните същия ден Михаил Чиков и негово приятелче си играели в края на квартал \"Едиверен\", където живеят - труднодостъпна местност, обрасла с гъста непроходима растителност в склона на планината, съобщиха от МВР.\r\nСлед сигнал от родителите му, незабавно детето било обявено за издирване, стартирали и действията по неговото установяване, които продължават и в момента. \r\nВ издирването са ангажирани полицаи, включително и полицейски кучета, пожарникари, горски работници, работещи в общинската администрация, доброволци от туристическото дружество, жители на квартала, но до момента момченцето не е открито. \r\n                    \n                    \n                Малкото дете е слабо, с къса кестенява коса, било е облечено със синя тениска, къси дънкови панталони и сини сандали.\r\nХората, които разполагат с допълнителна информация за момченцето, могат да сигнализират на тел.112 или в най-близкото поделение на МВР. По случая е образувано досъдебно производство.", "date": "2018.09.12", "title": "Ни следа от 2-годишния Мишо. Издирват го от 26-ти"}
{"url": "https://www.dnes.bg/temida/2018/09/12/cacarov-za-svoge-ne-izpolzvaite-temata-za-politika.387609", "text": "В петък ще бъдат назначени двете основни експертизи по разследването за тежкия пътен инцидент край Своге, при който загинаха 17 души. Ще бъдат изследвани асфалтовите проби, както и качеството на мантинелите. Това стана ясно от думите на главния прокурор Сотир Цацаров в парламента.\n\r\n\"По отношение на асфалтовите проби ще се преценява съответствието им на така наречената рецепта за асфалтова смес и особено елементи, свързани с варовик или варовикови смеси\", обясни той и допълни, че с това ще се заеме вероятно австрийска фирма.\n\r\nЦацаров коментира, че е чул много спекулации по случая, както и за министерските оставки. Той призова политиците да не се упражняват на тази тема, за да трупат рейтинг.\n                    \n                    \n                \r\n\"Тук бе изтървана една фраза: \"Убихте 17 човека\" /б. ред. Репликата е на соцлидерката Корнелия Нинова към управляващите/. Много е лесно да се раздават присъди в тази страна. Ние ще си свършим работата, но не използвайте това за политически цели. Грозно е\", отсече той.\n\r\nЦацаров нарече спекулация и твърдението, че е ясен виновникът и това е само шофьорът.\n\n\n\n\n\r\n\"Ние работим с пълна интензивност по всички версии - шофьор, превозвач, път и начин на изграждането на пътя. Никоя линия на разследването не е пренебрегната\", настоя той.\n\r\nГлавният прокурор коментира и номинацията на Младен Маринов за вътрешен министър.\n\r\n\"Мога да дам само много добри оценки за него. Като професионалист е човек, с който работим много добре, и е човек, който познава добре професионалните проблеми на полицията. Единственото ми притеснение е, че като министър ще бъде залят и с политически проблеми\", каза Цацаров.\n\r\nПопитан дали ще става член на Конституционния съд, Цацаров отсече, че не му се коментират слухове.\n\r\n\"Има истина, че оттук ще тръгна към Съдебната палата, а не към Конституционния съд\", категоричен бе Цацаров.\n\r\n\"Мандатът не е смисълът на моя живот. Животът ми не свършва с мандата\", отговори той на въпрос какви са плановете му след изтичането на мандата му.\n\r\nГлавният прокурор засегна и проблема със забавянето на експертизите и като основен проблем изтъкна недостига на съдебни медици.\n\r\n\"Във Видин, Враца, Монтана експертизите се обслужват от един съдебен медик. Този проблем трябва да намери държавно решение\".", "date": "2018.09.12", "title": "Цацаров за Своге: Не използвайте темата за политика!"}
{"url": "https://www.dnes.bg/zvezdi/2018/09/12/balerina-studentka-po-pravo-carica-na-vinoto.387597", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nТитлата \"Царица на виното\" тази година отиде при младата студентка по право, която освен това се занимава и с класически балет.\r\nБояна Ацева се пребори с конкуренцията и победи 6 претендетки за короната.\r\n\"Царица на виното\" се проведе в село Старосел в Деня на гроздобера – 9 септември. Председател на журито беше Евгения Калканджиева, а самият конкурс е свързан с традициите и няма нищо общо с модно ревю по бански.\r\nТя обясни, че всяка от седемте претендентки е била облечена в носия от различни етнографски области. Веднага след избирането на победителката, \"Царицата на виното\" е била качена в корито, пълно с грозде. Коронясаната красавица е трябвало да смачка първите зрънца, от които да потече първия гроздов сок. Така ритуално е открит и гроздобера, разказа самата Евгения Калканджиева пред .\r\n                    \n                    \n                Тя допълни, че всички участнички са изпълнили и ритуален тракийски танц, който представлява молба към бог Дионис за плодородие.\r\n\"Царицата на виното\" Бояна Ацева mcu сподели, че участието ѝ в конкурса е оставило хубав спомен и е било преживяване, от което е научила много.\r\n\"Случайно разбрах за конкурса, реших да се пробвам, тъй като е доста нестандартен. Излиза извън всички рамки на познатите ни конкурси за красота\", добави Ацева.", "date": "2018.09.12", "title": "Балерина, студентка по право... \"Царица на виното\" "}
{"url": "https://www.dnes.bg/eu/2018/09/12/iadrenoto-kopche-za-ungariia-natisnato-orban-ostava-bez-evroglas.387619", "text": "Европейският парламент даде начало на наказателна процедура срещу Унгария за неспазване на върховенството на закона за първи път в историята си.\r\nС 448 гласа \"За\", 197 \"против\" и 48 въздържали се евродепутатите натиснаха т.нар. \"ядрено копче\", което може да доведе до лишаване на Будапеща на правото на глас при вземането на общите европейски решения и приемането на законодателство.\r\nПричините са редица нарушения на основните права, свързани със свободата на изразяване, на научни изследвания, дискриминация срещу малцинствата, намеса в независимата съдебна власт, ограничаване работата на Европейския централен университет и на неправителствени организации. В резолюцията на парламента се говори за корупция и нагласени обществени поръчки с европейски средства. Има обвинения за блокиране ратификацията на Истанбулската конвенция и за неравенство между половете.\r\n                    \n                    \n                Унгария става втората европейска държава, срещу която най-тежката санкция се инициира, след Полша, срещу която Европейската комисия стартира същата процедура през 2017 г.\r\nРешението стана възможно, след като Европейската народна партия, в която членува партията на унгарския премиер Виктор Орбан, разреши на евродепутатите си да гласуват по съвест. Това се случи след напрегната среща между Орбан и евродепутатите от ЕНП в Страсбург, на която е имало размяна на мнения на висок тон.\n\n\r\nУнгарският премиер, който вчера присъства на дебата в Европейския парламент, не успя да убеди и пленарната зала в своята теза, че евродепутатите превишават правата си и наказват Унгария за различното й отношение към християнството, семейството и миграцията. В негова подкрепа се обявиха само евроскептиците и крайната десница, както и британските консерватори, италианската, унгарската и части от френската и испанската делегации в ЕНП.\r\n\"Горда съм, че докладът ми за Унгария получи подкрепа от Европейския парламент, защото става дума за правата на унгарските граждани. Благодаря на евродепутатите, които защитиха демокрацията и върховенството на закона, въпреки политическите интереси на своите партии\", написа след гласуването авторката на резолюцията, холандската депутатка от Зелените Джудит Сергентини.\r\nСлед задействането на процедурата по член 7 от Лисабонския договор Европейската комисия трябва да влезе в диалог с унгарските власти за изясняване на обвиненията и да даде препоръки за отстраняване на нарушенията. Ако това не бъде направено, въпросът ще бъде отнесен до Съвета на ЕС, където също могат да бъдат отправени препоръки на властите и евентуално да се стигне до най-тежката санкция в ЕС - отнемане на правото на глас при вземането на решения.\r\nВ речта си \"За състоянието на Съюза\", произнесена също днес в Европарламента, председателят на Европейската комисия Жан-Клод Юнкер заяви, че \"член 7 трябва да се прилага, когато върховенството на закона е атакувано\". Той добави, че Комисията е готова да се противопостави на всяко подобно посегателство.", "date": "2018.09.12", "title": "\"Ядреното копче\" за Унгария натиснато! Орбан остава без евроглас"}
{"url": "https://www.dnes.bg/obrazovanie/2018/09/12/civilni-policai-do-uchenicite-v-pyrviia-ucheben-den.387606", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Освен униформени полицаи, учениците ще бъдат охранявани и от цивилни служители на МВР по време на първия учебен ден, обяви на брифинг в ГД \"Национална полиция\" главен инспектор Георги Георгиев, цитиран от Bulgaria ON AIR.\r\nТой каза още, че ще зачестят и проверките по питейни и увеселителни заведения за това дали се допускат в тях ученици след 22 ч. и дали се продават алкохол и цигари на непълнолетн лица.\r\nПроведени са били срещи на национално ниво между МВР и фирмите, които охраняват училища и детски градини, както и с техните директори.\r\nБорислав Муеров - началник на \"Охранителна полиция\" към СДВР, коментира, че ще се засили контролът и наблюдението във връзка с разпространението на наркотици около училищата.\r\nЩе се увеличи и полицейското присъствие в районите около тях, допълва БТА.\r\n\r\n ", "date": "2018.09.12", "title": "Цивилни полицаи до учениците в първия учебен ден"}
{"url": "https://www.dnes.bg/obshtestvo/2018/09/12/deputatskoto-kiufte-za-deputatite-stolyt-za-vsichki.387612", "text": "Столовата на парламента да не бъде само за депутатите, ами да се полза и от хората в неравностойно положение, които разчитат на другите за топъл обяд или вечеря.\r\nИнициаторите на идеята организират протест \"Солидарна кухня\"  в тази връзка тази вечер пред Народното събрание от 19 часа.\r\nТе искат всяка неделя парламентарния стол да отвори врати за ползване от самоорганизирани солидарни кухни.\r\nГалина Лачева от активистите на световното движение \"Храна, а не война\" обясни пред БНР, че е крайно време публичната собственост, каквато е и сградата на Народното събрание, реално да стане обществена, а не да е превърната в частна държавна собственост.\r\n                    \n                    \n                \"Ако твърдим, че Народното събрание е народно, то трябва народното в него да си личи. Когато депутатите не са в парламента, хората в неравностойно положение, които няма къде другаде да се хранят, звучи логично да имат възможност да се възползват от това пространство също и то не срещу някаква субсидия, не с условие да им бъдат осигурявани някакви специални ресурси, става дума за провеждане на солидарна кухня\", допълни тя.\r\nАктивистите искат столовата не само на депутатите, а и на всички държавни администрации да бъдат отворени за солидарни кухни.\r\nЛачева обясни, че това не означава, че държавната администрация ще плаща за тази храна.\r\n\"Не искаме нищо друго, освен обществената собственост да бъде достъпна\", настоя тя.\r\n\"Това, което \"Храна, а не война\" правят, е на абсолютно доброволни принципи. Няма никаква подкрепа. Те сами се борят с изключително много предизвикателства и успяват\", подчерта режисьорът и документалист Леа Маринова.", "date": "2018.09.12", "title": "Депутатското кюфте за депутатите, столът – за всички "}
{"url": "https://www.dnes.bg/balkani/2018/09/12/jiveete-pod-naem-v-gyrciia-dyrjavata-dava-pomoshti.387605", "text": "Живеещите под наем или изплащащите жилищен заем за първо жилище в Гърция могат да получават помощи при определени условия.\n\r\nГръцкото правителство предвижда 600 милиона евро за отпускане на добавки за наем от 1 януари 2019 г. На опашката могат да се наредят семейства с доход до 24 000 евро, които живеят в жилище под наем или изплащат жилищен заем за първо жилище. Сумата, която ще се отпуска, ще варира от 70 до 210 евро.\n\r\nОт добавката могат да се възползват всички гръцки граждани, както и чужденци, които живеят в страната, между които и много българи.\n\r\nСпоред критериите за общия доход на семейството съгласно програмата за живеещите под наем едночленно домакинство не може да надвишава сумата от 8.000 евро, увеличен с 4.000 евро за всеки допълнителен член на семейството. Общият доход не може да надхвърля 24.000 евро годишно независимо от броя на членовете на семейството, пише \"Труд\".\n                    \n                    \n                \r\nЗа живеещите в собствено първо жилище, за което изплащат заем, общата данъчно облагаема стойност на недвижимото имущество не трябва да превишава общо сумата от 120.000 евро за едночленно домакинство, увеличена с 15.000 евро за всеки допълнителен член. Крайната сума, предвидена от програмата, е 180.000 евро.\n\r\nСумата, която ще се изплаща, е 70 евро месечно за едночленно домакинство и за всеки допълнителен член надбавка от 35 евро месечно. За най-висока граница на жилищната надбавка се определят 210 евро месечно. \n\r\nСлед изтичане на 12 месеца от одобряване по програмата правоимащият може да подаде отново молба за включване в програмата.", "date": "2018.09.12", "title": "Живеете под наем в Гърция? Държавата дава помощи"}
{"url": "https://www.dnes.bg/notifikacii/2018/09/12/banknoti-ot-1-glavoboliia-za-turski-pevec.387598", "text": "Турската поп звезда Мабел Матиз стана поредната обществена фигура, срещу която се води разследване в Турция, след като се появи в популярен музикален клип с еднодоларови банкноти, а те според правителството били използвани от гюленистите като таен шифър, съобщава сайтът Ал монитор.\n\r\nПрокуратурата разследва Матиз, известен и като застъпник за правата на хомосексуалистите, за предполагаеми връзки с Фетхуллах Гюлен, ислямския проповедник, обвиняван от турските власти за опита за преврат през 2016 г., информира проправителственият в. \"Сабах\", цитиран от БТА.\n\r\nПовод за разследването е станал видеоклип, в който певецът танцува в такт с ритъма с натъпкани в джоба еднодоларови банкноти. Именно доларите, а не текстът на хита, озаглавен \"Какви са тия работи\", са навлекли проблеми на музиканта.\n                \n                \r\nСпоред турското правителство еднодоларовите банкноти, особено тези със сериен номер, започващ с F, са били част от система, използвана от мрежата на Гюлен. \n\r\nПредполагаемият таен шифър на еднодоларовите банкноти бил използван за означаване на йерархията, като званията и длъжностите съответствали на комбинации от букви и цифри от серийните номера на банкнотите. По тази причина притежаването на такива долари се смята за доказателство за виновност.\n\r\nМатиз отхвърли обвиненията.\r\n", "date": "2018.09.12", "title": "Банкноти от $1... главоболия за турски певец"}
{"url": "https://www.dnes.bg/eu/2018/09/12/iunker-predlaga-ohrana-za-evroizborite.387627", "text": "Европейската комисия ще предложи охрана на кандидатите за европейските избори, заяви председателят й Жан-Клод Юнкер в Европейския парламент в Страсбург.\n\r\nКоментарът бе даден в отговор на опасенията на депутати, че чужди държави или частни интереси могат да се намесят и да манипулират резултатите от вота следващия май.\n\r\nЗасега не е ясно дали кандидатите за евродепутати ще могат да наемат бодигардове за сметка на Европейския бюджет, нито дали достъп до услугата ще бъде предоставен само за претендентите за следващ шеф на Еврокомисията, или на всички участници.\n\r\nЕврокомисията препоръча на партиите, които ще участват във вота, да декларират кампаниите в интернет, за да е ясно тяхното авторство и да се намали рискът от дезинформация от извън ЕС. На партиите и на избирателните комисии се препоръчват мерки за засилване на защитата от хакерски пробиви, както и се напомнят новите евростандарти за работа с личните данни на гражданите, които ще се прилагат за европейските избори, независимо дали са вече факт в националното законодателство на страните членки.\n                    \n                    \n                \r\nВ годишната си реч “За състоянието на Съюза” Юнкер подчерта, че в оставащата година до края на мандата си Европейската комисия ще се концентрира в отбиване на външните заплахи. Част от тях са и евентуални дезинформационни кампании или манипулация на данните от евроизборите.\n\r\n\n\r\nНаред с това ЕС ще засили охраната за външните граници, като ще увеличи петкратно граничните служители, на които ще се плаща от евробюджета. До 2020 г. те трябва да станат 10 000. Европейските граничари ще разполагат със собствени кораби и самолети, за да са по-самостоятелни.\n\n\n\r\nОсвен това Еврокомисията ще предложи разширяване на правомощията на Европейската агенция за бежанците, която да получи право да идентифицира и събира документите за мигрантите, чиито молби са отхвърлени и трябва да бъдат върнати в страните, от които са дошли. Това сега е задължение на националните власти, но под 40 на сто от решенията се изпълняват.\n\r\nКато мярка за справяне с миграцията Еврокомисията ще предложи сключването на алианс с Африка, чрез който за 5 г. да бъдат създадени 10 млн. нови работни места, да се осигурят инвестиции и да се увеличи търговията. Според Юнкер е дошло време “да спрем да гледаме на отношенията само като помощ за развитие. Африка не се нуждае от благотворителност, а от партньорство”, каза председателят пред Европарламента.\n\r\n\n\r\nБрюксел се готви да задължи интернет операторите и социалните платформи да свалят до час съдържание, което бъде преценено като застрашаващо сигурността. Става дума за публикации, свързани с тероризъм, където според Еврокомисията преценката не може да бъде оставена на правилата за саморегулиране на големите играчи. Авторите или притежателите на съдържание ще бъдат информирани, че трябва да премахнат съдържанието от национални компетентни органи, след което ще имат 60 минути да го сторят. \n\r\nДоставчиците на хостинг услуги ще трябва да следят денонощно какво се публикува и какви насоки им се дават от органите, за да могат да спазят ангажиментите си за премахване на съдържание. Предлага се отказ от сваляне на публикации, свързани с пропагандирането и популяризирането на терористични действия, да се наказва с глоби до 4% от годишния оборот на виновния доставчик.\n\r\nИзвън регулацията ще останат публикации, съдържащи т.нар. “реч на омразата”, където големите играчи като Google, Facebook и YouTube се съгласиха доброволно да премахват съдържание от интернет.\n\r\nЮнкер поиска да бъдат разширени правомощията на все още неизбрания европейски прокурор, така че той да може да разследва и терористични атентати. ЕС създаде института на европейската прокуратура, за да преследва злоупотреба с европейски средства през 2017 г., но институцията все още е в процес на оформяне. Същата служба ще бъде натоварена и с делата за прането на пари, когато са засегнати повече от една еврочленки.\n\r\n\n\r\nЕврокомисията ще предложи промени в търговските правила, които да позволят на европейските компании да плащат на чуждестранни партньори в евро вместо в долари. Това ще е стъпка към налагането на еврото като световна валута и изместването на американския долар като глобално разплащателно средство. В момента около 60 държави по света са обвързали националните си валути или използват еврото, което според Юнкер е достатъчен повод, за засилване ролята му на международната сцена.\n\r\nОсвен това Брюксел ще предложи и облекчаване на правилата за вземане на решения, което ще позволи да заема по-категорични позиции по световните дела.\n\r\n“ЕС не може повече да е зрител и коментатор. Той трябва да стане архитект на световното бъдеще и за да се случи това, трябва да говори с един глас”, подчерта Юнкер пред евродепутатите.\n\r\nЗа да стане това Еврокомисията ще предложи решенията по някои въпроси, свързани с външната и данъчната политика да се вземат с квалифицирано мнозинство вместо с единодушие, както сега. Според източници от екипа на Юнкер става дума за решенията за налагане на санкции, за започване на невоенни мисии в трети страни и по въпроси, свързани със спазването на човешките права.\n\r\n\n\r\nЕвропейската комисия поиска премахването на зимното и лятното време, въведено в края на 70-те години, след като 4,6 млн. граждани й писаха по въпроса през лятото. В речта си пред Европарламента Юнкер посочи, че на държавите членки ще бъде оставено да се разберат дали да оставят зимното или лятното време като общ стандарт.\n\r\nАвстрийското председателство на ЕС обеща незабавно да постави въпроса на европейските министри за решение.\n\r\n\n\r\nБез да обещава постигането на споразумение за раздялата, Юнкер обеща, че след излизането си от ЕС идния март Великобритания ще остане привилегирован партньор на Европа, който ще има право да търгува безмитно с оставащите 27 членки. Бъдещите отношения обаче не могат да включват оставането в общия пазар, както желае правителството на Тереза Мей.\n\r\nПредседателят на Европейската комисия заяви, че бъдещият дългосрочен бюджет на ЕС до 2027 г. трябва да бъде приет преди европейските избори. Юнкер настоя предложенията за забраната на пластмасите за еднократна употреба, за създаване на отбранителен фонд и за облагането на интернет компаниите, да бъдат превърнати в европейско законодателство преди края на мандата на техния инициатор - настоящата Европейска комисия. В момента 30 на сто от законодателните предложения, включително реформата на политиката за миграцията, са блокирани в Съвета, където държавите членки не могат да постигнат нужното съгласие за тяхното приемане.\r\n ", "date": "2018.09.12", "title": "Юнкер предлага охрана за евроизборите"}
{"url": "https://www.dnes.bg/obshtestvo/2018/09/12/v-bitka-za-jivota-na-vnucite-v-bitka-za-mechtite-im-diado-valeri.387607", "text": "Дядо Валери Кацарски от Кочериново сам отглежда двете си невръстни внучета. Тежката участ сполетяла 66-годишния мъж преди две години, когато той загубил сина си. Оттогава се бори сам с живота, опитва се да подсигури всичко необходимо за 13-годишната си внучка Магдалина и 8-годишният Валери.\r\n\"Майка им ги изостави, когато малкият беше едва 5-месечно бебе. Хвана пътя, намери си друг мъж и от него има още две деца. Тези веднъж не ги е потърсила. Синът ми Кирчо от притеснение и нерви почина преди две години. Разболя ми се детето и ето сега сме чисто самички\", разказва през сълзи дядо Валери.\r\nНаложило му се дори да връща заеми в размер на близо 8 хил. лв., които синът му теглил за лечение на вече покойната му майка.\r\n                    \n                    \n                \"С жената бяхме разведени, но тя също помагаше за децата. Разболя се тежко обаче и се наложи синът да тегли пари, за да я лекува. Уви и тя почина\", обяснява пред \"Монитор\" възрастният мъж.\r\nНаскоро група доброволци успели да зарадват дядо Валери, като направили дарение за децата. Донесли тетрадки и необходими пособия за предстоящата учебна година. \"Не ги познавам момчетата, но те много се трогнаха от нашата съдба. Направиха ми и дарителска сметка, ако някой иска да ни помогне“, обяснява още 66-годишният мъж.\n\r\nДядо Валери все още не е пенсионер, разчита единствено на доходите, които изкарва от зеленчуковата си градинка в двора на дома му. До този момент на два пъти му помагала и Община Кочериново.\r\nПрез миналата година му отпуснали 400 лв. еднократна помощ, а през тази 200 лв. \"Колкото и да ми е трудно аз децата няма да ги изоставя. Те са много добри и разбрани, слушат ме много. Пълни отличници са, те учат тук в Кочериново и винаги сме заедно навсякъде“, твърди той.\r\n ", "date": "2018.09.12", "title": "В битка за живота на внуците, в битка за мечтите им... Дядо Валери"}
{"url": "https://www.dnes.bg/eu/2018/09/12/hiliadi-deca-jertva-na-seksualni-posegatelstva-ot-sveshtenici-v-germaniia.387632", "text": "Хиляди деца са станали жертва на сексуални посегателства от свещеници в Германия в периода 1946 г. - 2014 г. Това сочи изследване, посветено на Германската католическа църква, която е обвинена, че е укрила умишлено фактите, предаде Франс прес, като се позова на информация в германски медии.\n\r\nПроучването е започнало през 2014 г. Официално то ще бъде представено на 25 септември във Фулда на Германската епископална конференция.\n\r\nНай-малко 3677 деца, повечето момчета на възраст под 13 години, са станали жертва на сексуални посегателства, извършени от 1670 духовници, се казва в документа, с който са се запознали германските седмичници \"Шпигел\" и \"Цайт\", пише БТА.\n                    \n                    \n                \r\nВ продължение на три години и половина консорциум от изследователи от Манхайм, Хайделберг и Гисен са проучили 38 000 досиета и документи от 27 германски епархии, които са им били предадени от църквата. Изследователите обаче не са имали пряк достъп до архивите.\n\r\nСпоред авторите на изследването в продължение на векове Църквата е разрушила и манипулирала много документи, свързани със заподозрените и е омаловажила умишлено сериозността и мащабите на деянията.\n\r\nСпоред доклада на изследователите обвинените свещеници често пъти са били премествани, без богомолците да са били предупреждавани за потенциалната опасност, която те са представлявали за децата. Само една трета от заподозрените са били обект на преследване по силата на каноничното право, но санкциите са били минимални, а в някои случаи и несъществуващи, констатират изследователите.\n\r\nОт няколко години Германската католическа църква е разтърсвана от разкрития за сексуални посегателства. През 2017 г. доклад разкри, че най-малко 547 деца от католически хор в Регенсбург са били жертви на посегателства в периода 1945 г. - 1992 г.\n\r\nСветият престол днес съобщи, че папа Франциск свиква ръководителите на всички епископални конференции по света на среща на върха във Ватикана от 21 до 24 февруари 2019 г., предадоха световните агенции. Темата ще бъде защита на непълнолетните от посегателства, в това число и сексуални, от свещеници.\r\n ", "date": "2018.09.12", "title": "Хиляди деца жертва на сексуални посегателства от свещеници в Германия"}
