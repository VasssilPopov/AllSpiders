{"url": "https://www.dnes.bg/akoshtete-vqrvaite/2019/10/06/voina-na-e-skuterite-amerikanec-povredil-nad-140-uvrejdal-spirachkite.425233", "text": "Жител на Флорида обяви война на електрическите тротинетки, давани под наем. 59-годишният американец редовно обикаля нощем с клещи в ръце и повреждал спирачките на скутерите. Полицията смята, че от април 2019 г. досега той е извадил от строя над 140 такива превозни средства, принадлежащи на компанията Lime.\n\r\n\r\nМъжът е заловен с помощта на камери за видеонаблюдение, след като една нощ отново излязъл на лов и повредил 20 тротинетки, съобщава изданието Sun Sentinel. Полицаите бързо свързали този случай с останалите, като открили, че повредените скутери почти винаги се намират в близост до дома на заподозрения. \n                    \n                    \n                \n                \n                \n                \r\nСамият той признал, че умишлено е увреждал спирачките, но отказва да съобщи точната бройки на скутерите, на които е посегнал. Мъжът не желае и да съобщи мотивите за действията си, но е категоричен, че такива има и тези са \"основателни\".\n\r\nКомпанията, която дава тротинетките под наем, е била принудена да извади от употреба всички повредени машини, за да не се стигне до аварии и травми. Тя е завела иск срещу мъжа, който ще трябва да покрие разходите по ремонта на скутерите.\n\r\nLime е един от най-популярните сервизи за аренда на електрически тротинетки, като той работи не само в САЩ, но и в Европа и Южна Америка.\r\n \r\n", "date": "2019.10.06", "title": "Война на е-скутерите: Американец повредил над 140, увреждал спирачките"}
{"url": "https://www.dnes.bg/world/2019/10/06/vrajdebnata-politika-na-sasht-razgnevi-phenian.425234", "text": "Северна Корея заяви, че не възнамерява да продължи преговорите със САЩ, ако Вашингтон не се откаже от \"враждебната си политика\", предаде Асошиейтед прес.\n\r\nМинистерството на външните работи на КНДР направи изявлението днес, само часове след като главният й пратеник на работните преговори в Стокхолм заяви, че те са се провалили, защото САЩ не са променили старата си позиция.\n\r\nСАЩ заявиха, че двете страни са имали добри дискусии в Стокхолм и че Държавният департамент е приел поканата на Швеция да се върнат за още дискусии с Пхенян след две седмици.\n\r\nСевернокорейското министерство обаче отхвърли американската декларация като безпочвена и заяви, че Северна Корея не е готова да води подобни разочароващи преговори като тези в Стокхолм, докато САЩ не предприемат съществена стъпка към пълен и необратим отказ от враждебната политика спрямо Пхенян и добави, че Вашингтон е неспособен да предложи алтернативни планове само за две седмици.\n                    \n                    \n                \n                \n                \n                \r\nСпоред севернокорейското министерство Вашингтон не е извършил никаква подготовка за преговорите в Швеция и само е преследвал собствените си политически цели. \n\r\n\"САЩ разпространяват напълно безпочваното твърдение, че двете страни са готови да се срещнат след две седмици. Малковероятно е изобщо да могат да съставят предложение, отговарящо на очакванията на КНДР и на изискванията на международната общност, само за две седмици\", гласи коментарът на Пхенян. ", "date": "2019.10.06", "title": "\"Враждебната политика\" на САЩ разгневи Пхенян "}
{"url": "https://www.dnes.bg/world/2019/10/06/oktoberfest-prikliuchi-sys-7-3-mln-prodadeni-halbi-bira.425235", "text": "Мюнхенският Октоберфест, най-големият фестивал на бирата в света, приключи днес с изпити над 7 милиона литра бира, информира ДПА.\n\r\nПрез двете седмици на Октоберфест близо 6,3 милиона души са посетили фестивала, посочват организаторите. Макар това да е приблизително същия брой като миналата година, сега изглежда хората не са били толкова жадни - тази година са били продадени 7,3 милиона халби бира, което е с 200 000 по-малко спрямо миналогодишното издание. Гостите освен са замезили с продукти от 129 вола и 29 телета.\n\r\n\"Имахме мирен Октоберфест с ненапрегнати и весели посетители\", отбеляза директорът на фестивала Клеменс Баумгертнер, пише БТА.\n\r\nПолицията отчете минимално увеличение на престъпленията с 1 процент до 914. \n                    \n                    \n                \n                \n                \n                \r\nИмало е и по-малко спешни случаи, свързани с алкохола - медиците са се справили с 600 случая на алкохолно натравяне или със 120 по-малко от миналата година.\n\r\nРекорден брой обаче са били случаите на шофиране в нетрезво състояние - спрени са 774 шофьори, от които 414 на електрически тротинетки.", "date": "2019.10.06", "title": "Oктоберфест приключи със 7,3 млн. продадени халби бира"}
{"url": "https://www.dnes.bg/index/2019/10/06/shveicariia-i-priakata-demokraciia-mrysnite-taini-na-stranata.425236", "text": "Мнозина с право се възхищават на Швейцария. Това се дължи не само на безспорните природни красоти, които тя притежава, но и на факта, че някога бедната селска държава отдавна се е превърнала в индустриализирана страна, в която преуспяват както повечето швейцарци, така и многото чужденци, които междувременно съставляват една четвърт от населението. Предприемачите и инвеститорите оценяват правната сигурност. А в много други страни завиждат на швейцарците заради пряката демокрация. \n\r\nВ международен план страната, която неизменно поддържа своя неутралитет, посредничи в различни конфликти по света, приела е организации като ООН, Червения кръст и Световната търговска организация, така или иначе се радва на отлична репутация. Швейцария е смятана за лоното на мирното и консенсусно многоезично съвместно съществуване, социалното равенство и международното хуманитарно право.\n                \n                \n                \r\nРазбира се не всичко е перфектно. Отново и отново на швейцарците им се налага да си задават неприятни въпроси, пише Йоханес Ритер за Frankfurter Allgemeine Zeitung. Например, каква е била връзката на Швейцария с преследването на евреи по времето на националсоциализма в Германия, или каква е била ролята на държавата в случаите на откъсвани от семействата им и предоставяни на чужди домакинства деца, т.нар. Verdingkinder.\r\n\n\r\nОсвен това независима комисия установи безпрецедентни нарушения на човешките права в Швейцария през 20-и век, пише . В началото на 1980-те години властите са задържали повече от 60 000 души, чието поведение не съответствало на преобладаващите буржоазни ценности и морал. Например, всеки, който е бил смятан за „мързелив“, „разпуснат“ или „пияница“, е можело да бъде изпратен в затвор или психиатрия без официална присъда. Не рядко се е стигало до тежки посегателства - от принудителни стерилизации и осиновявания до сексуални злоупотреби и изтезания.\n\r\nКак е могло в държава като Швейцария, която никога не е била възприемана като тоталитарна и несправедлива държава, в продължение на десетилетия да се извършват подобни злодеяния?\n\r\nЗа да разберем отговора на този въпрос трябва да вникнем в разбиранията на швейцарците за това какво е право. \r\nДокато в Германия основният закон и неговият защитник, Федералният конституционен съд, са непоклатимата мярка за правовата държава, швейцарското право възниква пряко от волята на народа. По-висша инстанция от волята на народа не съществува. Ето защо всяка обикновена инициатива, предприета от гражданите, автоматично става част от конституцията на Швейцария. \n\r\nТук я няма институцията на конституционния съд. В съзнанието на швейцарците дори не присъства идеята решенията на народа да бъдат преразглеждани от съдебната власт, или дори коригирани. Гражданите имат последната дума. Върховният съд в Лозана, чиито съдии се избират от парламента на принципа на пропорционалното партийно представителство, също е сравнително безсилен. Това разбиране за закона дава известна възможност за произвол. Решенията да бъдат вкарвани в затвора хора, кривнали от правия път - прелюбодейците, мързеливите, пияниците и т.н. - са вземани от общинските председатели, т.е. от хора, които са били избрани от народа и следователно го представляват. Така те не се отклоняват от общото разбиране за това какво е правилно. През периода Бидермайер основна морална ценност е била сдържаността, която не е включвала прояви на толерантност. Освен това швейцарците имат силна вяра в своите институции, именно защото знаят, че те имат последната дума. Въпреки това много хора не се знаели колко брутална и нечовешка понякога е ставала атмосферата в институциите. Но и не са се опитвали да разберат.\n\r\nВ огледалото\n\r\nШвейцарците смятат себе си за “нация на волята”, обединена не от общи етнически корени или общ език, а преди всичко от реална или въображаема външна заплаха. Като сравнително малка държава Швейцария винаги е трябвало да демонстрира единство, за да утвърди себе си. И онези, които са се отклонявали от тази норма, са предизвиквали възмущение и са били застрашени да бъдат отхвърлени от обществото. От малките общини през кантоните до федералното правителство: швейцарците мислят от позицията на колектива, чието благополучие зависи от личния принос на всеки един гражданин. Личните свободи и достойнства на индивида остават на заден план.\n\r\nШвейцарците твърде късно и бавно започнаха да осмислят тъмните глави от своята история. Това може да е свързано с факта, че заради елементите на пряка демокрация в политическата система, всеки трябва да се чувства отговорен. Много по-лесно е да посочиш с пръст „онези там горе“. Но в Швейцария “онези там горе” всъщност са народът. А да накараш народа да погледне в огледалото, в което ще види своите грешки, е още по-трудно.\r\n   ", "date": "2019.10.06", "title": "Швейцария и пряката демокрация: Мръсните тайни на страната"}
{"url": "https://www.dnes.bg/mestni-izbori-19/2019/10/06/pargov-dumite-na-gerb-sa-poveche-ot-rabotata.425237", "text": "Резултатите в София през последните 14 години показват, че думите на ГЕРБ са повече от работата. Това каза водачът на листата за общински съветницина \"БСП за България\" в столицата Калоян Паргов. \n\r\n\"БСП заяви в началото на предизборната кампания. Казвам го като официална позиция, че няма да търсим решение на проблемите през вдигане на данъците и таксите. Има достатъчно пари в бюджета. Говорим за 1,5 млрд., 1, 7 млрд. последните години, които трябва да се харчат ефективно, по един по-различен начин, свързан най-вече с качеството и с контрола и ще постигнем видими резултати\", заяви той пред bTV. \n\r\nГЕРБ Казват, че не работят на думи, а на дела: \"работа, работа\", но резултатите през последните 14 години ясно показват, че май думите са повече от работата, която е свършена до този момент. Говоря като оценка и на софиянци\", уточни още лидерътна БСП - София. \n                    \n                    \n                \n                \n                \n                \r\nПаргов обърна внимание, че БСП - София са били против вдигането на цената на единичния билет, която се е повишила с 60 %. \n\r\n\"Имаше и дело във Върховния административен съд, който за съжаление някак си не можа да стигне докрай\", допълни още Паргов. \r\n ", "date": "2019.10.06", "title": "Паргов: Думите на ГЕРБ са повече от работата!"}
{"url": "https://www.dnes.bg/blizak-iztok/2019/10/06/zatishie-v-bagdad-obiaviha-merki-za-prekratiavane-na-protestite.425238", "text": "Иракският премиер Адел Абдел Махди обяви пакет от 17 социални мерки, насочени към прекратяването на продължаващите дни наред антиправителствени протести с жертви, предаде ДПА.\n\n\r\nНа заседание на кабинета снощи Махди заяви, че инициативите, които са планирани, включват обявяване на убитите по време на протестите за \"мъченици\", с което на семействата им ще бъдат предоставени привилегии.\n\r\nТой допълни, че всички ранени от протестиращи и представители на силите за сигурност ще бъдат лекувани за сметка на държавата, включително и зад граница, се посочва в изявление на канцеларията му.\n\r\nЩе бъде инициирана програма за изграждането на 100 000 жилища в цял Ирак, а приоритет в това отношение ще бъде даден на най-бедните провинции. Махди обяви, че правителството ще отдели средства за професионално обучение на 150 000 безработни иракчани и ще предложи заеми за започване на малък и среден бизнес.\n                    \n                    \n                \n                \n                \n                \r\nПрез днешния ден в Багдад беше спокойно. На площад \"Тахрир\" в центъра, който се превърна в една от основните точки на протестите, имаше засилено присъствие на силите за сигурност. Служителите се върнаха на работните си места, а по улиците можеха да се видят общински работници, които чистеха оттам изгорелите гуми и боклука, останали след протестите.\n\r\nГубернаторът на Багдад Фалах Джазаири днес беше уволнен на фона на безредиците. Решението е взето единодушно от съвета на провинцията, съобщи телевизионният канал \"Ал Хадас\", като се позова на иракската телевизия, предаде ТАСС.", "date": "2019.10.06", "title": "Затишие в Багдад: Обявиха мерки за прекратяване на протестите"}
{"url": "https://www.dnes.bg/muzika/2019/10/06/legendarniiat-barabanist-djindjyr-beikyr-ot-cream-pochina.425239", "text": "Барабанистът и съосновател на легендараната група Cream Джинджър Бейкър почина на 80-годишна възраст, оповестиха близките му, цитирани от Асошиейтед прес и Франс прес. Бандата включваше също басиста и вокалист Джак Брус и китариста Ерик Клептън.\n\r\n\"С много скръб известяваме, че Джинджър почина в болница - се казва в качена от семейството му информация на страницата му в Twitter. - Благодарим за всички добри пожелания през последните няколко седмици.\"\n\r\nДжинджър Бейкър е сред белязалите историята на рок музиката барабанисти през миналия век заедно с Мич Мичъл от \"Джими Хендрикс експериънс\", Кийт Мун от The Who и Джон Бонам от Led Zeppelin.\n\r\nРоден е в югозападен Лондон през 1939 г. През 1962 г. заменя в групата на Алексис Корнъл барабаниста Чарли Уотс, който се присъединява към Rolling stones. \n                    \n                    \n                \n                \n                \n                \r\nПо-късно Бейкър се прочува със соло изпълненията си на барабани като член на Cream. След разпадането на бандата през 1968 г., става член на групата Blind Fate, преди да основе Ginger Bakers Air Force, в която свири заедно с изпълнителя на клавишни Стиви Уинуд.\n\r\nГрупата Cream бе въведена в Залата на славата на рокендрола през 1993 година.", "date": "2019.10.06", "title": "Легендарният барабанист Джинджър Бейкър от Cream почина"}
{"url": "https://www.dnes.bg/notifikacii/2019/10/06/pregovorite-s-vw-ne-sa-prikliuchili-ima-vyzmojnosti.425240", "text": "Преговорите с Volkswagen за изграждане на автомобилен завод у нас са започнали през ноември 2018 г. и все още не са приключили. Това заяви арх. Любомир Станиславов, който е бил участник в договарянето от българска страна.\n\r\n\"Ние нямаме официално потвърждение или решение на Volkswagen, докато тези две неща факт, все още има шанс. Да, има определени стъпки, които се случват в Турция в тази посока. Над пет пъти Надзорният съвет на автомобилния гигант не одобрява тази сделка, в Турция. Това означава, че има нещо, което ги спира\", уточни преговарящият по сделката.\n\r\nТой беше категоричен, че разговорите с VW ще продължат, защото има и други възможности.\n\n\n\n                \n                \n                \r\n\"Ние участвахме в конкурс за завод за изграждане на малки SUV във фаза 1 и големи SUV модели във фаза 2. Той трябваше да бъде разположен в Източна Европа. На финала на конкурса останаха три терена – Кремиковци до София, другите два са в Турция, при това в азиатската част\", каза още арх. Станиславов пред bTV.\n\r\nПо думите му е възможно в хода на преговорите заданието на конкурса да се е променило. Архитектът заяви, че според турската преса в страната им ще се правят големи седани, а не SUV модели, както е било по условие.\n\r\n\"Напълно възможно е Volkswagen да е получила предложение, което е било изключително атрактивно и мениджмънтът не е могъл да откаже, да е сменил своята стратегия\", допълни участникът в преговорите.\n\r\nСпоред арх. Станиславов, българският терен е бил най-добър откъм инфраструктура в Източна Европа. Той допълни, че липсата на достатъчно добре подготвените кадри да е било едно от възможните притеснения на немския автомобилен гигант.\n\r\n\"За да правите автомобилна индустрия се нуждаете от големи терени, инфраструктура и много хора, които да са добре квалифицирани. Автомобилната индустрия може да случва само със съдействието на държавата\", посочи той.\n\r\nАвтомобилният експерт заяви, че очаква други продукти на VW да започнат да се произвеждат у нас, а SUV моделите да си продължат да се правят в завода в Чехия.\r\n ", "date": "2019.10.06", "title": "Преговорите с VW не са приключили, има възможности!"}
{"url": "https://www.dnes.bg/notifikacii/2019/10/06/prava-za-jenite-v-sauditska-arabiia-mogat-da-naemat-hotelska-staia.425241", "text": "Саудитска Арабия отмени някои от рестрикциите за жените, посещаващи кралството, съобщиха днес саудитските туристически власти. \r\nС новите директиви се разрешава жени да наемат хотелски стаи без присъствието на придружител мъж, както и мъже и жени чужденци да споделят една и съща стая, без да доказват, че са женени, предаде Асошиейтед прес.\n\r\nСаудитската Комисия по туризма и националното културно наследство публикува новите изисквания днес в Twitter, с което потвърди публикацията по темата от петък в саудитския всекидневник \"Оказ\", предава БТА.\n\n\n\r\nКомисията заяви, че жени ще могат да наемат хотелска стая срещу документ за самоличност - лична карта, ако са саудитки, разрешително за пребиваване, ако са чужденки, живеещи в кралството, или с паспорт, ако са туристки. Същите изисквания ще важат и за чуждестранни двойки, без да е нужно да показват удостоверение за брак. Преди за да наемат хотелска стая, жените се нуждаеха от разрешение на мъж придружител.\n                \n                \n                \r\nЖени ще могат също да наемат хотелска стая, без да е необходимо да показват никакви документи, ако с тях има придружител мъж, който разполага с документи за самоличност, заяви тя.\n\r\nОблекчаването на строгите регулации за обществените взаимоотношения се въвежда, след като Рияд обяви първата си програма за туристически визи като част от усилия кралството да се отвори за чуждестранни посетители и да разнообрази зависимата си от петрола икономика, отбелязва Асошиейтед прес.\n\r\nСаудитска Арабия обяви новата визова програма миналата седмица и заяви за нея, че тя има за цел приходите от туризъм за брутния вътрешен продукт да нараснат с 10 процента от сегашните 3 на сто. При представянето на новата визова програма Рияд акцентира върху пет обекта от Световното културно наследство на ЮНЕСКО, обекти за съвременно изкуство и природни обекти като Червено море, пустинята и планините.\n\r\nПреди посетителските визи се издаваха само по конкретни причини като например за мюсюлмански поклонения, за посещение на роднини или за бизнес дела.\n\r\nПрограмата за едногодишната виза за многократно влизане позволява престой до 90 дни в Саудитска Арабия и с нея за пръв път кралството позволява на чужденци да го посещават единствено с цел туризъм. За визите имат право да кандидатстват в интернет или при пристигането си гражданите на 49 страни. Тези на останалите държави по света ще трябва да кандидатстват в най-близкото саудитско посолство или консулство.\n\r\nКато част от усилията да привлече посетители от чужбина, кралството облекчи и дрескода за туристките. Според публикуваната визова информация на сайта на програмата сега от тях се изисква на обществени места да се покриват раменете и колената, но не и да се носи покриваща цялото тяло абая.", "date": "2019.10.06", "title": "Права за жените в Саудитска Арабия: Могат да наемат хотелска стая! "}
{"url": "https://www.dnes.bg/index/2019/10/06/oven-bliznaci-koi-zodii-prahosvat-nai-mnogo.425119", "text": "В края на топлия сезон е време да приберем летните дрехи и да извадим есенните. Както всяка година, и тази ще трябва да се разделим с някои парцалки и освободим място за поредните находки. Но имаме ли достатъчно средства за нови покупки?\r\n \r\nСпоред астролозите, трупането на пари не е за всеки. Има хора от определени зодии, които са с „широки пръсти“ и портмонето им винаги е празно. Те нямат търпение да дойде денят за заплата, а получат ли я, мислят първо как да си угодят, а не за досадните месечни сметки.\r\n \r\n\r\n \r\n\r\n \r\nХората от този знак действат безразсъдно. Те дори не могат да разберат колко бързо им отиват парите, защото не умеят да си правят сметката. Овните не пестят, тъй като предпочитат да си угаждат.\r\n \r\n\r\n \r\nТе са непостоянни и твърде колебливи. Първо ще обмислят доста време дали да заделят малка сума пари за месеца, а след това ще си вземат част от нея за необмислени покупки. Те обичат да си купуват най-новите неща, ето защо винаги са на нула. Обожават да харчат за вкуснотии.\r\n \r\n", "date": "2019.10.06", "title": "Овен, Близнаци... Кои зодии прахосват най-много?"}
{"url": "https://www.dnes.bg/world/2019/10/06/v-avstriiski-ski-kurort-petorno-ubiistvo-ot-revnost.425242", "text": "Петорно убийство от ревност шокира Австрия. Тази нощ 25-годишен мъж застреля бившата си приятелка, новия ѝ приятел, родителите ѝ и брат ѝ в известния ски курорт Кицбюел. \r\n\r\nНападателят и 19-годишното момиче се разделили преди два месеца. Вчера обаче той я срещнал на улицата и ѝ вдигнал скандал, предава .\r\n\r\nА през нощта два пъти идвал до дома ѝ, втория път – въоръжен с пистолет. \r\n\r\nДнес мъжът се е предал в полицията и направил самопризнания.", "date": "2019.10.06", "title": "В австрийски ски курорт: Петорно убийство от ревност"}
{"url": "https://www.dnes.bg/stranata/2019/10/06/2-24-promila-alkohol-v-kryvta-na-shofiora-pregazil-dete-v-sliven.425243", "text": "16-годишно момиче загина на място, след като пиян шофьор го удари на пешеходна пътека. Инцидентът е станал в 4 ч. сутринта на оживен булевард в Сливен.\n\r\nПробата на шофьора е показала 2,24 промила алкохол в кръвта. Той е арестуван за 72 часа.\n\r\nСпоред прокуратурата след инцидента той е направил опит да избяга, според баща му обаче дори не разбрал, че е убил момичето.\n\n\r\nОколо 4 ч. сутринта група деца се прибират по бул. \"Бургаско шосе\". Пресичат на пешеходна пътека, когато ги връхлита колата.\n\r\nВсе още не е ясно при какви обстоятелства е станала трагедията и дали шофьорът е карал с превишена скорост. Ясно е обаче, че пробата показва сериозно количество алкохол в кръвта му.\n                    \n                    \n                \n                \n                \n                \r\nЗад волана е 28-годишният Георги Мангов. Според прокуратурата след инцидента той е направил опит да избяга. Според баща му обаче той дори не разбрал, че е убил момичето и отишъл в заведение, където бил арестуван.\n\r\n\"Той не знаел за какво става дума, не можал да разбере за какво става дума, като отишъл в заведение с приятели, където се е срещнал, когато е влязъл, той не е съобщил за ситуацията\", разказа бащата на Георги.\n\r\nПо информация от прокуратурата, децата не са от Сливен, но учат в града и живеят на квартира. Бащата на шофьора казва, че по случая има много неизвестни. Казва, че не е чувал синът му да пие.\n\r\n\"Ако е станало и има такава ситуация, скарване с приятел, подгонено дете и изведнъж е излязло, той просто е нямал време да реагира\", каза бащата на Георги Милен Мангов.\n\r\nПреди месец отново на същото място лек автомобил удари на пешеходна пътека момче и момиче, а хората се събраха на протест за легнали полицаи и светофар. Днес искат полицейски патрули.\n\r\n\"Не говоря за легнал полицай, говоря за действително полиция, която да следи за това нещо\". Тук се движат в две или три колони, когато наближи пешеходецът, първите спират, а следващата кара с голяма скорост\", казват свидетели.\n\r\nПо случая е образувано досъдебно производство. 28-годишният мъж работи като шофьор на бус в сливенска фирма.\n\r\nНа него му е повдигнато обвинение за причиняване на смърт вследствие на ПТП, на пешеходна пътека, като водачът е употребил алкохол и избягал от местопроизшествието. Наказанието е от  3 до 15 години лишаване от свобода.", "date": "2019.10.06", "title": "2,24 промила алкохол в кръвта на шофьора, прегазил дете в Сливен"}
{"url": "https://www.dnes.bg/stranata/2019/10/06/protest-v-sozopol-ne-iskat-depo-za-opasni-otpadyci.425244", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Протестиращи от созополските села Атия и Присад, както и от град Черноморец, затвориха път в Созопол. \r\n\r\nНапрежението от нерешените проблеми в трите населени места в Созополска община ескалира. Жителите на Атия продължават да настояват да се оттегли проектът за депото за опасни отпадъци, предава Bulgaria ON AIR.\r\n\r\nСамо два дни след като затвориха пътя от Бургас за Созопол, жителите на Черноморец отново протестират.\r\n\r\nНерешен остава и проблемът с безводието в село Присад.\r\n\r\nБлизо час протестиращите пресичаха пешеходната пътека в новия град и блокираха движението.", "date": "2019.10.06", "title": "Протест в Созопол: Не искат депо за опасни отпадъци"}
{"url": "https://www.dnes.bg/zvezdi/2019/10/06/eltyn-djon-otkroveno-za-raka-i-candle-in-the-wind.425245", "text": "Преди две години Елтън Джон научил, че е засегнат от рак на простатата, и едва не умрял от усложненията след операцията за отстраняване на раковото образувание, предаде ТАСС като цитира британски медии.\n\r\nТой за пръв път разказва това в автобиографичната си книга \"Аз\", която предстои да бъде публикувана.\n\r\nПо думите на 72-годишния музикант, лекари открили признаци на заболяването по време на рутинен медицински преглед. Извършената впоследствие биопсия потвърдила диагнозата преди началото на световното му турне, което той не отменил.\n\r\n\"Не бях много шокиран, когато чух думата \"рак\" - пояснява Елтън Джон. - Ракът на простатата не е шега работа, но е често срещано заболяване. То бе открито в ранен стадий и тъй като природата ме е дарила с добро здраве, се възстановявам бързо след всяка болест.\" Известният певец и композитор отбелязва, че предпочел хирургичната интервенция пред химиотерапията.\n                    \n                    \n                \n                \n                \n                \r\n\"Решението до голяма степен бе взето от децата ми - уточнява той. - Не исках години наред да се боря с рака. Операцията бе извършена в Лос Анджелис през 2017 г. и се оказа успешна.\" Няколко седмици по-късно той изпитал чувство на тревожност и силна болка, но продължил да изнася концерти, като от време на време търсел лекарска помощ, за да се потиснат симптомите.\n\r\n\"Струваше ми се, че всичко е наред, а след това за малко не умрях\", признава певецът. След поредица негови концерти в Южна Америка болката се върнала и дори се усилила. Музикантът спешно постъпил в лондонска болница и разбрал, че бил на косъм от смъртта. Инфекцията щяла да го бие, ако няколко денонощия по-късно не бил подложен на лечение. През април 2017 г. британски медии оповестиха, че Елтън Джон е в отделението за реанимация, но тогава не бяха съобщени подробности, независимо че музиканът бе принуден да отмени няколко свои изяви на сцената.\n\r\nТой освен това съжалява, че сингълът му \"Candle in the Wind\", посветен на смъртта на принцеса Даяна, е станал толкова популярен. Композицията е римейк на едноменната песен от албума му \"Goodbye Yellow Brick Road\" от 1973 г., която Елтън Джон написал по повод смъртта на американската актриса Мерилин Монро. Въпросната композиция сър Елтън е изпълнил само веднъж - на церемонията във връзка с погребението на Даяна на 6 септември 1997 г. в Уестмънстърското абатство. \"Candle in the Wind\" незабавно оглави класациите в целия свят и влезе в Книгата на рекордите на Гинес като най-продавания сингъл на всички времена.", "date": "2019.10.06", "title": "Елтън Джон откровено: За рака и Candle in the Wind"}
{"url": "https://www.dnes.bg/index/2019/10/06/kitai-i-honkong-mejdu-patriotizma-i-svobodata.424693", "text": "\"Преди можех да кажа, че обичам Китай. Сега вече не мога да го направя\".\r\nОбстановката в Хонконг се нажежи до червено. Полицията се сблъска с протестиращите, а един мъж бе прострелян. Но желанието за автономност успя да раздразни един квартал в Китай.\r\nПо-голямата част от жителите на Норт Пойнт са лоялни на китайското правителство и комунистическата партия. И са готови на сблъсъци с протестиращите на улицата. \n\n\"Никога не съм си и представял, че ще видя такова насилие в квартала си. Роден съм в Норт Пойнт, винаги съм живял тук. Мястото е наистина уникално. Но има и много хора лоялни на комунистическата партия\", казва един от протестърите, роден на територията на хората, които искат Пекин да ги управлява. Той крие лицето си и името си, за да не го открият властите.\r\n                \n                \n                Преди дни той отива до стената на протестиращите, където са залепени много лозунги и плакати. Вижда как група мъже ги късат и се опитва да ги заснеме. Когато го виждат, мъжете го нападат и започват да го бият. На клипа може да се чуе, как той крещи: \"Не съм направил нищо!\"\r\n\"Сега вече ме е страх. Трябва да съм много внимателен. Но като протестиращ, моите виждания няма да се променят\", казва активистът.\r\nДнес Комунистическата партия в Китай отбеляза 70 години на власт. Но не всички празнуват. \"Нека небесата унищожат комунистическата партия и всеки неин член!\", крещят протестиращи по улиците\r\n\"Това е национален празник, изпълнен с дилеми. Китай се опитва да посегне на начина ни на живот, за това виждаме експлозия на толкова конфликти в обществото ни. Китай е моята страна и я обичам много. Но сега вече не мога да кажа думите \"аз съм патриот\". Режимът в Китай те принуждава да го обичаш. А това е болезнено за мен\", разказва протестиращият. Той обяснява, че е имал разправии и със семейството си, тъй като те са по-консервативни и не разбират протестите. Смятат ги за хаотични.\r\n\"Старото поколение го е страх от комунистическата партия. А аз се надявам, че след време всеки човек от Хонконг, всеки китаец, ще се радва не само на икономически растеж, но и на свобода. Че всички ще живеем без страх. За това трябва да защитим начина си на живот\".", "date": "2019.10.06", "title": "Китай и Хонконг между патриотизма и свободата "}
{"url": "https://www.dnes.bg/mish-mash/2019/10/06/dvoika-osinoviava-momiche-djudje-no-vkarali-v-doma-si-vyzrasten-sociopat.424942", "text": "През 2010 година семейство от САЩ осиновява момиченцето Наталия Грейс от Украйна. Те си мислили, че я спасяват, тъй като 6-годишното дете страдало от хипофизарен нанизъм и може би никой нямало да иска да я осинови.\r\nДа, Наталия била джудже. Но със сигурност не била на шест годинки.\r\nКристин Барнет и вече бившият й съпруг Майкъл осиновили момиченцето, което дошло от Украйна през 2008 година, но нямало сертификат за раждане. От приюта им казали, че Наталия е на шест. Тестовете, които семейство Барнет провели показали, че то е на около 8 или 10 години.\r\nАла, подобно на сценария на филма „Сиракът“, момиченцето станало агресивно. Нападало членове на семейството и заплашвало да ги убие. Семейство Барнет започнали да подозират, че Наталия е много по-голяма от колкото си мислят, че е. За това те прибегнали към помощ от психолог през 2012 година. Той разкрил, че е на около 14 години.\r\n                    \n                    \n                \n                \n                \n                Дете ли била Наталия?\r\nНе. Имала зъби и реч на възрастен човек. А освен това, според Кристин Барнет, Наталия била и социопат.\r\nМомичето заплашило семейството, че ще ги наръга докато спят или ще сложи белина в кафето на майка си. Казвала, че когато ги убие, ще ги завие в одеяло и ще ги зарови в задния двор.\r\n\"Стоеше нощем над нас и ни наблюдаваше докато спим. Трябваше да скрием всички остри предмети от нея“, казва Кристин. Веднъж дори я видяла на бейби монитора как напада малкия й син.\r\nПсихологът открил, че тя страда от психическо заболяване, което обаче се открива само при възрастни. По това време Наталия се озовава в болница, където признава, че всъщност е на 18 години и да, опитала се е да убие семейство Барнет, защото й „било забавно“.\r\nКристин и съпругът й решили да предприемат действия. Те поправили легално възрастта й на 22, за да може Наталия да получи нужната психиатрична помощ. Наели й апартамент в САЩ, взели останалите си деца и заминали за Канада.\r\nАла сега ги чака съд.\r\nСпоред властите, те са изоставили детето, което са осиновили. През 2016 година съседите на Наталия се опитали също да я осиновят, тъй като те се грижели за нея, след като Барнет заминали. Опитали се да поправят и годината и на раждане, като я променили на 2003 г. Кристин и Майкъл, които се развели през 2014 г., възразили.\r\nНа 11 септември 2019 година те били задържани. Съдействали до колкото могат на разследването и били освободени под гаранция срещу 5000 долара. Делото срещу тях започна на 24 септември. Не е ясно колко време ще им отнеме да докажат, че Наталия не е била дете, тъй като никой не може да потвърди възрастта й, а вече никой не знае и къде е. \r\n ", "date": "2019.10.06", "title": "Двойка осиновява момиче джудже... Но вкарали в дома си възрастен социопат!"}
{"url": "https://www.dnes.bg/snimka-na-denia/2019/10/06/sedmicata-zapochva-s-oblaci-shte-e-studeno-i-vetrovito.425224", "text": "През нощта над страната ще има разкъсана облачност. Минималните температури в повечето райони ще бъдат между 2 и 7 градуса и в сутрешните часове на места по високите полета и в котловините ще се образуват слани.\n\r\nУтре, 7 октомври, понеделник, облачността ще е предимно значителна и по-късно през деня и през нощта срещу вторник на места, главно в Южна България, ще има превалявания от дъжд. Ще духа до умерен североизточен вятър. Максимални температури между 13 и 18 градуса.\n\r\nНад Черноморието ще има значителна облачност, но превалявания ще има чак през нощта срещу вторник по южното крайбрежие. Ще духа до умерен североизточен вятър. Максимални температури на въздуха между 16 и 18 градуса. Температурата на морската вода е 20-21 градуса. Вълнението на морето ще бъде 2-3 бала.\n                \n                \n                \r\nНад планините ще бъде предимно облачно. Ще има превалявания от дъжд, над 2000 метра - от сняг. Ще духа до умерен западен вятър, който по-късно през деня в по-ниските части на планините ще се ориентира от изток-североизток. Максимална температура на височина 1200 метра - около 9 градуса, на 2000 метра - около 4.\n\r\nВъв вторник, 8 октомври, ще бъде доста хладно, с дневни температури между 12 и 17 градуса, сутрешни - между 5 и 10. Вятърът ще бъде от север-североизток, слаб, в източните райони - до умерен. Облачността ще е променлива, все още по-често значителна и на места, с по-голяма вероятност в Южна България, ще превалява дъжд, в планините над 1800 метра - сняг.\n\r\nВ сряда, 9 октомври, сутринта ще бъде доста хладно с преобладаващи минимални температури между 2 и 7 градуса. Ще има условия за слани. През деня с югозападен вятър бързо ще се затопли и максималните температури ще бъдат между 18 и 23 градуса. Ще бъде предимно слънчево.", "date": "2019.10.06", "title": "Седмицата започва с облаци, ще е студено и ветровито"}
{"url": "https://www.dnes.bg/rusia/2019/10/06/fbr-zadyrja-i-razpita-ruska-deputatka-v-niu-iork.425225", "text": "Руското външно министерство изпрати протестна нота до властите в САЩ, във връзка със задържането и разпита на депутата от Държавната дума Инга Юмашева и нарече инцидента поредното враждебно действие, предава ТАСС.\n\r\n\"Ние изказваме силен протест във връзка с действията на американските власти срещу депутата от Държавната дума на Руската федерация Инга Юмашева, която беше задържана на летището в Ню Йорк от агенти на ФБР и разпитана. Това е поредната враждебна акция срещу Русия и нейните представители, очевидно насочена към по-нататъшно влошаване на атмосферата на руско-американските отношения “, се казва в изявлението на министерството.\n\r\nМинистерството каза още, че американските власти не са в състояние да контролират собствените си специални служби или не се опитват да нормализират отношенията си с Русия, предава \"Фокус\".\n                    \n                    \n                \n                \n                \n                \r\n\"Възниква въпросът, че американските власти, противно на твърденията си, не се стремят да нормализират диалога, или пък не са в състояние да контролират действията на собствените си специални служби. Инга Юмашева, като координатор на парламентарната група на Държавната дума за връзките ни с Конгреса на САЩ, беше изпратена до обществено-политическия форум „Диалогът Форт-Рос\", който е прецизно създаден, за да помогне за укрепване на взаимното разбирателство и сътрудничество между народите на Русия и САЩ\", се казва още в изявлението.\n\r\n ", "date": "2019.10.06", "title": "ФБР задържа и разпита руска депутатка в Ню Йорк"}
{"url": "https://www.dnes.bg/obrazovanie/2019/10/06/zaplatite-na-uchitelite-s-nai-goliam-ryst-v-es-i-pak-sred-nai-niskite.425223", "text": " аплатите на учителите в България са отбелязали най-голям ръст в ЕС между 2017 и 2018 г., но въпреки това остават най-ниските сред страните членки, показва доклад на Европейската комисия, публикуван в петък.\n\r\nЗаплатите на учителите у нас са нараснали с близо 15% през разглеждания период, колкото и в Чехия, пише investor.bg. Минималната годишна заплата за учителите в началните училища в България е близо 7000 евро, а максималната – малко над 11 хил. евро. При преподавателите в средните училища минималното заплащане е 7166 евро, а максималното достига до 11 300 евро, сочат данните на ЕК.\n\n\n\r\nСредното годишно брутно начално възнаграждение за 42-те образователни системи, включени в доклада на Комисията, е 24 027 евро в предучилищното образование, 25 668 евро в началното образование, 26 839 евро в долните класове на средното училище и 27 791 евро за учителите в горните класове на средното училище.\n                    \n                    \n                \n                \n                \n                \r\nНай-високо е годишното заплащане на учителите в Люксембург и Лихтенщайн, където то надхвърля 70 хил. евро.\r\nСпоред данни на Евростат, публикувани в петък, 83 на сто от учителите в България са жени, а 48 на сто от преподавателите в началното училище у нас са на възраст от 50 години нагоре. През 2017 г. преподавателите в начални училища в страната ни са били общо 17 393, от които 3940 са били на възраст между 50 и 54 години. Учителите в долните класове на средното училище са били 17 564, от които 2832 са били на възраст между 50 и 54 години.\n\r\nПреподавателите в горните класове на средното училище са били 20 646, от които 3480 попадат във възрастовата група между 50 и 54 години.\n\r\nПрез 2017 г. 5,8 млн. души са работели като училищни преподаватели в страните членки на ЕС, като 72 на сто от тях, или 4,2 млн. души, са били жени.\n\r\nСред работещите учители в страните членки на съюза 0,5 млн. души, или 9% от общия брой, са били на възраст под 30 години, а 2,1 млн. души, или 36%, са били от 50 години нагоре.\n\r\nДелът на жените сред учителите е най-висок в Латвия с 87%, следвана от Литва с 85% и България, Естония и Словения с 83%.\n\r\nЗа сметка на това делът на мъжете учители е най-висок в Дания и Люксембург с 35%, следвани от Испания и Гърция с 34%, Франция с 32% и Холандия с 31%.\n\r\nВ Италия над половината от учителите в началните училища (53%) са били на възраст от 50 години нагоре през 2017 г. Делът им е висок и в Литва с 50%, Естония с 49%, България с 48%, Гърция с 47%, Латвия с 46% и Австрия с 45%.\r\n9% от учителите в ЕС са били на възраст над 60 години, като най-висок дял в тази възрастова група е регистриран в Естония с 19%, следвана от Италия и Германия със съответно 17% и 16%.\r\n", "date": "2019.10.06", "title": "Заплатите на учителите с най-голям ръст в ЕС... И пак сред най-ниските!"}
{"url": "https://www.dnes.bg/stranata/2019/10/06/avtobus-se-obyrna-na-trakiia-v-nego-ne-e-imalo-pytnici.425226", "text": "Автобус се обърна на автомагистрала \"Тракия\". Инцидентът е станал на 222 км на магистралата.\r\nПо първоначална информация превозното средство се е обърнало в канавка. Става въпрос за 15-местен автобус. В него не е имало пътници. С него са пътували само шофьорът и негов спътник, които не са пострадали сериозно. \r\n\r\nСигнал за произшествието е подаден към 13:30 часа, предава \"Нова тв\".\r\n\r\nЕдин човек е пострадал след преобръщането на автобус, съобщиха от пресцентъра на ОД на МВР – Стара Загора. Закаран е в лечебно заведение, където ще бъде прегледан.\r\n\r\nКъм момента не е ясно дали става въпрос за техническа повреда или разсейване на водача.", "date": "2019.10.06", "title": "Автобус се обърна на \"Тракия\", в него не е имало пътници"}
{"url": "https://www.dnes.bg/world/2019/10/06/protest-v-parij-protiv-in-vitro-za-lesbiiki-i-neomyjeni-jeni.425227", "text": "\nКонсервативни активисти се събират днес в Париж на протест срещу законопроект, която ще предоставя на лесбийски двойки и неомъжени жени достъп до оплождане \"ин витро\" и свързаните с това процедури, предаде Асошиейтед прес.\n\r\nКатолически и крайнодесни групи, които през 2013 г. проведоха масови демонстрации срещу легализирането на хомосексуалните бракове във Франция, са организатори на днешната проява. Те настояват, че подготвяната мярка лишава децата от правото на баща.\n\r\nЛГБТ активисти и леви групи планират за днес контрадемонстрация в Париж. За да предотврати насилие, полицията е блокирала няколко парижки улици.\n\r\nЗаконопроектът е част от по-широки биоетични законодателни мерки, които понастоящем се обсъждат в Националното събрание (долната камара на парламента). Предвижда се френската здравноосигурителна система да поема разходите по процедурите за всички жени под 43-годишна възраст. В няколко други страни също се предлага оплождане за лесбийки и неомъжени жени. \n                    \n                    \n                \n                \n                \n                \r\nДосега френските закони позволяваха \"ин витро\" само за безплодни хетеросексуални двойки. ", "date": "2019.10.06", "title": "Протест в Париж... Против ин витро за лесбийки и неомъжени жени"}
{"url": "https://www.dnes.bg/obshtestvo/2019/10/06/gerdjikov-npk-e-lamarina-s-mnogo-dupki-i-neprekysnati-promeni.425228", "text": "В основната си част Наказателно-процесуалният кодекс е една ламарина с много дупки, с непрекъснати промени, с непрекъснати поправки на поправките, с непрекъснат натиск да се правят нови и нови промени съобразно конкретна ситуация в конкретен казус.\" Това каза пред БНР проф. Огнян Герджиков, бивш председател на Народното събрание и служебен премиер през 2017 година.\r\n\"Ако на всеки конкретен случай реагираме по някакъв начин, то това не е законодателство. Това е нещо, което е различно от устойчивостта, която се изисква за всяка нормална правова държава\", добави той.\n\r\nПроф. Герджиков посочи, че непрекъснатите промени в законите не са само в областта на наказателното право.\n                    \n                    \n                \n                \n                \n                \r\n\"Това е нещо, което е в състояние да ме вбеси. Не знам защо у нас се смята, че Народното събрание трябва да действа като корпус за бързо реагиране. Закони не се правят така. Народната воля не трябва да се слуша безпрекословно по всички въпроси\".\n\r\nПо думите на проф. Герджиков професионализмът у нас не е на почит и е в криза.\n\r\n\"В много направления се действа аматьорски и това взема връх, дори в законодателството. Сега всичко е спонтанно. Трябва да има стабилност, предвидимост. Затова и инвеститорите бягат от България, защото тук по средата на играта правилата се сменят\".\n\r\nПроф. Огнян Герджиков заяви, че е съвсем оправдано да се направи опит да се изработи нов Наказателен кодекс:\n\r\n\"Стана ясно, че НК е от 1968 година. В общата му част почти няма какво да се пипа. Но там, където са отделните видове престъпления, там е изключителен хаос, пълен с вътрешни противоречия и с кръпки. Но това е дългосрочна задача, която трябва да бъде изпълнена от сериозна група от професионалисти, да се направят публични обсъждания. Големите закони на демократичните държави се правят много години, а не за броени дни и месеци\".\r\n ", "date": "2019.10.06", "title": "Герджиков: НПК е ламарина с много дупки и непрекъснати промени"}
{"url": "https://www.dnes.bg/crime/2019/10/06/razkriha-krajba-za-250-000-leva-v-plovdivsko.425229", "text": "Извършители на крупна кражба са разкрити от служители на пловдивската полиция. Разследването стартирало в РУ-Труд по сигнал за откраднати 16000 алуминиеви матрици от производствена база в с. Радиново.\r\n\r\nПо първоначални данни щетите от посегателството възлизат на над 250 000 лева.\r\n\r\nПри оперативните действия, осъществени съвместно с колегите им от пловдивския отдел \"Криминална полиция\", служителите събрали доказателства, че извършители са 36-годишен столичанин и 48-годишен пазарджиклия.\r\n\r\nС прокурорско постановление по-младият мъж е задържан за 72 часа. Съучастникът му е обявен за издирване. Работата по случая продължава.", "date": "2019.10.06", "title": "Разкриха кражба за 250 000 лева в пловдивско "}
{"url": "https://www.dnes.bg/health/2019/10/06/polezni-hrani-ot-koito-se-nujdae-pankreasyt.425118", "text": "Панкреасът (задстомашната жлеза) е важен орган, който е част от храносмилателната ни система. Той спомага за синтеза на инсулин (и контрола на кръвната захар), храносмилателни ензими, подпомага храносмилането на въглехидрати, протеини и други.\r\nЗа да поддържаме този орган в добро здраве и функция е важно да обърнем внимание на начина си на живот и хранене. Сред полезните храни, които е добре да добавим към менюто си са мед, червено грозде, спанак. От друга страна е важно да внимаваме с консумацията на алкохол, преработени и пакетирани храни и меса, сладкиши и други.\r\nВижте още няколко полезни храни, с които да се погрижите за задстомашната си жлеза.\r\n\r\n                    \n                    \n                \n                \n                \n                Кръстоцветните зеленчуци са изключително полезни, заради своите високи хранителни стойности. Добавете към менюто си броколи, брюкселско зеле, карфиол, зеле. Те са вкусни, но според специалисти, редовната им консумация може да намали риска от тумори на панкреаса.\r\n\r\nКуркумата е подправка, която действа като естествено противовъзпалително средство, което помага за намаляване на болката. Редовната ѝ консумация стимулира синтеза на инсулин от панкреаса, като по този начин регулира нивата на кръвната ни захар и предотвратява развитието на диабет. Може да добавяте куркума към вашите ястия или да си приготвяте златно мляко.\r\n\r\nКиселите храни като лимоните, подобряват синтеза на храносмилателни ензими в тялото ви, като по този начин поддържат панкреаса в добро здравословно състояние. Същият ефект може да се наблюдава и при редовна консумация на киви.\r\n\r\n ", "date": "2019.10.06", "title": "Полезни храни, от които се нуждае панкреасът"}
{"url": "https://www.dnes.bg/world/2019/10/06/borisov-v-abu-dabi-otkrivaneto-na-posolstva-dava-rezultati.425230", "text": "Премиерът Бойко Борисов се срещна днес с престолонаследника на емирство Абу Даби и заместник-върховен главнокомандващ въоръжените сили на ОАЕ шейх Мохамед бин Зайед Ал-Нахаян.\r\n\r\nПред него Бойко Борисов изрази задоволство от активизирането на двустранните отношения в резултат от създаденото политическо доверие и общо желание за задълбочаване на сътрудничеството. \r\n\r\n\"Взаимното откриването на посолства в София и Абу Даби вече дава положителни резултати\", написа в социалната мрежа \"Фейсбук\" премиерът Бойко Борисов. \r\n\r\n\"Потвърдих участието на България в Световното универсално изложение EXPO 2020 в Дубай. За да издигнем отношенията на нашите две страни на още по-високо ниво, поканих Мохамед бин Зайед Ал-Нахаян да посети в България\", пише още министър-председателят. \r\n\r\n\r\n ", "date": "2019.10.06", "title": "Борисов в Абу Даби: Откриването на посолства дава резултати"}
{"url": "https://www.dnes.bg/stranata/2019/10/06/sniag-padna-v-planinite-na-musala-otchetoha-5-gradusa.425232", "text": "Студената вълна, която обхвана страната, донесе сняг по върховете в планините. Днес най-високите части на Рила, Пирин, Витоша и Стара планина бяха покрити от тънка снежна пелена. \r\n\r\nТемпературите навсякъде бяха отрицателни, като най-ниски бяха отчетени на Мусала - минус 5 градуса, предава .\r\n\r\nВ следващите часове вятърът ще остане силен, а температурите по-ниски. \r\n\r\nУтре е възможно и образуването на слана. Облачността ще остане значителна следобед и ще завали отново дъжд.", "date": "2019.10.06", "title": "Сняг падна в планините, на Мусала отчетоха -5 градуса   "}
{"url": "https://www.dnes.bg/balkani/2019/10/06/syrbin-opita-da-prenese-750-kg-treva-prez-giurgevo.425231", "text": "Сръбски гражданин на 32 години бе заловен днес на граничен пункт Гюргево със 750 кг канабис на стойност близо 9 милиона евро на черния пазар, предаде агенция Аджерпрес.\r\n\r\nДирекцията за разследване на престъпленията на организираната престъпност и тероризма посочи в прессъобщение, че сръбският гражданин се явил за проверка на граничния пункт около 3,00 ч. днес, на волана на микробус със сръбска регистрация, предава БТА. \r\n\r\nПри проверка на превозното средство били намерени пакетчета, обвити в станиол, които съдържали общо 750 кг канабис. Цената на наркотика на черния пазар се изчислява на близо 9 милиона евро. По случая се води разследване за наркотрафик.", "date": "2019.10.06", "title": "Сърбин опита да пренесе 750 кг трева през Гюргево"}
{"url": "https://www.dnes.bg/business/2019/10/06/v-amerika-se-pritesniavat-vse-poveche-za-klimatichnite-promeni.425246", "text": "Все повече хора се обединяват около разбирането, че климатичните промени оказват силно негативно влияние върху Земята. 38% от хората в САЩ определят климатичните промени като криза, а други 38% като мащабен проблем, показва проучване на Washington Post. Освен това броят на хората, които отричат наличието на проблем, намалява значително. Дори 60% от републиканците признават, че в основата на проблема е човешката намеса, пише Ноа Смит в анализ за Bloomberg.\n\r\nГолемият въпрос е какво биха сторили американските граждани, за да се разреши проблемът. Проучването на Washington Post сочи, че само 37% от анкетираните смятат, че са необходими сериозни лишения. Ако американците не обмислят да плащат с 2 долара повече за електричество на месец, вероятността за всеобщи действия изглежда ниска.\n                    \n                    \n                \n                \n                \n                \r\nВажно е да се отбележи, че при наличието на сериозен план за забавяне на глобалното затопляне, голяма част от американските граждани ще бъдат засегнати финансово. И ако те пожелаят да са съпричастни в борбата с климатичните промени, то трябва да разбират икономическите саможертви, които ще е нужно да направят. Необходимите мерки могат да се видят най-добре в амбициозния климатичен план на губернатора на Вашингтон Джей Инслий.\n\r\nПланът на Инслий призовава за производство на енергия без въглероден диоксид до 2035 г. Това означава пълен отказ от въглища и природен газ, като те ще бъдат заменени от източници като слънчева или вятърна енергия. Поради това ще трябва да се построят редица предприятия и заводи за съхранение на енергия, а сградите ще трябва да се приспособят за използването на електричество вместо газ за отопление и готвене. Освен това ще е необходимо изграждането на множество станции за зареждане на електромобили заради прехода от превозни средства на газ и бензин към електрически автомобили.\r\n", "date": "2019.10.06", "title": "В Америка се притесняват все повече за климатичните промени"}
{"url": "https://www.dnes.bg/notifikacii/2019/10/06/us-posolstvoto-v-turciia-sgafi-haresa-nepodhodiasht-tuit.425247", "text": "Турция повика високопоставен американски дипломат във външното си министерство, ден след като акаунтът в Twitter на американското посолство хареса туит, свързан с лидера на националистическата партия Девлет Бахчели, който се разболя неотдавна, съобщава Ройтерс.\n\r\nВ туита се казваше, че Турция трябва да е готова за политическа реалност без Бахчели, който през последните седмици имаше здравословни проблеми, предизвикали слухове относно сериозността на състоянието му, пише Investor.bg\n\r\nСпорът възниква в момент, когато отношенията между двете страни, които са съюзници в НАТО, са подложени на натиск заради заплахите на Турция за нашествие в Североизточна Сирия. Анкара обвинява Вашингтон, че блокира усилията за установяване на обща „зона за сигурност“ там.\n                \n                \n                \r\nБахчели е лидер на Партията на националистическото действие (ПНД), която е съюзник на Партията на справедливостта и развитието (ПСР) на президента Реджеп Ердоган. Миналата година двете партии се явиха на парламентарните и президентските избори в съюз, който им позволи да постигнат мнозинство в парламента.\n\r\nТурското министерство на външните работи съобщи в неделя, че е повикало американския шарже д’афер в министерството и е поискало „открито и ясно“ обяснение по въпроса.\n\r\nПСР съобщи в Twitter, че потребителят, който е публикувал съобщението, бил издирван за връзки с мрежата на Фехтуллах Гюлен, която според Анкара е организирала неуспешният опит за преврат през юли 2016 г.\n\r\nГоворителят на ПСР Йомер Челик заяви, че Държавният департамент на САЩ и посолството трябва да разследват въпроса, а извинение няма да е достатъчно.\n\r\n„Това показва, че някои хора, работещи в посолството, полагат специални усилия да навредят на отношенията между двете страни“, съобщи Челик в Twitter.\n\r\n„Посолството на САЩ трябва да опита да разбере Турция не чрез хора, свързани с терористични организации, а чрез хора, които могат да направят надлежен анализ“, допълни той.\n\r\nПосолството публикува извинение в Twitter късно в събота.\n\r\n„По-рано днес акаунтът на нашето посолство в Twitter „хареса“ пост по погрешка. Съжаляваме за грешката и се извиняваме за причиненото смущение“, казваше се в съобщението. „Харесването“ също беше премахнато от страницата на посолството.\n\r\nЗаместник-председателят на ПНД Семих Ялчън съобщи в Twitter късно в събота, че Бахчели се възстановява от заболяването си и ще се върне на работа следващата седмица.\r\n", "date": "2019.10.06", "title": "US посолството в Турция сгафи, хареса неподходящ туит"}
{"url": "https://www.dnes.bg/crime/2019/10/06/zadyrjaha-edin-ot-bankovite-kradci-izdirvat-oshte-dvama.425248", "text": "Полицията арестува един от извършителите на банковия обир в София, още двама се издирват, съобщава bTV.\n\r\nУ задържания са намерени част от задигнатите пари – той е носил у себе си 60 хил. лв.\n\r\nАрестуваният е от столичния квартал Люлин и е с чисто досие. Издирваните му съучастници обаче са познати на полицията и имат криминални регистрации.\n\n\n\r\nКражбата стана вчера след 16 ч. в банков офис, който се намира в сградата на голям хипермаркет на столичния булевард „Европа”. След като прибрали парите, обирджиите избягали с кола.\n\r\nАвтомобилът им беше намерен опожарен на 10 км от местопрестъплението – в района на село Мрамор.\n                    \n                    \n                \n                \n                \n                \r\nБанковият обир в София е планиран, а обирджиите в продължения на няколко дни са наблюдавали обекта. Влезли са в офиса без маски, но с наведени глави, прибрали са парите, избягали са с кола и после са я запалили.\n\r\nКасиерката е обяснила пред разследващите, че е прибрала парите в плик, оставила ги в сейфа, затворила го, но не го заключила.\n\r\nСлед това излязла за кратко и като се върнала, цялата сума била изчезнала. Oт банковия офис са задигнати 185 хил. лв\n\r\nСпоред експерта Мануил Манев, в случая има нарушения на правилата за охрана, а полицията трябва да установи дали в обира е замесен вътрешен човек.\r\n ", "date": "2019.10.06", "title": "Задържаха един от банковите крадци, издирват още двама"}
{"url": "https://www.dnes.bg/eu/2019/10/06/evropa-da-raboti-zaedno-ili-idva-nova-vylna-migranti.425222", "text": "Германският министър на вътрешните работи Хорст Зеехофер заяви, че страните от ЕС трябва да работят по-добре заедно по въпроса за миграцията или рискуват да бъдат изправени пред нова вЪлна от лица, търсещи убежище, която може да съперничи на тази от 2015 г., предаде Асошиейтед прес.\n\r\nНие трябва да направим повече, за да помогнем на нашите европейски партньори за контролирането на външните граници на ЕС, заяви Зеехофер в интервю за неделното издание на в.\"Билд\" след посещение тази седмица в Турция и Гърция, предава БТА.\n\r\nАко не направим това, ще се сблъскаме с бежанска вълна като тази от 2015 г., а може би и още по-голяма, добави той.\n\r\nСамо в Германия през 2015 г. пристигнаха 890 000 мигранти.\n                    \n                    \n                \n                \n                \n                \r\nЗеехофер направи този коментар преди срещи по този въпрос във вторник с министрите на вътрешните работи от ЕС.\n\r\nЗеехофер заяви също пред в.\"Велт\", че Европа трябва да направи повече, за да помогне на Турция за справяне с проблема с милионите сирийски бежанци.\r\n ", "date": "2019.10.06", "title": "Европа да работи заедно или идва нова вълна мигранти!"}
{"url": "https://www.dnes.bg/index/2019/10/06/mitove-za-tichaneto-i-otslabvaneto-v-koi-da-viarvate.425106", "text": "а много хора тичането е сред най-комфортните упражнения. И когато един човек реши да отслабва, логично прибягва първо до този вариант, надявайки се да сработи. Но минаването на километри в парка всеки ден може да не се окаже толкова ефективно. И причината не е, че джогингът не работи, а просто не трябва да се осланяте единствено на него.  Тичането само по себе си няма да ви помогне да загубите килограми. То обаче повишава настроението и имунната система, подобрява качеството на съня и издръжливостта на сърцето. Изследване, публикувано в сп. Journal of the American College of Cardiology разкрива, че ако направите тичането част от живота си, намалявате шанса от сърдечни заболявания с 45 %. Също така феновете на джогинга живеят средно с по 3 години по-дълго от тези, които не тичат. Ако досега не сте тичали и започнете да го правите, вие ще усетите намаляване на теглото. Това се получава, защото когато започнете да правите нещо ново, тялото произвежда хормони на стреса, които пък водят до промяна на цялостното тегло. Освен това, ако не увеличите калорийния прием, с добавено тичане в дневните ви активности, вие увеличавате разхода на енергия. След време този ефект отпада, така че ако постоянно не променяте темпото и дължината на тичането, вие не предизвиквате тялото и то спира да се влияе от джогинга в посока отслабване. Още митове за отслабването четете в Tialoto.bg", "date": "2019.10.06", "title": "Митове за тичането и отслабването - в кои да вярвате?"}
{"url": "https://www.dnes.bg/zvezdi/2019/10/06/policiiata-na-ostrova-arestuva-triznachkata-nadejda.425199", "text": "Надежда, една от тризначките, които се прочуха с участието си в Big Brother у нас, е била арестувана в английския град Кингстън. Новината съобщи самата тя с пост в социалните мрежи.\n\r\nСлед множество перипетии у нас, включително и съдебни дела, те отидоха да търсят щастието на Острова. Явно обаче и там им е писано да се сблъскват с органите на реда.\n\r\nНадежда призова премиера Бойко Борисов да й помогне заради ареста, тъй като консулът Николай Иванчев не предприел нищо.\n\r\nЕто и самият пост на тризначката, без редакторска намеса и с всичките правописни грешки.\n\r\n\"Към кого да се обърна живея в UK Кингстън полиция ме арестува и твърди че съм ги удряла. Нищо не разбирам помолих да се обадят на посолството но не ми помогнаха и аз отидох на крака в посолството на България но консула Николай Иванчев вървейки ни каза( ето ти това вестниче и се оправяй) Моля Примиера на нашата държава да ни помогне Бойко Борисов!\"\n                    \n                    \n                \n                \n                \n                \r\nПриятел на Надежда пък й вдъхва кураж: \"Ясно е, че не сте направили абсолютно нищо! Иначе Николай отдавна щеше да е разрешил случая\".", "date": "2019.10.06", "title": "Полицията на Острова арестува тризначката Надежда"}
{"url": "https://www.dnes.bg/world/2019/10/06/ubiecyt-na-chetirimata-policai-radikalen-isliamist.425200", "text": "Мъжът, който уби с нож четирима служители на парижката префектура на полицията, е изповядвал радикално виждане за исляма и е бил във връзка с хора от ултраконсервативната салафитска общност, съобщи шефът на националната антитерористична прокуратура Жан-Франсоа Рикар.\n\n\nСпоред Франс прес името на нападателя е Микаел Арпон.\n\r\nПървоначалните следствени действия са установили, че той е \"одобрявал някои насилствени действия, вършени в името на тази религия\", \"не искал повече да има определени контакти с жени\", \"оправдал\" атентатите срещу сп. \"Шарли ебдо\" през 2015 г., а също че \"от няколко месеца е променил начина си на обличане\", уточни прокурорът.\n                    \n                    \n                \n                \n                \n                \r\nНападателят приел исляма преди около 10 години. Преди нападението тази седмица той разменил 33 есемеса със съпругата си, като всички те имали религиозен характер и завършвали с думите \"Аллах акбар\", каза Рикар, цитиран от Ройтерс и БТА. \n\r\nСпоред Франс прес името на нападателя е Микаел Арпон.", "date": "2019.10.06", "title": "Убиецът на четиримата полицай - радикален ислямист"}
{"url": "https://www.dnes.bg/index/2019/10/06/receptata-dnes-krem-s-tikva-i-maskarpone.425101", "text": "Тиквата е един от най-употребяваните продукти през есента. Тя е пълна с полезни вещества и предпочитана за приготвянето на супи и десерти от много хора.\r\n \r\nДнешната ни рецепта е именно с тиквата, която носи цветовете на сезона. Ако харесвате вкуса ѝ, то изпробвайте нашето предложение за лек крем.\r\n \r\n\r\n \r\n2 средни парчета печена тиква;\r\n \r\n1 маскарпоне (500 г);\r\n \r\nполовин кофичка заквасена сметана (100-150 г);\r\n \r\n2-3 супени лъжици мед;\r\n \r\nпресен лимонов сок;\r\n \r\nканела.\r\n \r\n\r\n \r\nОбелвате внимателно тиквата и я изпичате във фурната. Взимате едното парче и го намачквате с лъжица (може и да го пасирате). Добавете маскарпонето, сметаната, меда и канела на вкус, като разбиете с миксер до получаването на хомогенна смес. Овкусете с лимонов сок.\r\n \r\nСлед като сте готови с крема, разпределете го в подходящи десертни чашки. Първо може да сложите един ред от печената тиква на ситни парченца, след което да добавите крем. Отгоре украсете с малко канела. Друг вариант е да редувате крема и тиквата няколко пъти, ако имате по-големи купички или чашки.\r\n \r\n", "date": "2019.10.06", "title": "Рецептата DNES: Крем с тиква и маскарпоне"}
{"url": "https://www.dnes.bg/stranata/2019/10/06/den-na-traur-v-tvyrdica-za-zaginalite-krai-hainboaz.425202", "text": "Днес е обявен ден на траур в община Твърдица в памет на четиримата загинали в жестоката катастрофа в Прохода на Републиката – Хаинбоаз преди два дни.\r\n\r\nТогава две коли се удариха челно, а едната изгоря напълно. починаха пътниците в нея - баба, дядо и двамата им внуци.\n\n\nПогребението на жертвите е днес. По желание на родителите, загиналите ще бъдат заедно, както са посрещнали смъртта си.\r\n\r\nШофьорът на другата кола - украинският гражданин Виктор Кулчу, бе арестуван и получи постоянна мярка за задържане под стража. Беше му повдигнато и обвинение за причинената смърт.", "date": "2019.10.06", "title": "Ден на траур в Твърдица за загиналите край Хаинбоаз"}
{"url": "https://www.dnes.bg/photo/2019/10/06/honkong-se-gotvi-za-novi-protesti-metroto-paralizirano.425201", "text": "\n\r\nДва дни след вандалски изстъпления срещу станции на метрото в Хонконг повечето метростанции днес остават затворени, което парализира града, докато жителите му готвят нови протести следобед, предаде Франс прес.\n\r\nСъщо днес продемократичните членове на Законодателния съвет ще защитят жалба срещу решението на властите да забранят носенето на скриващи лицето маски по време на демонстрации, позовавайки се кризисни разпоредби, заобикалящи контрола на парламента.\n\r\nИменно това решение, огласено в петък от главния администратор Кари Лам, предизвика нови бурни протести, прераснали в актове на насилие и погроми срещу инфраструктура на компания Ел Ти Ар (MTR), управляваща метрото в града и обвинена, че обслужва интересите на Пекин.\n                \n                \n                \r\nВчера метрото не работеше, а компанията съобщи, че днес 45 станции са отворени, но 48 ще останат затворени, главно в туристически квартали в центъра и в онези, които пострадаха особено тежко от протестите.\n\r\nВ използваните от протестиращите форумите в интернет бяха отправени призиви за нова демонстрация след обяд, в обширния парк Виктория в центъра на острова.\n\r\nХиляди демонстранти участваха вчера в неразрешени прояви и флашмоб в различни квартали на града.\r\n(БТА)", "date": "2019.10.06", "title": "Хонконг се готви за нови протести, метрото - парализирано"}
{"url": "https://www.dnes.bg/zvezdi/2019/10/06/ivan-otnese-sinoptichkata-natali-vyv-fermata.425203", "text": "Седмица след като падна на дуел от колегата си Андрей Арнаудов, Иван Христов се изправи отново на арената във \"Фермата: Нов свят\", но този път срещу жена. Водещите на риалитито предизвикаха фурор с епичния си сблъсък миналата събота, но Андрей заклещи крака си при спускане по 4-метрова въжена кула и след това влезе в болница със съмнения за скъсан менискус. \n\r\nКонтузията му го задържа на скамейката на водещите, а вместо него спортната си злоба срещу Иван тества синоптичката Натали Трифонова. \n\r\n\"Аз съм по-опасен противник от Андрей, не обичам да губя, а на всичкото отгоре ти си левскар! Мисли му!\", закани се на Христов блондинката.\n\r\nИван загатна проблем със счупената си ръка, която още не е зарастнала добре. \n                    \n                    \n                \n                \n                \n                \r\n\"Влизам в този двубой като абсолютен неудачник. Ако случайно спечеля, ще съм неудачникът, който не постъпи джентълменски с хубавото момиче. Ако загубя, ще съм неудачника, победен от момичето\", констатира той.\n\r\nДвамата рискуваха здравината на спортните си екипи в играта \"Мост и ябълки\". В нея състезателят освобождава края на въже, заплетено около вертикална греда, тя пада като мост, и след още две греди, осеяни с препятствия, го очаква кофа с ябълки. С тях трябва да събори стена от дървени кубчета.\n\r\nНатали Трифонова мина по трите греди и показа пълна липса на фокус при стрелбата с ябълки. Иван Христов от своя страна се раздаде максимално и изравни стената от дървени кубчета с основите й. Водещият спечели битката с три минути преднина пред синоптичката. \n\r\nЗвездният дуел беше увертюра към основния сблъсък на вечерта между чорбаджийката Кристиана Брънзалова и Красимира Цочева от отбора на сиромасите. Кристиана загуби дуела и се прости с \"Фермата\".\n\r\nТя заяви, че първо е загубила състезанието в ума си, а след това и физически. По думите ѝ опонентът ѝ е бил по-силен от нея.\n\r\n\"Можех да спечеля, но късмета изигра огромна роля в дуела\", допълни архитектката.", "date": "2019.10.06", "title": "Иван отнесе синоптичката Натали във \"Фермата\""}
{"url": "https://www.dnes.bg/obshtestvo/2019/10/06/anticiganizym-v-germaniia-ochevidno-go-ima.425204", "text": "Антициганизъм в Германия? Очевидно го има. Организация е документирала стотици случаи на унизителна дискриминация. Жертвите са роми, пристигнали от България, Румъния и страните от Западните Балкани, пише \"\" в свой коментар.\n\r\n\n\r\nСръбско семейство подава молба за социални помощи в берлинска Агенция по труда. На гишето обаче служителката връща документите с думите: \"Взимай си нещата, да не ги виждам повече. С цигани не искам да се занимавам\". Когато засегнатата жена започва да плаче, охраната на Агенцията я гони навън. Този случай е описан в брошура на Документационния център \"Антициганизъм\", която тази седмица бе представена от организацията \"Амаро Форо\". Както пише вестник \"Тагесцайтунг\", брошурата изобилства от примери за подобни прояви на антициганизъм.\n                    \n                    \n                \n                \n                \n                \r\n\n\r\nДокументационният център е събрал стотици примери за дискриминация на хора от малцинствата. Жертвите са роми, пристигнали от България, Румъния и от страните от Западните Балкани, а унизителните за тях случки се разиграват най-вече при контактите им с администрацията, отбелязва \"Ландесцайтунг\" и цитира още документирани случаи на дискриминация.\n\r\nВ Берлин например социалните служби отказали да поемат разходите по настаняването на бездомна ромска майка с деца, въпреки наличието на положително съдебно решение по въпроса. Вместо това жената била приканена да се върне обратно в Румъния. На три жени с дълги поли, явно от ромски произход, отказали достъп до спирка на берлинското метро с обяснението, че щели да просят и да притесняват пътниците. В едно училище пък посъветвали социалната работничка, придружаваща ромски мъж, който искал да запише детето си в училището, да си затвори дамската чанта, защото вече имало случаи на кражби при записването на \"деца без познания по немски език\". А лекарка от берлинска болница препоръчала на една бременна жена от ромски произход да поиска да я стерилизират.\n\r\n\n\r\n\"Забелязваме, че на хора с действителен или приписван ромски произход междувременно се гледа с голямо подозрение - при контактите им с администрацията, но и в училищата, пред здравните каси, на работното място или пред органите на реда и правосъдието\", казва Георги Иванов от Управителния съвет на \"Амаро Форо\".\n\r\nВ тази връзка \"Тагесцайтунг\" пише, че \"антициганизмът, с който се сблъскват тези хора в ежедневието си, вече идва от самата среда на обществото, а не само от хора с дяснорадикални възгледи\". \n\r\nНастроенията срещу ромите се засилиха особено покрай дебата около т.нар. миграция по бедност от страни като България и Румъния, който в крайна сметка доведе до затягане на законодателството за достъп до социалните облаги, припомня \"Тагесцайтунг\".\r\n   ", "date": "2019.10.06", "title": "Aнтициганизъм в Германия? Очевидно го има!"}
{"url": "https://www.dnes.bg/kino/2019/10/06/cenata-na-jivota-s-balada-za-voinika.423445", "text": "Поглед към Великата Отечествена война отправя Григорий Чухрай с филма си, превърнал се в класика \"Балада за войника\".\r\nВ основата на историята е съдбата на младия войник Альоша Скворцов, извършил подвиг в последния бой, в който влиза армията му. За награда получава двудневен отпуск и възможност да види майка си.\r\nПо пътя към родното село помага на девойка да се скрие във вагона и да стигне до своята гара. Вкъщи успява да отскочи само за минутка и тръгва обратно към фронта, където обаче не се връща. Чухрай обединява съдбата на безбройните жертви на войната, \"убили\" и щастието в техните семейства.\r\nИсторията е лична, преживяваща. Времето е трудно, но човечността не може да бъде лесно победена. Любовта съществува на всяка крачка и под всякаква форма - тази към майката, към детето, към семейната двойка, към романтичните искри в младостта.\r\n                    \n                    \n                \n                \n                \n                Младежът с детско лице се превръща в еталон за сложното време, не позволило на много млади хора да изживеят живота си. Срещата с майка му, макар и кратка, ще бъде последна в живота му, мимолетното запознанство с момичето Шура (Жана Прохоренко) ще бъде неговата първа и единствена любов.\n\r\n\"Балада за войника\" е с множество отличия:Специална награда на журито от Международния кинофестивал в Кан, Франция (1960), Награда Златна врата за най-добър филм от Международния кинофестивал в Сан Франциско, САЩ (1960), Награда Златна врата за най-добра режисура на Григорий Чухрай от Международния кинофестивал в Сан Франциско, САЩ (1960), Награда БАФТА за най-добър чуждестранен филм (1962) и Награда Бодил за най-добър европейски филм от (1961).\r\nРолите са поверени на Владимир Ивашов, Жана Прохоренко, Антонина Максимова, Николай Крючков, Евгений Урбанский. Гледайте \"Балада за войника\" на 6 октомври от 22.30 часа по телевизия .\r\n ", "date": "2019.10.06", "title": "Цената на живота с \"Балада за войника\""}
{"url": "https://www.dnes.bg/index/2019/10/06/demonstracii-zaginali-kakvo-se-sluchva-v-irak.425205", "text": "\n\r\nДесетки иракчани загинаха през последните дни при сблъсъци между демонстранти и силите за сигурност. Уличните демонстрации изненадаха властите, това са първите големи протести в Ирак за повече от година, отбелязва Ройтерс в свой анализ.\r\n\n\r\nНа иракчаните им е омръзнало. Две години след победата срещу \"Ислямска държава\" голяма част от близо 40-те милиона иракчани живее при влошаващи се условия въпреки петролното богатство на страната.\n\r\nСигурността е гарантирана по-добре от години, но повредената инфраструктура не е ремонтирана, а работа се намира трудно. Младите обвиняват лидерите на страната, които смятат за корумпирани и не припознават за свои представители.\n                \n                \n                \r\n\n\r\nСлед десетилетия на войни срещу съседите си, санкции на ООН, две американски инвазии, чуждестранна окупация и гражданска война на религиозна основа, поражението на \"Ислямска държава\" през 2017 г. означава, че сега Ирак живее в мир и има свободата да търгува за по-продължителен период от време за първи път от 70-те години. Износът на петрол достигна рекордни нива.\n\nИнфраструктурата обаче е в лошо състояние и е повредена от войната. Засегнатите от разрушенията градове тепърва ще се възстановяват, а въоръжени групировки владеят положението по улиците.\n\r\nКултурата на корупцията датира още от ерата на диктатора Саддам Хюсеин и продължава и след падането му от власт.\n\r\n\n\r\nДемонстрациите не изглеждат координирани от конкретна политическа организация. Призивите за протести в социалните мрежи набраха сила рано през седмицата. Броят на излезлите по улиците изглежда изненада силите за сигурност.\r\nЛошото качество на държавните услуги и безработицата са основните причини за общественото недоволство, отбелязва Ройтерс.\n\r\n\n\r\nГолеми протести имаше предимно в град Басра, в южната част на Ирак, през септември миналата година. Близо 30 души бяха убити. Оттогава има спорадични демонстрации, но не и с мащаба на протестните прояви от тази седмица.\n\r\n\n\r\nЗависи как правителството и силите за сигурност се справят с протестите. Големият брой смъртни случаи (засега над 80 души) ще разпали гнева на демонстрантите. Твърдолинеен подход обаче може и да ги изплаши и да ги тласне да си останат у дома.\r\nМнозина иракчани смятат, че могъщите паравоенни организации, ползващи се с подкрепата на Иран, стоят зад насилието срещу демонстрантите в Басра миналата година. Броят на хората, които излизат на улиците оттогава, е малък.\n\r\n\n\r\nПравителството обеща по-добри възможности за намиране на работа за иракчаните. Премиерът Абдул Махди обеща работа за хората с висше образование и нареди на министерството на петрола и на други правителствени органи да включат изискване за 50 процента квота за местни служители в бъдещите договори с чуждестранни компании.\n\r\nОбещания за подобряване на положението в сферите на здравеопазването, електрозахранването и услугите бяха направени миналата година от предходното правителство, припомня Ройтерс.\r\n(БТА)", "date": "2019.10.06", "title": "Демонстрации, загинали... Какво се случва в Ирак?"}
{"url": "https://www.dnes.bg/football/2019/10/06/ima-li-sili-levski-za-titlata-pyrviiat-otgovor-e-dnes.425206", "text": "Лудогорец и Левски излизат днес на китния стадион в Разград от позицията на първи и втори в класирането. Но не само временните позиции обуславят огромния заряд точно на този двубой. Доставя ни го представянето на противниците в последните месеци.\r\n \r\nЛудогорец се прероди след оставката на Стойчо Стоев и създава впечатление, че се връща в най-добрите си времена, а Станислав Генчев върви по най-краткия път към статута на треньорска легенда. В Левски опитният му колега Петър Хубчев също извърши чудото да вдигне падналия гранд от пепелта и да го върне от небитието. Битката на 22-мата в мача, както и тази на двамата треньори предвещава и добър футбол, \r\n \r\nЯвно Стойчо Стоев е бил факторът \"Спирачка\" в Разград. И то се виждаше с просто око. Конфликтът му с Марселиньо не бе случаен. В крайна сметка лидерът спечели, а от това и Лудогорец. Поредното опровержение на максимата, че треньорът е свещена крава и винаги трябва да се застава на неговата страна. В Разград футболистите са свещени крави и Генчев засега отлично им брани статута. А за него остава привилегията да дава интервюта и да се държи като Симеоне или Мауриньо. На вълната на успеха може да се правиш на всякакъв.\r\n \r\nНо Лудогорец играе възхитителен футбол и с първата, и с втората си формация. Сакралната дата за клуба бе 25 август. Тогава бе прочетена присъдата на Стоев и поради липса на време за реакция бе назначен Генчев. Стартът му бе равенството срещу Марибор в Словения, след това последваха 7 поредни победи. Днес с всички основания на света се очаква осмата. Няма причина да не се получи, след като орлите отнесоха в Европа ЦСКА Москва и Ференцварош, които по дефиниция са далеч по силни от днешния им противник.\n                    \n                    \n                \n                \n                \n                \r\n\r\n ", "date": "2019.10.06", "title": "Има ли сили Левски за титлата? Първият отговор е днес"}
{"url": "https://www.dnes.bg/notifikacii/2019/10/06/ima-zadyrjan-za-bankoviia-obir-na-185-000-lv.425207", "text": "Има задържан мъж за обира на банков клон в София, съобщава Нова тв. Очаква се по-късно днес полицията да разкрие повече подробности относно случая.\r\n\r\nВчера 185 000 лева изчезнаха от сейфа на банков клон в „Люлин\" в София. Касиерката за кратко напуснала офиса на банката, без да заключи парите, а когато се върнала, установила обира.\n\nТова твърди самата тя пред полицията.\r\n\r\nСпоред информация на \"Телеграф\" в задържания мъж са открити 60 000 лв. – неговия дял от заграбеното. Придвижвали се с \"Опел Астра\", която по-късно беше открита опожарена в село Мрамор. \r\n\r\nКамерите в обекта заснели дръзкото претъпление. Мъжът не е криминално проявен и за първи път влиза в полезрението на МВР. Той е бил арестуван още снощи.", "date": "2019.10.06", "title": "Има задържан за банковия обир на 185 000 лв."}
{"url": "https://www.dnes.bg/obshtestvo/2019/10/06/vmro-izliza-na-protest-utre-zaradi-polfriiman.425208", "text": "ВМРО и техни симпатизанти се събират на протест утре, 7 октомври, от 9.00 ч. пред сградата на Съдебната палата. Те ще изразят недоволството си от предсрочното освобождаване на Джок Полфрийман, който излежа 12 г. в затвора за убийството на Андрей Монов.\n\r\nПротестът е насрочен по време на заседанието на Върховния касационен съд.\n\n\n\n\"Припомняме, че за касационното дело съдът беше сезиран от главния прокурор Сотир Цацаров, след като състав на Софийския апелативен съд, в състав Калин Калпакчиев, Весислава Иванова и Виолета Магдалинчева, постанови условно предсрочното освобождаване на австралиеца, който от 2007 г. е в затвора с 20-годишна присъда за убийство. В същото време ВСС отговори на сигнала на Национален младежки комитет на ВМРО и сезира Етичната комисия по отношение безпристрастността и мотивите на съдебния състав, довели до Определението за освобождаване на Полфрийман. Евродепутатът и заместник-председател на ВМРО Ангел Джамбазки и депутатът и член на Националното ръководство на партията Александър Сиди, сезираха главния прокурор с искане за заличаването на БХК заради извършвани системни нарушения на Конституцията и ЗЮЛНЦ. Подчертаваме, че именно тази неправителствена организация подаде искане за предсрочното освобождаване на убиеца на Андрей Монов, тя го номинира за човек на годината и тя нееднократно е номинирала и награждавала в различни категории и съдия Калпакчиев.\r\n\n                    \n                    \n                \n                \n                \n                \r\nПоради всички тези недопустими \"съвпадения\" по делото на САС, както и поради категоричното становище на затворническата администрация и прокуратурата, че не са налице факти и обстоятелства, необходими Полфрийман да бъде освободен предсрочно, ние от ВМРО, призоваваме всички български граждани да изразят своята позиция за възстановяване на грубо погазената справедливост и да подкрепят новия съдебен състав за взимане на безпристрастно и съобразено с морала и законите на Република България решение\", пишат в своята позиция ВМРО.", "date": "2019.10.06", "title": "ВМРО излиза на протест утре заради Полфрийман"}
{"url": "https://www.dnes.bg/zvezdi/2019/10/06/padna-maskata-i-na-zvezdata-a-pod-neia-bate-encho.425209", "text": "Данчо Данаилов, познат на малки и големи като Бате Енчо, стана поредният популярен участник, който бе разкрит и отпадна от шоуто \"Маскираният певец\". Въпреки че той поднесе едно изключително изпълнение на португалския хит \"Ai se eu te pego\", маската на Бухала бе предпочетена от зрителите при двубоя и те дадоха подкрепата си за него.\r\n\r\n\"Имах още много хубави песни, които исках да изпея за тази прекрасна публика. Наистина беше много приятно да участвам в това магично шоу\", заяви на финала Енчо.\r\n\r\nОгромната изненада от миналата седмица, когато под маската на Рицаря се оказа актьорът Димо Алексиев, явно доста е провокирала детективския панел на шоуто. Изминалата вечер те бяха много по-бдителни, изучаваха всяка една улика и се стараеха да навържат изпълненията и подадената им информация. \r\n\r\nМаската на Звездата е четвъртата, която бе разкрита. Остават още 12 персонажа.", "date": "2019.10.06", "title": "Падна маската и на Звездата, а под нея - Бате Енчо"}
{"url": "https://www.dnes.bg/business/2019/10/06/ministyr-petkova-optimist-za-aec-belene.425210", "text": "Оптимист съм по отношение на възможността за реализация на АЕЦ \"Белене\", заяви пред БНТ министърът на енергетиката Теменужка Петкова.\n\r\n\"Знаете, че се провежда процедура за избор на стратегически инвеститор. Тази процедура беше публикувана в официален вестник на Европейския съюз. Целта беше да стигне до широк кръг заинтересовани лица, да бъде абсолютно публична, прозрачна, да могат наистина големи компании да заявят интерес и да участват в този проект, защото той ще бъде много важен не само за България, той ще бъде важен за целия регион\", добави Петкова. \n\r\nПо думите и анализите показват, че в нашия регион ще трябва да бъдат изведени от експлоатация определени мощности. \n                    \n                    \n                \n                \n                \n                \r\n\"Проектът АЕЦ \"Белене\" според мен има бъдеще. Доказателство за това е и заявлението, което нашите съседи от Северна Македония направиха. Те подадоха заявление да придобият миноритарен дял от проектната компания, който да е в размер на 10% от капитала на компанията. И подадоха заявление за изкупуване на ел. енергия за целия срок на експлоатация на централата\", обясни енергийният министър. \n\r\n\"Това е решение на правителството на Северна Македония, това решение е от тяхната компания, съответно, която е аналог на нашата Национална електрическа компания. Това е самата реалност и аз много се радвам за това. Отделно, участието на такива компании на \"Росатом\", \"Си Ен Си\", \"Дженерал електрик\" смятам че е достатъчно ясна и категорична заявка по отношение на оптимизма във връзка с изграждането на този проект\", коментира още министърът. \n\r\nПеткова посочи, че на 1 октомври тази година бе дадено от страна на Агенцията за ядрено регулиране лицензията за удължаване на срока за експлоатация на 6 блок на АЕЦ \"Козлодуй\" с още 10 години.", "date": "2019.10.06", "title": "Министър Петкова оптимист за АЕЦ \"Белене\""}
{"url": "https://www.dnes.bg/mestni-izbori-19/2019/10/06/nariazaha-shatrata-na-maia-manolova-pred-ndk.425211", "text": "Шатрата на Мая Манолова пред НДК осъмна нарязана. Там се помещава предизборния щаб на кандидата за кмет на София.\r\n\r\nПо думите на охранителите, които са били на смяна около полунощ са чули силен шум. Първоначално си помислили, че са младежи, които всяка вечер се забавляват около палатката, снимат се и се разхождат в близкия парк. Когато охраната тръгнала към вандалите, те бързо нарязали стените на шатрата с нож и се разбягали, съобщиха от щаба на Манолова.\r\n\r\nПодаден е сигнал до полицията за извършения вандалски акт.", "date": "2019.10.06", "title": "Нарязаха шатрата на Мая Манолова пред НДК"}
{"url": "https://www.dnes.bg/stranata/2019/10/06/piian-shofior-ubi-16-godishno-momiche-na-peshehodna-pyteka.425212", "text": "16-годишно момиче е загинало след инцидент на пешеходна пътека в Сливен, съобщиха от МВР. \r\n\r\nВ 4.00 часа е получен сигнал за възникнало тежко пътно произшествие на бул. \"Бургаско шосе\" в града. \r\n\r\nЛек автомобил \"Алфа Ромео\", управляван от водач на 28 години от село Тополчане, е ударил пресичащото на пешеходна пътека момиче. \r\n\r\nВ резултат на произшествието момичето е починало. Водачът е задържан за 24 часа в РУ-Сливен, пробата за употреба на алкохол е положителна.\r\n\r\nПо случая е образувано досъдебно производство. \r\n\r\nПреди месец на същия булевард бяха блъснати момче и момиче, които се отърваха с леки контузии. Жители на града казаха, че на този път постоянно стават свидетели на катастрофи и на няколко пъти са предлагали да се вземат мерки за ограничаване на скоростта.", "date": "2019.10.06", "title": "Пиян шофьор уби 16-годишно момиче на пешеходна пътека"}
{"url": "https://www.dnes.bg/eu/2019/10/06/pregovorite-za-brexit-se-vyzobnoviavat-utre.425192", "text": "Очаква се утре да бъдат възобновени преговорите за Brexit между Европейския съюз и Лондон, предаде Франс прес, цитирана от БТА.\n\r\nЕС е по-скоро на позиция, че предложенията на британския премиер Борис Джонсън с цел избягване на Брекзит без сделка са недостатъчни. Това мотивира Джонсън да разговаря вчера с лидери на страни от ЕС.\n\r\nЕдин от неговите събеседници бе финландският премиер Анти Рине, чиято страна е председател на Съвета на Европейския съюз. Рине е подчертал в разговора си с Джонсън, че е важно да бъде намерено решение в рамките на една седмица.\n\r\nХоландският премиер Марк Рюте заяви в Туитър, че е разговарял с Борис Джонсън и му е обърнал внимание, че във връзка с британските предложения остава да се уточнят още много важни въпроси. Според Рюте има да се свърши още много работа преди срещата на Европейския съвет на 17 и 18 октомври.\n                    \n                    \n                \n                \n                \n                \r\nБрюксел не бе очарован от новите британски предложения за Brexit. \"Предложенията на Великобритания не могат да служат за основа за сключването на сделка\", заяви в петък говорителката на Европейската комисия Наташа Берто.\n\r\nЛидерите на Европейския съюз ще трябва да решат на срещата си в Брюксел на 17 и 18 октомври дали са налице необходимите условия за ново удължаване на срока за Brexit. Борис Джонсън обаче обещава Brexit на всяка цена да настъпи на 31 октомври.\n\r\nБританският вестник \"Дейли телеграф\" във вчерашен материал обръща внимание на възможността Унгария на премиера Виктор Орбан да се притече на помощ на Борис Джонсън в случай, че британският лидер бъде принуден да иска отлагане на Brexit. За подобно отлагане е необходимо единодушното одобрение на всички държави членки и само един глас против е достатъчен за блокиране на искането.\n\r\n\"Засега няма искане за отлагане на Brexit, което значи, че няма и за какво да се спекулира\", заяви пред Франс прес източник от унгарското министерство на външните работи.", "date": "2019.10.06", "title": "Преговорите за Brexit се възобновяват утре?"}
{"url": "https://www.dnes.bg/obshtestvo/2019/10/06/nova-droga-na-rodniia-pazar-hashishovoto-maslo-ubiva.425191", "text": "Кокаин, хероин, трева... познатите наркотици постепенно биват измествани от синтетични на родния пазар. Заради, цена, по-лесен достъп и не на последно място - мода.\r\nНови психоактивни вещества, основно синтетична дрога, проникват у нас. Стандартните тестове не ги ловят, а само от кръвни проби. \n\r\nПроблемът е,че те се внасят предимно от Китай като суха растителна маса, но обработена с над 200 вещества, синтетични канабиноиди, в половината от случаите те причиняват смърт заради свръхдоза. Това съобщи д-р Борислав Станчев от дирекция \"Превенции\" в община Варна, който участва в кампанията на сдружение „Отвори очи”. \n\r\n\"В последно време доби доста голяма популярност и добива все по-голяма популярност така нареченото хашишово или марихуаново масло. Това не е хашиш. Това е извлек. Обработва се с едни специални химически разтвори и се извлича тетрахидроканабинол, при което той е с много висока концентрация - 80% и нагоре. Често се продава под формата на ампулки, които се накапват било на тютюн, било на смески за пушене, а може да се продават и като ампули, готови за пушене в електронни цигари. Това в последно време е някаква мода, която е завладяла Съединените щати и Европа. Има го разбира се, и тук\", заяви Станчев.\n                    \n                    \n                \n                \n                \n                \r\nСъвременната марихуана вече не е \"мека\" дрога, тя е генномодифицирана, активното й вещество е между 10 и 50 процента и употребата й води до шизофрения, каза началникът на клиниката по токсикология във Военноморската болница във Варна проф. Снежана Златева. \n\r\nЗлатева допълни, че най-много интоксикации се получават при употребилите амфетамини, метаамфетамини и екстази. Това е най-популярната сред младежите дрога, а често води да свръхагресия и развиване на психози, обясни експертът. По думите й се стига и до свръхвъзбуда на целия организъм, което причинява инсулти и инфаркти\n\r\nТя допълни,че през последните две години Варна е \"залята\" от евтини наркотици, има и данни за нелегални лаборатории в крайните квартали на града.", "date": "2019.10.06", "title": "Нова дрога на родния пазар, хашишовото масло убива"}
{"url": "https://www.dnes.bg/index/2019/10/06/izgoriala-kola-krai-s-mramor-na-bankovite-kradci-li-e.425193", "text": "Полицията откри опожарен автомобил край софийското село Мрамор вчера, за който се предполага, че може да е на крадците, които задигнаха 185 000 лв. от банков сейф.\n\r\nКражбата бе извършена в банков клон, който се намира в хипермаркет на бул. \"Европа\" в столицата. Изгорялата кола пък е намерена на 10-ина километра от мястото на кражбата и следователите смятат, че може да има връзка с престъплението.\r\n\r\nКражбата на крупната сума бе извършена вчера следобед, за нея се разбира след сигнал на банкова служителка на тел. 112. Тя напуснала офиса, но не заключила сейфа, а при завръщането си установила липсата на парите.\r\n\r\nПолицията преглежда и видеокамерите в магазина, а засега не е ясно дали крадците са избягали с опожарената кола.\r\nСлед огледа на място, криминалистите са свалили отпечатъци и записите на охранителните камери. Оперативно-издирвателните дейности продължават и до момента.\r\n ", "date": "2019.10.06", "title": "Изгоряла кола край с. Мрамор. На банковите крадци ли е?"}
{"url": "https://www.dnes.bg/world/2019/10/06/narkodilyr-zastrelian-pri-interviu-za-national-geographic.425194", "text": "Предполагаем наркодилър бе застрелян снощи в Северно Мексико, докато дава интервю на американски журналист от \"Нешънъл джиографик\", предаде Франс прес. Агенцията се позовава на изявление от днес на местните власти.\r\n\r\nАмериканският журналист е бил ранен при нападението и е откаран в болница в щата Чиуауа, Северно Мексико.\r\n\r\nПрокуратурата описа ранения като \"чуждестранен\" репортер, който работел с още трима журналисти, но не посочи подробности за останалите. От изявлението на прокуратурата става ясно, че предполагаемият наркотрафикант е убит от въоръжени мъже, за които се предполага, че са членове на криминална банда конкурент.\r\n\r\nМексико е най-опасната за журналистите страна в Западното полукълбо, отбелязва Асошиейтед прес, като през последната година са убити петима представители на медии.\r\n(БТА)", "date": "2019.10.06", "title": "Наркодилър застрелян при интервю за National Geographic"}
{"url": "https://www.dnes.bg/snimka-na-denia/2019/10/06/vremeto-dnes-dyjd-slynce-gradusite-do-23.425195", "text": "Днес ни очаква облачно и променливо време, слънцето също ще се показва.\r\n\r\nСутринта на места в крайните югоизточни райони все още ще превалява. Ще бъде ветровито с умерен, в Дунавската равнина и западната част на Горнотракийската низина и временно силен запад-северозападен вятър. Максимални температури между 14 и 19 градуса, в крайните югозападни райони до 22-23 градуса.\r\n\r\nНад Черноморието облачността ще бъде променлива, по-значителна в сутрешните часове и на места по южното крайбрежие ще превали. След обяд ще се установи предимно слънчево време. Максимални температури на въздуха - между 16 и 19 градуса. Температурата на морската вода е 20-21 градуса.\r\n\r\nВ планините ще бъде ветровито, с умерен и силен запад-северозападен вятър. Облачността ще е променлива. Сутринта в Странджа ще има превалявания, които постепенно ще спират. Максимална температура на височина 1200 метра - около 11 градуса, на 2000 метра - около 3 градуса.", "date": "2019.10.06", "title": "Времето днес:  Дъжд, слънце, градусите - до 23"}
{"url": "https://www.dnes.bg/world/2019/10/06/spipaha-bombadjiia-sys-spisyk-s-nabeliazani-obekti.425196", "text": "Испанската полиция е арестувала 23-годишен мъж по подозрение, че е член на терористичната организация \"Ислямска държава\", предаде Ройтерс.\n\r\nПолицията заяви, че при претърсване на дома на заподозрения са намерени химикали за приготвяне на експлозив и списък с потенциални мишени.\n\r\nЗаподозреният, който е испански гражданин, бе арестуван в град Парла, близо до Мадрид. Случаят се разследва от испанското правосъдие.\n\r\nТерористичната организация \"Ислямска държава\" пое отговорност за нападенията през 2017 г. в Барселона и Камбрилс, при които бяха убити 14 души, припомня Ройтерс.\n\r\nВ дома на арестувания са открити химикали за приготвянето на мощния, но нестабилен самоделен експлозив триацетонов трипероксид, който бе използван при няколко нападения в Западна Европа през последните години. Намерена е била също така бронирана жилетка и подробни бележки за приготвянето на експлозива и за потенциални мишени на нападения.\n                    \n                    \n                \n                \n                \n                \r\nИспанският вестник \"Паис\" пише, че заподозреният е заплашил да атакува служител на правосъдието. Според полицията той стои зад испаноезичната версия на платформата Мунтасир медия, която рекламира \"Ислямска държава\" и действа по целия свят с цел подтикване на последователите на организацията да извършват атаки.\r\n(БТА)", "date": "2019.10.06", "title": "Спипаха бомбаджия със списък с набелязани обекти"}
{"url": "https://www.dnes.bg/temida/2019/10/06/sreden-pryst-v-instagram-200-chasa-bezplaten-trud.425197", "text": "Ученик от Стара Загора, който в момента е 12 клас, ще трябва да положи 200 часа безплатен труд заради снимка в Instagram. 19-годишният Симеон публикувал кадър с размахан среден пръст пред табелка с името на разследващ полицай.\r\n\r\nПод селфито ученикът от местната вечерна гимназия написал красноречивото нецензурното \"К..р за разследващ полицай В…М…К…\", съобщава \"Монитор\". Снимката била публикувана на 26 октомври м.г., когато бил извикан на разпит по две досъдебни производства срещу него - за нанесена лека телесна повреда и за управление на нерегистрирано МПС.\r\n\r\nМладежът е признал вината си и се е съгласил да бъде осъден на 2 години пробация, да заплати 420 лв за направените разходи от МВР и да положи през следващите 12 месеца 200 часа обществено полезен труд без възнаграждение.\r\n\r\nНай-вероятно ще му се наложи да мете шумата по улицата.", "date": "2019.10.06", "title": "Среден пръст в Instagram - 200 часа безплатен труд"}
{"url": "https://www.dnes.bg/football/2019/10/06/shefyt-na-botev-plovdiv-besen-iska-ostavki.425198", "text": "Собственикът на Ботев (Пловдив) Георги Самуилов не остана никак доволен след поредната загуба на отбора му и взе мерки след поредния слаб мач. \"Канарчетата\" загубиха с 0:3 във Враца от местния Ботев.\n\r\nСамуилов обяви решението си - поиска оставките на треньора Желко Петрович и на спортния директор Адалберт Зафиров. \n\r\nПо този начин босът на \"жълто-черните\" показва, че иска да ги уволни. \n\r\nИзявлението на ръководството на Ботев (Пловдив):\n\r\n\"След поредицата неубедителни игри и липса на развитие, преди 10 дни ръководството на ПФК Ботев, и лично мажоритарният собственик г-н Самуилов, направи обстоен анализ на натрупаните проблеми като бяха взети решения, чието изпълнение да започне в паузата на първенството. Но след днешното представяне са поискани оставките на треньорския щаб  и спортния директор. \n                    \n                    \n                \n                \n                \n                \r\nПоследващите действия ще бъдат оповестени в близките дни\".\n\r\nСнощи пък разгневени фенове чакаха автобуса с футболистите на клубната база. След мача с Ботев Враца играчите на тима се разделиха с фланелките си след разговор с агитката.", "date": "2019.10.06", "title": "Шефът на Ботев Пловдив бесен, иска оставки"}
{"url": "https://www.dnes.bg/health/2019/10/06/koga-se-razviva-prejdevremenno-rak.425213", "text": "Диабетът тип 2 и сърдечносъдовите болести, комбинирани с хронично недоспиване и високото кръвно налягане, водят до преждевременно развитие на рак, сочат резултатите от ново американско изследване, цитирани от Юрик алърт.\n\r\nИзследването обхванало около 1600 души на възраст между 20 и 74 години в Пенсилвания. Те били разделени на групи в зависимост от това дали са засегнати от диабет тип 2, сърдечносъдови болести, включително прекарани инсулти, или имат високо кръвно налягане. \n\r\nЗдравословното състояние на доброволците било следено до 2016 г., като при това за всеки смъртен случай била изтъкната най-вероятната причина.\n\r\nВ рамките на изследването умрели 512 участници. Една трета от тях си отишли от този свят вследствие на сърдечносъдови болести, а една четвърт - вследствие на рак. \n                    \n                    \n                \n                \n                \n                \r\nЗа онези, които спели по-малко от 6 часа в денонощието и били засегнати от диабет тип 2 или имали високо кръвно налягане, рискът от смърт вследствие на инфаркт или инсулт бил 2 пъти по-голям. За хората, които били засегнати от сърдечносъдови болести или са прекарали инсулти, недоспиването увеличило 3 пъти вероятността от преждевременна смърт.\n\r\nПо данни на Американската асоциация на кардиолозите, около 45 процента от жителите на САЩ имат високо артериално налягане или са засегнати от диабет тип 2, а други 14 процента са засегнати от сърдечносъдови болести или са прекарали инсулти.", "date": "2019.10.06", "title": "Кога се развива преждевременно рак?"}
{"url": "https://www.dnes.bg/akoshtete-vqrvaite/2019/10/06/zloveshto-v-london-zombita-nalaziha-i-prevzeha-grada.425214", "text": "\n\r\nУлиците на Лондон бяха превзети от зомбита, които отбелязаха своя световен ден. Той се празнува в 50 града по света, а английската столица е един от тях, пише Булфото.\r\n\r\nСветовният ден на зомбитата се отбелязва за първи път в Питсбърг през 2006 година на мястото, където Джордж Ромеро заснема \"Dawn of the Dead\".\r\n\r\nЖивите мъртви гастролират още в Ню Йорк, Питсбърг, Хонг Конг, Лос Анджелис, Чикаго, Далас, Сиатъл, Токио и др.", "date": "2019.10.06", "title": "Зловещо в Лондон, зомбита налазиха и превзеха града"}
{"url": "https://www.dnes.bg/sofia/2019/10/06/dvama-raneni-pri-verijna-katastrofa-na-ul-cherkovna.425215", "text": "Двама души са пострадали при тежка верижна катастрофа на столичната ул. \"Черковна\". В инцидента са участвали четири коли, като една от тях се е обърнала по таван. Две от колите, които са с нанесени щети, са били паркирани на тротора.\r\n\r\nЕдиният от автомобилите е изпреварвал неправилно, съобщи bTV. \r\n\r\nПострадалите са пътували в колата, която се е обърнала, ранените са мъж и жена. Те са откарани в \"Пирогов\" и ИСУЛ. \r\n ", "date": "2019.10.06", "title": "Двама ранени при верижна катастрофа на ул. \"Черковна\""}
{"url": "https://www.dnes.bg/muzika-drugi/2019/10/06/infarkt-pokosi-tenora-marchelo-djordani.425216", "text": "Тенорът Марчело Джордани, който е пял на най-големите оперни сцени в света, почина на 56-годишна възраст, предаде Асошиейтед прес и БТА.\n\r\n\"Марчело умря, след като получи инфаркт в дома си в Аугуста на остров Сицилия\", поясни вокалният му треньор Бил Шуман. Той отбеляза, че Джордани впечатлил с изявите си като оперен певец през 90-те години на миналия век и началото на 21-ви век, когато ерата на Тримата тенори бе към края си.\n\r\n\"Кончината му е огромна загуба - заяви сопраното Рене Флеминг, която често му е партнирала на сцената. - Той бе прекрасен човек. Той бе убедителен във всяка своя роля на сцената.\"\n\r\nМарчело Джордани е роден в Сицилия на 25 януари 1963 г. След като се пенсионира, баща му купува бензиностанция. \n                    \n                    \n                \n                \n                \n                \r\nТой се премества в Милано, когато е 23-годишен. Джордани прави професионалния си дебют като певец в \"Риголето\" на Верди в Сполето през 1986 г., а две години по-късно изпълнява ролята на Родолфо в \"Бохеми\" на Пучини в Миланската скала. Следва дебютът му на американска сцена в \"Ловците на бисери\" на Бизе в операта в Портланд през сезона 1988-1999 г., а през 1992 г. участва в постановка на \"Кавалерът на розата\" на Рихард Щраус във Виенската опера.\n\r\nДжордани смята за ключов момент в кариерата си преместването си в Ню Йорк през 1994 г., когато започва да се обучава при Шуман. Диригентът Рикардо Мути убеждава Джордани, че трябва да подобри техниката си, и насочва агента му към Шуман. По-късно Джордани увери, че Шуман бил като Божи дар за него.\n\r\nПевецът става редовен участник в постановки на сцената на Метрополитън опера в Ню Йорк. Превъплътил се е също в образите на Алфредо в \"Травиата\" и Габриеле Адорно в \"Симоне Боканегра\" на Верди в Ковънт гардън в Лондон и на Анри в \"Сицилианска вечерня\" на Верди в Парижката опера. ", "date": "2019.10.06", "title": "Инфаркт покоси тенора Марчело Джордани"}
{"url": "https://www.dnes.bg/rusia/2019/10/06/s-cyrkvi-gradini-sauni-ruskite-voinici-se-nastaniavat-traino-v-siriia.424935", "text": "\"Растенията ще имат време да порастат!\", казва един от руските офицери, трайно настанили се в базата си в сирийския град Тартус, където се радват и на градините си, и на подводниците си, четири години след военната намеса на Москва в страната.\n\r\nВъпреки съобщенията за изтегляне на контингента и драстичното намаляване на операциите руското присъствие в Сирия трайно се е вкоренило и това дава ясен знак за бъдещето на страната.\n\r\nВ крайбрежния град Тартус в Западна Сирия, както и в другата си база в Хмеймим по на север, руската армия трайно се е разположила и на драго сърце афишира това пред поканените да посетят обектите й журналисти, включително тези на Франс прес.\n                    \n                    \n                \n                \n                \n                \r\nСпортни зали, сауни, хлебарници, химическо чистене и, разбира се, православни параклиси. \n\r\nВойниците имат \"всички необходими удобства\", заяви руски офицер, пожелал анонимност, защото не му е разрешено да прави изявления пред медиите.\n\r\nС изпращането на авиацията си на помощ на режима на Башар Асад в края на септември 2015 г. Москва позволи на хванатия натясно свой съюзник да натрупа победи над бунтовниците и да си върне контрола над големи части от територията.\n\r\nДнес руснаците се показват публично с патрулите на военната полиция по улиците на сирийските градове или \"съветниците\", които вече застават пред камерите при обучението на елитен батальон от войската на Башар Асад близо до Дамаск.\n\r\nПо официални данни в Сирия са дислоцирани 3000 руски военни плюс самолети, хеликоптери, бойни кораби и подводници. Защитата им се осигурява от последно поколение системи за противовъздушна отбрана С-400.\n\r\nБазата в Хмеймим, изградена набързо край гражданско летище, стана постоянна през 2017 г., преминавайки под руска юрисдикция. Същото стана в Тартус: пристанищното съоръжение на руските ВМС се превърна в постоянна военноморска база.\n\r\nМосква вече има договор за наем на тези бази за 49 години, очевиден коз за трайното присъствие в Близкия изток и упражняване на влияние, по-специално в противовес на САЩ.\n\r\n\"Със своите бази Русия укрепи позицията си, но само докато разполага с Башар\" Асад, отбеляза Алексей Малашенко, ръководител научни изследвания в московския Институт за диалог на цивилизациите.\n\r\n\"Никой приемник, никое движение или група няма да защитава толкова старателно руското присъствие\", каза той.\n\r\nПрезидентът Владимир Путин впрочем бе ясен: руснаците ще останат в Сирия, докато Москва \"има интерес от това\", каза той през юни 2018 г. Благодарение на успехите си в Сирия и близостта си с Иран Русия отново е основен играч в региона.\n\r\nВъв военно отношение сирийската военна кампания, в която са служили над 63 000 руски военни, позволи да се изпробват в реални условия войниците и модерното въоръжение като ракетите \"Калибър\" или бомбардировачите с голям обхват.\n\r\nС около 100 полета дневно в най-горещия период на войната операциите позволиха и на 90 процента от руските военни пилоти да придобият боен опит.\n\r\nЗа стабилизирането на сирийския режим и съответно постигането на дълготрайно присъствие Русия обаче трябва да се справи със сложния проблем с възстановяването, чиято цена по оценки на ООН е над 400 милиарда долара.\n\r\nВ много градове усилията засега дават само скромни резултати в обстановка на западни санкции срещу Дамаск и нежеланието на международната общност да финансира следвоенния период без действителен напредък към политическо решение.\n\r\nВ опустошения от войната град Алепо - втория по големина в Сирия, доставените от Русия кабели за високо напрежение и водопроводни тръби позволиха възстановяване на електрозахранването и водоснабдяването, но бившите бунтовнически квартали продължават да са в развалини.\n\r\nЗадвиженият неотдавна политически процес със създаването на Конституционен комитет е с повече от неясни перспективи заради въпроса за бъдещето на Асад, за чието напускане настояват редица местни и международни играчи.\n\r\nКонтролираната от джихадистка групировка провинция Идлиб пък е предмет на крехко споразумение между Москва и Анкара за избягване на кръвопролитно настъпление на сирийския режим. Това статукво обаче едва ли ще трае дълго.\r\nВ крайна сметка \"Русия няма път за изход. Тактиката й е добра, но няма никаква стратегия. Тя мисли само с един ход напред. А какво ще има после, никой не знае\", каза Малашенко.\n\r\n/БТА/\n\r\n ", "date": "2019.10.06", "title": "С църкви, градини, сауни: Руските войници се настаняват трайно в Сирия"}
{"url": "https://www.dnes.bg/stranata/2019/10/06/vlak-pregazi-myj-na-liniiata-krai-s-pali-lula.425217", "text": "Влак е прегазил 64-годишен мъж на линията до спирката в село Пали лула, община Бойчиновци, съобщиха от МВР в Монтана.\r\n\r\nИнцидентът е станал вчера след обяд. Мъжът е пресичал ж.п. линията пред спирката, но бил бавноподвижен заради заболяване и не успял да пресече преди преминаването на влака, който не спира на Пали лула. \r\n\r\nПри наближаването си към мястото машинистът свиркал, но това не помогнало човекът да пресече по-бързо. Той е загинал на място, по случая е образувано досъдебно производство, уточниха от полицейската дирекция в Монтана.\r\n\r\nЗаради инцидента в близките часове влаковете по линията, София-Видин са се движели с малко закъснение.", "date": "2019.10.06", "title": "Влак прегази мъж на линията край с. Пали лула"}
{"url": "https://www.dnes.bg/football/2019/10/06/balykov-edna-pobeda-niama-da-promeni-nishto.425218", "text": "Лошото състояние на някои от играчите може да накара селекционера на българския национален отбор Красимир Балъков да повика други футболисти. \r\n\r\nСпециалистът даде пресконференция преди сбора на националите за европейските квалификации с Черна гора (11 октомври) и Англия (14 октомври). \r\n\r\n\"Притеснен съм, че някои футболисти се оплакват от различни болежки. Оплаквания имат Васил Божиков, Марселиньо, Страхил Попов, а Жоро Костадинов е със счупен нос. Ако тези футболисти не с в кондиция, то може да бъдат викнати нови. Резултатите са важни, но трябва да се гради в дългосрочен план. Няма да променя мисленето си как да играем. Една победа няма да промени нищо. Не искам бързи резултати. Искам да дам шанс на футболистите, които играят редовно през последните 6-7 години. Шанс да се класираме за Евро 2020 имаме и през турнира Лига на нациите\", каза Балъков.\r\nОще футболни новини ", "date": "2019.10.06", "title": "Балъков: Една победа няма да промени нищо"}
{"url": "https://www.dnes.bg/obshtestvo/2019/10/06/1-g-ot-ubiistvoto-na-viktoriia-kakvo-se-promeni.425219", "text": "Роднини, колеги и приятели се поклониха днес пред паметника Виктория Маринова, която беше убита преди 1 година в Русе.\n\r\nТежкото престъпление подтикна близки на жертви на убийства в цялата страна да поискат законови промени, за да не могат самопризнанията да намаляват присъдите.\n\r\n\n\r\nЛобното място на Виктория - кейовата стена край Дунав вече е осветено и под видеонаблюдение, финансирано от роднините ѝ, припомня БНТ.\n\n\n\nУбиецът Северин Красимиров, вместо доживотен затвор, получи 30 г. лишаване от свобода, заради процедурата по съкратеното производство. \n                    \n                    \n                \n                \n                \n                \r\nРоднините ѝ станаха инициатори за внесените от народни представители предложения за законови промени, сред които да отпадне съкратеното следствие при умишлено причиняване на смърт. Законопроектът беше приет на първо четене в парламента. Това удовлетворява близките на Виктория, но опасенията им са дали ще се приемат всички промени.\r\n\n\r\nПо отношение на наказанието считам постигнатото за успех. Но от ден първи и пред всички медии аз повтарям, че това всъщност е следварително, т.е. колкото и да увеличим наказанията, дори и да направим смъртни наказания, ние няма да решим проблема. Създадохме едно такова поколение - оскотяло, опростачено. Аз обвинявам за тази ситуация обществото и себе си, заяви бившият съпруг на Виктория Свилен Максимов.\n\r\nВ памет на Виктория беше създадена и фондацията \"Направи добро за непознат\". Следващата инициатива е благотворителен концерт в началото на декември.", "date": "2019.10.06", "title": "1 г. от убийството на Виктория - какво се промени?"}
{"url": "https://www.dnes.bg/health/2019/10/06/8-nachina-da-oblekchite-kiselinite.425114", "text": "Ако страдате от киселини значи знаете колко мъчителен и влошаващ начина на живот може да е киселинният рефлукс. За съжаление, много хора страдат от това състояние, което им пречи да се наслаждават на любимите си храни и напитки, както и да спят спокойно.\r\nЗа да помогнете на тялото си да се справи с киселините, трябва да промените някои навици в начина си на живот. Можете да си помогнете и с помощта на природни средства. Ето какви.\r\n\r\nЕдин от най-лесните начини да потиснете връщането на киселини е като изпиете чаша вода. Тя помага на червата и стомаха да работят по-добре и премахва паренето при рефлукс. Добре хидратираната храносмилателна система работи по-добре.\r\n                    \n                    \n                \n                \n                \n                \r\nАко сте вечеряли късно, това носи риск от поява на киселини през нощта, които да нарушат съня ви. Първо, не се хранете късно вечер, особено с тежки храни, ако страдате от рефлукс. Второ, можете да промените позата по време на сън. Повдигнете възглавницата си, за да предотвратите навлизане на стомашни киселини в хранопровода и легнете настрани, а не по гръб.\r\n\r\nВ йогата и медитацията има техники, които подобряват и балансират дишането. Това помага да отпуснете мускулатурата на хранопровода и да стегнете кръгообразния мускул (свинктер) в основата му, който отделя стомаха от хранопровода.\r\n", "date": "2019.10.06", "title": "8 начина да облекчите киселините "}
{"url": "https://www.dnes.bg/notifikacii/2019/10/06/myj-zastrelia-chetirima-v-bar-v-kanzas-siti.425220", "text": "Мъж уби четирима души, след като откри стрелба в нощен бар в американския град Канзас Сити, Мисури. Трагедията се е разиграла около 1:30 ч., съобщава FOX 4.\r\n\r\nМишена на стрелеца е била компания от 9 души, той е изстрелял девет патрона, съобщават от полицията.\r\n\r\n\"Девет изстрела, четирима загинали\", констатира местният шериф Томас Томашич.\r\n\r\nЗаподозреният все още не е арестуван и се издирва.", "date": "2019.10.06", "title": "Мъж застреля четирима в бар в Канзас Сити"}
{"url": "https://www.dnes.bg/index/2019/10/06/opasno-nova-moda-v-socialnite-mreji-sadfishing.425113", "text": "В последните няколко месеца в социалните мрежи се появи нова мода, наречена \"sadfishing\". В превод това означава \"привличане на вниманието чрез тъга\". Използва се като нарицателно за човек, който иска да публикува пост в социалните мрежи, за да изрази емоционален проблем в търсене на подкрепа, внимание и симпатия от своите приятели и последователи.\r\nТерминът се появи след като много от звездите, включително и моделът Кендъл Дженър, публикуваха лични истории, за които се смята, че са направени с цел събиране на повече харесвания и привличане на последователи.\r\nКакто повечето неща, започнали от известни личности, садфишингът се превърна в мода сред младите. Ново проучване, направено от британската агенция „Дигитално осъзнаване“, показва, че това ново течение намалява значително самочувствието на тийнейджърите. Част от тях споделят, че са били тормозени, защото са използвали социалните мрежи да споделят проблемите си.\r\n                \n                \n                Резултатите са базирани на сеанси очи в очи с повече от 50 хиляди деца на възраст между 11 и 16 години. Експертите твърдят, че този метод на споделяне може да се обърне срещу самите жертви. „Може да ги накара да се чувстват разочаровани и да не получат подкрепата, която търсят. Това директно се отразява на емоциите и на психическото им състояние“, казват те.\r\nЕдин от участниците признал на изследователите, че използвал социалната мрежа Instagram, за да сподели за проблеми вкъщи, които го карат да се чувства депресиран. „Имаше много хора, които харесваха поста ми и получих доста коментари. На следващия ден обаче бях тормозен в училище, а съучениците ми казваха, че само търся внимание“, казва ученикът.\r\n\r\n \r\n ", "date": "2019.10.06", "title": "Опасно: Нова мода в социалните мрежи - sadfishing"}
{"url": "https://www.dnes.bg/world/2019/10/06/moskva-podkrepi-nikolas-maduro.425221", "text": "Руският вицепремиер Юрий Борисов изрази вчера в Каракас подкрепата на Москва за венецуелския президент Николас Мадуро, предаде Ройтерс.\n\r\nМосква се превърна в последен пристан за социалистическото правителство на Венецуела, като руското правителство и руският петролен гигант Роснефт му предоставиха най-малко 17 милиарда долара заеми след 2006 г.\n\r\nНа фона на това, че десетки западни и латиноамерикански страни разглеждат Мадуро като нелегитимен президент на Венецуела, подкрепата на Русия и Китай се оказва изключително важна за него.\n\r\nНа среща между руските и венецуелските правителствени служители в Каракас с участието на Борисов венецуелският вицепрезидент Тарек Ел Аисами благодари на Москва за улесняването на доставките на петрол въпреки американските санкции.\n                    \n                    \n                \n                \n                \n                \r\n\"Руско-венецуелските отношения са в най-добрия си момент и ние показахме, че насред трудности можем заедно да вървим напред с ефективна политическа и дипломатическа координация между двете правителства\", заяви Ел Аисами.\n\r\nБорисов подчерта подкрепата на Москва за Мадуро. Нарастващият обем на двустранната търговия е признак за легитимността на правителството на президента Николас Мадуро, изтъкна руският вицепремиер.\n\r\nВенецуелският лидер Николас Мадуро и руският президент Владимир Путин обсъдиха накратко дълговете на Каракас към Русия по време на посещението на Мадуро в Москва миналия месец, припомня Ройтерс.\r\n(БТА)", "date": "2019.10.06", "title": "Москва подкрепи Николас Мадуро"}
