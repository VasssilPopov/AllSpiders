{"url": "https://www.dnes.bg/notifikacii/2019/01/06/kiril-despodov-stana-futbolist-nomer-1-za-2018-a.398400", "text": "Кирил Десподов е футболист номер 1 за 2018 година. Националът на България и футболист на ЦСКА има 159 гласа. Негови подгласници в класацията са Георги Петков (151 гласа) и Тодор Неделев (149 гласа).\n\r\n\"Георги Петков и Тодор Неделев се представиха на много високо ниво и заслужаваха тази награда. Без добри съотборници такива награди не се печелят. Бих заменил тази награда за шампионска титла с ЦСКА или за класиране на европейско първенство с националния отбор. Благодаря на моето семейство, на моята приятелка и на феновете\", заяви Десподов.\n\r\nНа церемонията в Централния военен клуб присъстваха президентът на Българския футболен съюз Борислав Михайлов, вицепрезидентите на футболната централа Михаил Касабов и Атанас Фурнаджиев, както и министърът на спорта Красен Кралев.\n                \n                \r\nНай-добър вратар през изминалата година е ветеранът Георги Петков, а най-добър защитник е Николай Бодуров. Номер 1 при халфовете е Тодор Неделев, докато лидер при нападателите е Мартин Камбуров.\n\r\nПризът за треньор на годината беше спечелен от националния селекционер Петър Хубчев, докато най-добър чужденец в Първа лига е румънският национал Клаудиу Кешерю.\n\r\n\"Трябва да благодаря на много хора. На първо място е моето семейство. Благодарен съм на ръководството на футболния съюз, както и на всички футболисти, с които работихме през годината. Те показаха професионално отношение. Ще опитаме да класираме отбора за Евро 2020 и ще направим всичко, което зависи от нас\", заяви Петър Хубчев.\n\r\nНай-добър млад футболист за 2018 година е Валентин Антов. Номер 1 при жените е Евдокия Попадинова.\n\r\nВ гласуването в отделните категории Футболист на годината участваха общо 118 спортни журналисти от 48 медии.\n\r\n\"Дали ще станем домакини на Мондиал 2030, не знам. Сигурен съм, че тези необходими стадиони ще бъдат построени, а тренировъчните терени ще бъдат ремонтирани. За никого не е тайна доброто ни сътрудничество с Българския футболен съюз. Благодаря за съвместната работа. Националният отбор винаги може да обедини целия български народ\", заяви министър Красен Кралев.\n\r\n\r\n ", "date": "2019.01.06", "title": "Кирил Десподов стана футболист номер 1 за 2018-а"}
{"url": "https://www.dnes.bg/world/2019/01/06/30-miniori-zaginaha-v-nelegalna-zlatna-mina-v-afganistan.398395", "text": "Най-малко 30 миньори в златна мина са загинали тази сутрин при голямо земно свличане в Афганистан, съобщи говорител на полицията, цитиран от Ройтерс и ДПА.\r\nСрутил се е тунел в мината в североизточната провинция Бадахшан. Има и неколцина ранени. В мината са се намирали около 50 работници и останалите живи все още са блокирани вътре заедно със загиналите.\r\nМината е нерегламентирана. Такива често се разработват нелегално в северните планински райони на Афганистан и в тях не се спазват никакви изисквания за безопасност. Затова фатални инциденти там са често явление, отбеляза Ройтерс, цитирана от БТА.\r\nБунтовниците и трафикантите печелят от тази нерегламентирана индустрия, а правителството, чието влияние не достига в някои райони заради продължаващия въоръжен конфликт и поради трудно достъпните места, не може да направи почти нищо за преодоляването на тези практики. \r\n ", "date": "2019.01.06", "title": "30 миньори загинаха в нелегална златна мина в Афганистан"}
{"url": "https://www.dnes.bg/mish-mash/2019/01/06/pisma-v-butilka-ot-sem-hristovi-i-priiateli-ot-drugiia-krai-na-sveta.398349", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Във века на технологиите и комуникациите, варненско семейство намират приятели по един нетрадиционен начин - чрез писмо, изпратено в бутилка. Така морската поща запозна Христо и Виолета Христови от Варна, със семейство от Австралия, а дружбата им продължава повече от 20 години.\n\r\nПрез 1992 година капитан Христо Христов бил помощник-капитан на моторния кораб \"Йордан Лютибротски“, който плавал от Сингапур за Бразилия. Корабът току що бил напълно ремонтираn, но автопилотът не работел. Тогава Христов трябвало да дава вахта по четири часа два пъти дневно. Дните си минавали скучно и еднообразно, разказва той пред . \n                    \n                    \n                \r\nКапитан Христов разказва, че видял празни шишета под един диван и му хрумва идеята да осъществи връзка с непознати хора чрез тази нестандартна поща. Всичко било от чисто любопитство.\n\r\nНамерил стара карта и я разкъсал на парчета. На гърба на всяко от тях написал името на кораба, датата, часът, адресът му във Варна и хобито - да събира картички. Напъхал парчетата в шишетата, затворил капачките и ги хвърлил в морето – без послание и конкретни очаквания, просто забавление.\n\r\nТака шишетата поели своето пътешествие, оставяйки вятърът и течението да ги отведат при получателите. Първото намерено писмо е в Южна Африка и с известни прекъсвания, капитан Христов и съпругата му успяват да продължат години наред кореспонденцията си с тези хора. След това изненадващо получават писмо от семейство от Австралия.\r\n ", "date": "2019.01.06", "title": "Писма в бутилка от сем. Христови... И приятели от другия край на света!"}
{"url": "https://www.dnes.bg/snimka-na-denia/2019/01/06/sedmicata-zapochva-sys-stud-i-viatyr-na-mesta-shte-ima-i-sniag.398396", "text": "През следващото денонощие с умерен северозападен, в Източна България и временно силен вятър от север-североизток ще продължи да нахлува студен въздух. Ще остане предимно облачно и на места ще превалява сняг, по-значителен в Западния и Централния Предбалкан.\r\nПривечер от северозапад валежите ще спират, облачността ще се разкъсва и намалява. Минималните температури ще бъдат между минус 9 и минус 4 градуса, максималните - между минус 4 и 1 градуса.\n\r\nНад Черноморието ще има значителна облачност и ще превалява слаб сняг. Ще духа умерен, временно силен вятър от север-североизток. Максималните температури ще са минус 1 и плюс 1 градуса. Температурата на морската вода е около 6 градуса. Вълнението на морето ще бъде 2-3 бала.\n                \n                \r\nНад планините облачността ще е значителна и на много места ще има валежи от сняг. Ще духа предимно умерен северозападен вятър, който след обяд ще се ориентира от североизток и слабо ще се усили. Вечерта валежите ще спират. Максималната температура на височина 1200 метра ще е около минус 9, на 2000 метра - около минус 15 градуса.\n\r\nОще през нощта срещу вторник вятърът ще отслабне и минималните температури ще се понижат на места до минус 15 - минус 17 градуса. Във вторник ще има разкъсана облачност, на места до слънчево време, но дневните температури ще останат отрицателни. \n\r\nВ сряда сутринта също ще е доста студено. От запад облачността бързо ще се увеличи и още преди обяд в западните райони ще завали сняг. Вятърът ще придобие южна компонента, в Източна България и ще се усили. Дневните температури там бързо ще се повишат и към вечерта и през нощта срещу четвъртък валежите там ще са от дъжд и сняг.", "date": "2019.01.06", "title": "Седмицата започва със студ и вятър. На места ще има и сняг"}
{"url": "https://www.dnes.bg/zvezdi/2019/01/06/kakvi-chervila-shte-bydat-moderni-spored-riana.398302", "text": "Точно навреме, започваме новата година с предложенията на Риана за червила с матов завършек. \r\nИзпълнителката представи новите десет нюанса от колекцията Mattemoiselle от Fenty Beauty и определено зарадва своите фенове.\r\n \r\nРазбира се, самата Риана влиза в ролята на рекламно лице на собствените си продукти и представя всеки един от нюансите.\r\n \r\nПевицата позира в предизвикателни кадри с нюанси, вариращи от класическите розови и червени до дръзките черно и зелено.\r\n \r\nКакто става ясно, основното вдъхновение е от неоновите матови завършеци, а Риана с всеки един от новите нюанси – \r\n ", "date": "2019.01.06", "title": "Какви червила ще бъдат модерни според Риана?"}
{"url": "https://www.dnes.bg/notifikacii/2019/01/06/trymp-otnovo-nastoia-za-stenata-po-granicata-s-meksiko.398397", "text": "Американският президент Доналд Тръмп отново настоя днес за построяване на стена по границата с Мексико, съобщи Франс прес, цитирана от БТА.\n\r\n\"Трябва да построим стената\", каза той в градините на Белия дом, преди да замине за Кемп Дейвид, където ще прекара деня с основните си съветници. \"Става дума за сигурността на нашата страна. Нямаме друг избор\", добави той.\n\r\nСпоред него частичната парализа на федералното правителство, която продължава повече от две седмици, \"би могла да приключи утре, но може и да трае по-дълго. Това зависи в действителност от демократите\".\n\r\nДемократите, които установиха контрол върху Камарата на представителите след междинните избори, повтарят, че са против финансирането на тази стена. Според тях построяването й би било неморално, скъпо и неефикасно.\n                \n                \r\nТръмп, който преди обещаваше да построи бетонна стена, сега обмисля варианта за ограда със стоманени решетки. Той каза днес, че планира да организира среща с ръководители на компании за производство на стомана, за да им възложи да измислят нов дизайн на съоръжението, съобщи Асошиейтед прес.\n\r\nПрезидентът каза пред журналистите в Белия дом, че се водят преговори за определяне на мястото на следващата среща със севернокорейския лидер Ким Чен-ун. Двамата държавници имаха историческа среща през юни в Сингапур, припомни Франс прес.\n\r\nТръмп потвърди в \"Туитър\", че е ликвидиран терористът от Ал Каида Джамал ал Бадауи, организирал извършеното през 2000 г. нападение срещу американския ескадрен миноносец \"Коул\", предаде ТАСС.\n\r\n\"Нашите великолепни военнослужещи раздадоха справедливост за героите, убити и ранени при подлата атака\" срещу военния кораб, написа той. \"Току-що ликвидирахме лидера на тази атака Джамал ал Бадауи\", добави Тръмп.\n\r\nВ петък Си Ен ЕН, позовавайки се на източник от американското правителство, съобщи, че Ал Бадауи е бил ликвидиран в Йемен при въздушен удар с американски дрон.\n\r\nСедемнайсет американски моряци загинаха и около 40 бяха ранени при бомбеното нападение срещу кораба на йеменското пристанище Аден през октомври 2000 година. Властите в САЩ предявиха на Ал Бадауи задочно обвинения за атаката.\n\r\nТой бе заловен през декември 2000 г. от йеменските власти, но успя да избяга от затвора. После отново бе арестуван. През 2004 г. бе осъден на смърт заради нападението срещу кораба, но отново успя да избяга.\n\r\nАл Бадауи бе включен в списъка на ФБР с най-издирваните от САЩ терористи и бе обявена награда от 5 милиона долара за информация, която да доведе до ареста му.", "date": "2019.01.06", "title": "Тръмп отново настоя за стената по границата с Мексико"}
{"url": "https://www.dnes.bg/notifikacii/2019/01/06/brexit-strah-ot-populisti-v-evropa-sybitiiata-koito-shte-belejat-2019-a.398398", "text": "Brexit и изборите за Европейски парламент ще доминират през 2019 г. Рискът от търговска война между Вашингтон и Пекин, от забавяне на икономиката на двете страни и дори от крах на световната икономика също ще бъде в центъра на вниманието през новата година, прогнозира френският вестник Les Echos.\n\r\nBrexit: Ще се случи ли или ще се провали\n\r\nЧовекът, който познае на коя страна ще падне монетата на Brexit по-малко от сто дни преди влизането му в сила на 29 март, трябва да е доста прозорлив. Всичко трябва да се реши в средата на януари, когато се очаква британските депутати да се произнесат по споразумението за развода, договорено от Тереза Мей с Брюксел. Но психодрамата от декември,  когато британският премиер трябваше да отложи гласуването от страх, че ще претърпи поражение в парламента, показва колко труден ще бъде мачът.\n                \n                \r\nТрудно е да си представим, че „допълнителните уверения“, които тя потърси от Брюксел, ще бъдат достатъчни за преобръщане на тенденцията. Какво ще стане в случай на вето? Парламентът си даде възможност „да поеме контрола“, за да предотврати излизане без сделка, което може да се окаже катастрофално за британската икономика.\n\r\nОстава вариантът за втори референдум, който допреди няколко седмици беше немислим, но може да се окаже единственото решение в случай на пълен блокаж. Financial Times смята, че шансовете за втори референдум са 50%. Нищо обаче не показва, че този път британците ще гласуват за оставане в Европейския съюз.\n\r\nСАЩ-Китай: Сблъсъкът на гигантите\n\r\nПротивопоставянето между двете големи сили едва ли ще утихне тази година. Отвъд търговската война, започната от американския президент, няма да остане сектор, в който Вашингтон да не отправи предизвикателство към Китай. Пекин прие като обявяване на война речта на вицепрезидента Майк Пенс на 4 октомври. Пред Hudson Institute той разкритикува необичайно остро икономическата и военна агресия на Пекин и я нарече китайска политическа намеса на американска почва.\n\r\nКрехкото примирие, което влезе в сила в началото на годината – двете страни си дадоха 90 дни, за да договорят план в областта на търговията – не може да скрие надпреварата в развитието на технологиите и въоръжението, която ще предприемат, за да разширят още повече влиянието си. Всичко това ще се случи в ущърб на останалия свят, който ще усети с пълна сила забавянето на растежа на световната икономика в резултат на този сблъсък без спазване на никакви правила.\n\r\nСтрах от нова популистка вълна в Европейския парламент\n\r\nПопулизмът печели терен навсякъде в Европа. Независимо дали става дума за антисистемните Национален сбор (бившия Национален фронт – бел. ред.) или за Движение „Пет звезди“, за националисти като унгарската ФИДЕС или за крайно десни като Алтернатива за Германия, те постигнаха напредък и дори стигнаха до властта в Италия и Австрия. Какво ще е влиянието на това явление в Европейския парламент?\n\r\nВъпреки че възходът на крайните партии е вероятен, еврофобската вълна може да не е толкова впечатляваща като през 2014 г. от гледна точка на брой места в парламента. Brexit ще доведе автоматично до излизането от ЕП на 20 депутати на ЮКИП, които са враждебни към Европа, и на 20 депутати на Консервативната партия, които защитават запазването на националния суверенитет. Те ще бъдат заменени до голяма степен от представители на италианската Лига и на Алтернатива за Германия. По-малките страни членки ще изпратят малко представители с крайни възгледи.\n\r\nИнститутът „Жак Делор“ прогнозира, че националистите в Европейския парламент ще се увеличат от 150 на 160, така че не може да се говори за голям пробив.\n\r\nВ Индия Моди ще се бори да втори мандат\n\r\nИндийският премиер Нарендра Моди смята да спечели втори мандат на изборите през пролетта. Но той ще има сериозна конкуренция, ако се съди по последните допитвания от декември, които не дават победа на неговата Индийска народна партия.\n\r\nНо индийският националист успя през 2017 и 2018 г. да мобилизира подкрепа в ключовите щати. Така той успя да триумфира в Утар Прадеш. Моди може да посочи като своя заслуга засилването на позицията на Индия на международната шахматна дъска с много по-активна дипломация.\n\r\nТой може също така да изтъкнe, че икономиката на страната остава сред най-динамичните в света. Това прикрива катастрофалните последици за населението и растежа от голямата парична реформа в края на 2016 г.\n\r\nНестабилност в Саудитска Арабия и Иран\n\r\nРегионалната вражда между Техеран и Рияд може да се задълбочи още повече през 2019 г., тъй като двете страни са обхванати от вътрешно напрежение. Иран, подложен на санкции от администрацията на Тръмп, които намалиха износа му на петрол с над един милион барела дневно, може отново да бъде залят от вълна на протести. Дали те ще застрашат режима? Той разполага със значителни средства за репресия.\n\r\nСаудитска Арабия пък изпадна в относителна изолация заради аферата Кашоги и дневният й ред за трансформация забуксува. Дали двата режима ще потърсят изход от външните авантюри и дори преки сблъсъци? Във всеки случай те имат интерес да ги избягват колкото се може повече.\r\n", "date": "2019.01.06", "title": "Brexit, страх от популисти в Европа... Събитията, които ще бележат 2019-а"}
{"url": "https://www.dnes.bg/notifikacii/2019/01/06/trus-ot-6-6-krai-indoneziiskite-molukski-ostrovi.398399", "text": "Земетресение със сила 6,6 бе регистрирано на 170 км северозападно от индонезийския Молукски архипелаг, на дълбочина 60 км, предаде Ройтерс, като се позова на Геофизическия институт на САЩ.\r\nПървоначално бе съобщено за земен трус с магнитуд 7, на дълбочина 10 км.\r\nТихоокеанският център за предупреждение за цунами заяви, че засега няма опасност от приливни вълни след земния трус.\r\nНяма данни за жертви или поражения.", "date": "2019.01.06", "title": "Трус от 6,6 край индонезийските Молукски острови"}
{"url": "https://www.dnes.bg/stranata/2019/01/06/udar-mejdu-mikrobus-i-tesnolineikata-krai-velingrad.398383", "text": "Микробус се е сблъскал с родопската теснолинейка в района на Велинград, съобщиха от МВР за \"Фокус\".\r\nСигнал за катастрофата е получен на тел. 112 около 10.30 часа тази сутрин. \r\nПреминаващ на неохраняем жп прелез микробус не е съобразил идването на теснолинейката по жп релсите и се е блъснал в нея. \r\nЗа щастие няма пострадали хора, но са нанесени сериозни материални щети по микробуса. \r\nИзвършен е оглед от полицейски служители от Велинград, уведомена е и Окръжната прокуратура в Пазарджик.", "date": "2019.01.06", "title": "Удар между микробус и теснолинейката край Велинград"}
{"url": "https://www.dnes.bg/akoshtete-vqrvaite/2019/01/06/opasno-predizvikatelstvo-da-vyrvish-sys-zavyrzani-ochi.398328", "text": "Ново опасно предизвикателство се появи в социалните мрежи. Причината този път е новият филм с участието на Сандра Бълок и Сала Полсън \"Bird Box\". \n\r\nЛентата е по книгата на  Джош Малерман \"Кутия за птици\" и разказва за самотна майка на две деца. В града, в който живеят пристигат зловещи същества, които изведнъж започват да подтикват обществото към самоубийство. \n\r\nЗа да се спасят от свръхестествените същества, главните герои на филма трябва да завържат очите си и да се доверят единствено и само на останалите си сетива.  \r\nФилмът е на платформата Netflix и беше дълго чакан от аудиторията. Само седмица след като беше пуснат на екран, \"Кутия за птици\" отбеляза и рекорд - гледан е от над 40 милиона абонати на платформата. \n                    \n                    \n                \r\nНа 2 януари, само 5 дни след като филма беше пуснат, в интернет пространството се появиха клипове на хора, които са приели опасното предизвикателство и са решили да се превъплътят в главната героиня и нейните деца. \n\r\nThe Bird Box Challenge е прeдизвикателство, в което човек трябва да измине определено разстояние (често в градска среда) със завързани очи. Хората, които често приемат опасната задача, са в по-голямата си част деца.\r\n  Заради широкия обществен отзвук и реалната опасност за живота, която съществува от съвсем не толкова невинното Bird Box Challenge, от платформата Netflix дори излязоха с официална позиция и призоваха своите потребители да не приемат предизвикателството и не се нараняват. \n\r\n\"Не знаем как това започна и наистина оценяваме вашата любов към този филм, но Момчето и Момичето (имената на децата във филма) имат едно единствено желание през новата година и то е: Не завършвайте в болницата заради това\".\r\n \r\nСамата платформа няма абсолютно никакво участие в стартирането на това предизвикателство, което се зароди след излизането на хитовия филм. \n\r\nМеждувременно в мрежата продължават да се появяват не стотици, а хиляди видеа на хора, които изпълняват The Bird Box Challenge, а големите YouTube влогъри никак не помагат да се потуши избухналата истерия покрай филма на Netflix. \n\r\nВлогърката Морган Адамс публикува видео в своя канал, озаглавено \"24-hour Bird Box Challenge\", което вече е събрало над 2 милиона гледания само за 5 дни.  \r\nВ него се включиха дори и медии, макар и по значително по-невинен начин. Екипът на сутрешния блок на телевизия ABC \"Добро утро, Америка\" накара един от водещите да гримира своята телевизионна половинка докато е със завързани очи.\r\n \r\nПрипомняме, че подобен случай имаше съвсем наскоро, след като музикалният изпълнител Дрейк пусна новата си песен \"in my Feelings\". Тогава стартира The Kiki Challenge. В него потребителите на социалните мрежи се снимат как излизат от бавно движеща се кола и започват да танцуват на отворена врата. Отново беше предизвикан широк обществен отзвук и повечето хора всъщност осъдиха новата мода като опасна. \n\r\nКато всяко едно нещо в интернет, обаче, рано или късно The Kiki Challenge потъна в забравата. Може би това ще се случи и с The Bird Box Challenge. Дано дотогава никой не пострада сериозно. ", "date": "2019.01.06", "title": "Опасно предизвикателство: Да вървиш със завързани очи?!"}
{"url": "https://www.dnes.bg/notifikacii/2019/01/06/sreshta-mejdu-putin-i-erdogan-tochno-koga-obache-ne-e-iasno.398384", "text": "Президентите на Русия и Турция Владимир Путин и Реджеп Тайип Ердоган действително имат намерение да разговарят скоро, но точната дата на срещата все още предстои да бъде съгласувана, заяви говорителят на Кремъл Дмитрий Песков, цитиран от ТАСС.\r\nПесков каза това, след като бе помолен да коментира съобщение на Анадолската агенция за предстояща среща между двамата лидери този месец.\r\nСпоред турската агенция срещата ще се състои в Русия, където Ердоган планира посещение през януари. Тема на разговорите се очаква да бъдат обстановката в Сирия, покупката на руски зенитно-ракетни системи С-400, двустранните отношения и регионални въпроси, посочи още Анадолската агенция.\r\nПо думите на говорителя на Кремъл лидерите са се уговорили за скорошна среща, но към момента нейната дата не е конкретизирана. ", "date": "2019.01.06", "title": "Среща между Путин и Ердоган, точно кога обаче не е ясно"}
{"url": "https://www.dnes.bg/sofia/2019/01/06/viacheslav-ot-sofiia-izvadi-krysta-ot-ezeroto-v-drujba.398385", "text": "\n\n\r\nВячеслав Борисов извади кръста за трети път от водите на софийското езеро в жк. \"Дружба\".\n\r\nМъжът е от София и участва за осма поредна година в изваждането на кръста на тържествения водосвет, съобщава \"Фокус\". Той пожела здраве и благополучие за всички и каза, че не е имал предварителна подготовка в плуването в студена вода.\n\r\nВ тазгодишния ритуал по изваждането на Светия кръст от водите на езерото в жк. \"Дружба\" са участвали 51 мъже, като най-възрастният от тях е на 77 години, а най-младият на 18. В ритуала се включи и мъж на 73 години, който участва за седемнайсета поредна година.\n\r\nД-р Христо Трайков от ДКЦ-28, който бе на място, ако някой има нужда от помощ, увери, че преди началото на тържествения водосвет по изваждането на Светия кръст всички участници са прегледани и е установено, че са клинично здрави.\n                    \n                    \n                \r\nВ надпреварата на изваждането на кръста не е имало хора, на които да е отказано участие поради здравословни причини.", "date": "2019.01.06", "title": "Вячеслав от София извади кръста от езерото в \"Дружба\""}
{"url": "https://www.dnes.bg/zvezdi/2019/01/06/izvestni-lichnosti-koito-shte-stanat-na-50-prez-2019-g.398298", "text": "Петдесетгодишният юбилей очевидно е новият 30-годишен юбилей, поне що се отнася за Холивуд, Повечето звезди, които през тази година трябва да навършат своя половин-вековен юбилей изглеждат абсолютно невероятно за възрастта си. \r\nДори може да се каже, че изглеждат по-добре отколкото, когато са били по-млади. Това категорично важи за Дженифър Лопес и за нейната съименичка Дженифър Анистън, които ще минат в клуба на 50-годишните през идн ите месеци.\r\n \r\nСамо преди няколко дни светът поздрави големият спортист - Михаел Шумахер, който навърши 50 години на 3 януари, макар и в тежко здравословно състояние.\r\n \r\nТази година, на 14 юни, друга топ спортистка от немски произход - тенисистката Щефи Граф, съпруга на Андре Агаси, също ще чества своя юбилей от половин век.  \r\n\r\n", "date": "2019.01.06", "title": "Известни личности, които ще станат на 50 през 2019 г. "}
{"url": "https://www.dnes.bg/crime/2019/01/06/spipaha-20-godishen-rom-otvliakyl-dete-v-plovdivsko.398386", "text": "С мярка за 72 часа в пловдивския арест е 20-годишният Иван Тодоров с прякор Гангстера за побой и отвличане на дете. Бандитът е от ромски произход и живее в Баня, Карловско, уточниха от МВР за \"\".\r\nПрестъплението е извършено в петък. Тогава Гангстера отишъл в близкото село Михилци и там отвлякъл 14-годишното момче. Първоначално го прилъгал да му покаже пътя до с. Бегово. Детето гръгнало с Тодоров.  \r\nСтигнали до уреченото място пеша. Бандитът завързал момчето и се вмъкнал в жилище да краде. Междувременно отмъкнал и телефона на детето и изчезнал. \r\nПо-късно близки се обадили на родителите, които подали жалба в полицията.\r\n\"Задържан е в петък в РУ на Хисаря, след което с прокурорско постановление мярката му е удължена на 72 часа. Криминално проявен е и е осъждан\", допълниха от полицията.\r\n ", "date": "2019.01.06", "title": "Спипаха 20-годишен ром, отвлякъл дете в Пловдивско"}
{"url": "https://www.dnes.bg/notifikacii/2019/01/06/niska-bezrabotica-i-procyftiavasht-trudov-pazar-kak-chehite-uspiaha.398387", "text": "Един обикновен ден в Млада Болеслав, чешки град, разположен на около 50 километра североизточно от столицата на страната Прага, изглежда така: хората забързано крачат по улиците, заети със своите задачи. Особено тези, които работят за Шкода ауто - местния индустриален шампион, който е нещо като емблемата на този централен град в Бохемия, пише \"\".\n\r\nЧешкият автомобилен производител, който се присъедини към германската Фолксваген груп през 1991 г., със сигурност е сред най-големите работодатели в страната и е най-важната компания по отношение на приноса към брутния вътрешен продукт (БВП) и обема на износа. Именно Шкода ауто е допринесла за бума на работни места в страната. В централния офис на автомобилния производител се намира Бохдан Войнар, член на борда за управление на човешките ресурси. Той разказва, че работната сила на фирмата е нараснала с над 40% през последните осем години.\n                \n                \r\nПонастоящем автомобилният производител осигурява работа за около 35 000 души (включително временни работници) в трите си чешки производствени предприятия в Млада Болеслав, Квасини и Връхлаби и в логистичния център близо до Млада Болеслав.\n\r\nТенденцията се оказва положителна не само за компанията, казва Войнар. \"Може да се каже, че имаме пълна работна заетост в страната - няма друг начин да се опише сегашната ситуация; от месеци насам броят на свободните работни места надвишава броя на безработните.\"\n\r\nМакар че това може да е валидно и за други страни от Европейския съюз, Чешката република се гордее с най-ниския процент на безработица в 28-членния съюз от януари 2016 г., достигайки едва 2,3% през есента на 2018 г. Цифрите са от съгласуваните данни за равнището на безработица в Европейския съюз (HUR), като по определение безработните са хора в трудоспособна възраст, които са без работа, на разположение са за работа и са предприели конкретни стъпки към търсене на работа.\n\r\nЗдрави промишлени корени\n\r\nВойнар твърди, че процъфтяващият пазар на труда се дължи преди всичко на силната индустриална база на страната и на здравия набор от квалифицирани работници. Така смята и Хавиер Колато, експерт за Чехия в областта на икономическия анализ и прогнози на FocusEconomics. Той подчертава също така силата на чешкия производствен сектор. \"Зад успешните резултати в сектора стои бумът на автомобилната индустрия, която е ключов двигател за растежа на чешката икономика и допринесе за затягане на пазара на труда\", обяснява Колато пред ДВ. Без съмнение чуждестранният капитал помогна на чешката икономика, тъй като сравнително ниските заплати вероятно изглеждат привлекателни за много инвеститори от чужбина. \"Средните разходи за един час труд в страната през 2017 г. бяха 11,30 евро (12,81 долара), което е доста под средното за ЕС ниво от 26,80 евро\", казва Колато.\n\r\nВъпреки това относително ниските заплати не са основният фактор за успеха на страната. В България, Унгария и Полша заплатите са още по-ниски, докато в Чешката република напоследък те се повишават. Освен това по отношение на размера си националната икономика, чешкият производствен сектор е най-големият в Европейския съюз - там се създава повече от една трета от цялата заетост в страната, която има население от 10,6 милиона души.\n\r\nДали обаче нещата ще останат толкова розови за чешкия пазар на труда? Традиционните предимства бавно избледняват и от решаващо значение ще бъде намирането на нови силни страни, които да осигурят бъдещ растеж. Според неотдавнашно проучване на Организацията за икономическо сътрудничество и развитие, Чешката република е изправена пред най-широко разпространения риск от загуба на работни места вследствие на автоматизацията в ЕС.\n\r\nБъдещи предизвикателства\n\r\nУсъвършенстването на роботизацията и автоматизация не може да се предотврати и в Шкода ауто, което означава, че компанията ще трябва бързо да се адаптира към променящата се среда. Бохдан Войнар обяснява, че автомобилният производител вече е започнал с преквалификацията на работниците, така че те да бъдат пригодени за бъдещите предизвикателства. Освен това фирмата има дълга традиция в областта на дуалното обучение. \"Нашият център за професионално обучение е на повече от 90 години; също така създадохме собствен университет и имаме проекти за сътрудничество с няколко чуждестранни университета. Ако бяхме приложили този подход в национален мащаб след Кадифената революция, сега щяхме да сме още по-технологично ориентирана страна с по-голямо значение във веригата на стойностите\", твърди той.\n\r\nОстава да се види до каква степен работниците в другите чешки компании ще могат да се справят с новите предизвикателства, възникващи вследствие на роботите и изкуствения интелект (AI). Както и дали образователната система ще бъде в състояние да подготви навреме правилните хора.\n\r\nДокато някои икономисти се опасяват, че националната образователна система не е достатъчно гъвкава, повечето са оптимисти, че работните места няма да намалеят драстично. Сред тях е икономистът Даниел Мюнхен от Центъра за икономически изследвания и висше образование CERGE-EI. \"Недостатъчно развитият частен сектор в страната вероятно ще приюти освободената работна ръка от производството. „И докато огромната концентрация на автомобилната индустрия създава известни рискове, тя представлява връзката с модерните технологии, които иначе трудно биха се възприемали в страни без индустриални традиции.“\n\r\nБохдан Войнар, който е и член на борда на Конфедерацията на промишлеността в Чехия, казва, че хората в неговата страна винаги са били гъвкави и отворени за нови технологии и тенденции. Компаниите в много сектори на икономиката показаха забележителна способност да се справят с новите предизвикателства.\n\r\nСред тях Войнар споменава чешката ИТ фирма Avast, която стартира само с двама души, а сега има милиони клиенти по целия свят. Той добавя, че е изненадан много положително от възраждането на прочутата местна индустрия за производство на кристал, която отново процъфтява, след като се е научила да съчетава вековните традиции с модерните изисквания и вкусове на дизайна.\r\n \r\n", "date": "2019.01.06", "title": "Ниска безработица и процъфтяващ трудов пазар - как чехите успяха?"}
{"url": "https://www.dnes.bg/stranata/2019/01/06/myj-zagina-na-pyt-za-vryh-botev-padna-v-propast.398388", "text": "Мъж на средна възраст е загинал на път за връх Ботев. Това потвърди кметът на град Калофер Румен Стоянов пред \"Фокус\".\r\nЗагиналият мъж е от Карлово, бил е опитен планинар, но се е подхлъзнал и паднал в пропаст. \r\nИнцидентът е станал на 40 минути път от хижа \"Рай\", в началото на Тарзановата пътека. \r\nКметът на Калофер посочи, че това е лятна пътека и през зимата преминаването й е изключително рисковано. Със загиналия мъж е бил друг турист, който се е върнал в хижата. Предстои той да бъде разпитан от полицията за инцидента. \r\nРумен Стоянов допълни, че се очаква екип на Планинска спасителна служба да открие и да свали тялото.\r\n ", "date": "2019.01.06", "title": "Мъж загина на път за връх \"Ботев\", падна в пропаст"}
{"url": "https://www.dnes.bg/notifikacii/2019/01/06/na-bogoiavlenskiia-vodosvet-razgovori-za-iztrebitelia-f-16.398375", "text": "\n\r\nТрадиционният Богоявленски водосвет на бойните знамена и знамената-светини на Българската армия беше отслужен в София от българския патриарх Неофит заедно с духовници.\r\nПрезидентът и върховен главнокомандващ на въоръжените сили Румен Радев участва в ритуала на площад \"Свети Александър Невски\", където прие почетния строй на представителните части на армията и положи венец пред Паметника на Незнайния воин.\r\nТой се спря пред журналистите и коментира последните новини около избора на самолети за България.\r\n\"Изборът на самолет с тази процедура е троен удар по България, за мен конкурсът е опорочен\", каза президентът Румен Радев, запитан за решението изтребители Ф-16 да влязат на въоръжение във ВВС.\r\n                \n                Настоявах да се спазва процедурата и финансовата рамка, което е гаранция за оптимален избор, независимо от типа самолет. Правителството направи точно обратното - обяви победител в разрез със собствените му и на Народното събрание правила и дори се ангажира да надплати огромна сума, каза Радев.\r\n ", "date": "2019.01.06", "title": "На Богоявленския водосвет... разговори за изтребителя F-16"}
{"url": "https://www.dnes.bg/stranata/2019/01/06/ptp-krai-biala-kolata-na-rumynci-se-udari-v-stena.398376", "text": "Румънци катастрофираха на пътя Русе – Бяла. Колата им се ударила в бетонна стена, след като поднесла заради падналия слаб сняг.\r\nНа участък със завой и ограничение на скоростта от 60 км/ч водачът е загубил управление и е катастрофирал.\r\nНай-вероятната причина е несъобразена със зимните условия скорост.\r\nПострадал е един от пътниците, който е откаран в болница с фрактури, но без опасност за живота.\r\nПри удара двигателят е изхвърчал в насрещното платно, където за късмет не е имало други автомобили.\r\nОт пътноподдържащата фирма са категорични, че вината не е в състоянието на пътя, тъй като чистят от 5:30 ч. сутринта.", "date": "2019.01.06", "title": "ПТП край Бяла: Колата на румънци се удари в стена"}
{"url": "https://www.dnes.bg/crime/2019/01/06/mitnichari-hvanaha-9-000-litra-gorivo-bez-dokumenti.398377", "text": "Инспектори от столичната митница са иззели около 9000 литра гориво без документи, от които са взети проби за лабораторен анализ, съобщиха от Агенция \"Митници\". По случая е образувано административно наказателно производство по описа на митница \"Столична\".\n\r\nПри проверка на 3 януари в товарен отсек на микробус инспекторите са открили два PVC-куба, всеки с вместимост по 1000 литра, съдържащи течност с характеристики на петролен продукт - вероятно дизел. \n\r\nШофьорът на микробуса е познат на митническите органи, макар и да не е санкциониран за конкретно нарушение. За превозваното от него горивото този път той не успял да предостави документи, които да удостоверят заплащането, начисляването или обезпечаването на акциза.\n                    \n                    \n                \r\nШофьорът е съдействал на митническите инспектори при проверка на склад в София, за който има основателни съмнения, че се стопанисва от същото лице, където са открити още три 1000-литрови PVC-куба, пълни с нефтопродукти, както и спряна от движение автоцистерна, без регистрационни номера, в която също са намерени около 4000 литра течност с мирис на петролен продукт. \n\r\nДо приключване на проверката не са представени документи, които удостоверяват заплащането, начисляването или обезпечаването на акциза.", "date": "2019.01.06", "title": "Митничари хванаха 9 000 литра гориво без документи "}
{"url": "https://www.dnes.bg/cars/2019/01/06/kak-da-shofirame-vyrhu-zamryznaliia-pyt.398378", "text": "Днес в България бе отчетена най-ниската температура за тази зима - минус 17 градуса. Студът е сковал цялата страна, а пътищата са заледени. В този момент адекватен въпрос е, как да шофираме безопасно върху лед? Ето и отговорът... Двата начина може да ви се сторят банални, но те са единствените работещи.\n\r\nПЪРВИЯТ Е ДА ИНВЕСТИРАТЕ в качествени зимни гуми - което от рационална гледна точка е далеч по-смислено, отколкото да инвестирате в най-скъпия смартфон на пазара.\r\nВторият начин е просто да карате по-бавно. Прилагайте правилото на третината: на сняг и лед карайте с поне една трета по-бавно, отколкото бихте карали на сух път. Ако в нормално време минавате отсечката с 90 километра в час, при сняг намалете до 60.\r\n                    \n                    \n                ПРОВЕРЯВАЙТЕ ТЕМПЕРАТУРИТЕ, преди да тръгнете на път, и бъдете подготвени за риска от трудно забележим лед. Внимавайте също на участъците от пътя, където той е най-вероятен - примерно на попадащи в сянка завои, или по мостове, чиято повърхност винаги е по-студена от тази на нормалния път. Избягвайте резките ускорения и спирания, и влизайте плавно в завоите.\r\nАко сте спазили тези две неща - хубави гуми и ниска скорост - шансът да загубите контрол над колата намалява драстично.\r\nНо какво се прави, ако все пак това се случи?\r\nНАЙ-ВАЖНАТА ВИ МИСЪЛ, ако усетите, че колата ви се плъзва, трябва да бъде да не пипате спирачките. Когато колелата са загубили сцепление и се пързалят, единственият начин за измъкване от поднасянето е те да започнат да се търкалят отново. Което няма как да се случи, ако ги блокирате със спирачката.\r\nИнстиктът да натиснете спирачката е силен, но трябва да се преборите с него. Колетата трябва да се въртят свободно, за да спрете пързалянето.\r\nВМЕСТО ТОВА ОПИТАЙТЕ ДА ГО КОРИГИРАТЕ волана. Просто завъртете леко в обратна на поднасянето посока. Не е нужно да се замисляте, за да го направите - това е съвсем интуитивна реакция. Само внимавайте да не прекалите. Много хора се паникьосват и навъртат волана прекалено силно. Тогава колата, вместо да се изправи, тръгва да се плъзва в обратна посока, налага се нова корекция, и така нататък. Запомнете - при каране на лед всичките ви движения трябва да са овладяни и умерени.\r\n\r\n ", "date": "2019.01.06", "title": "Как да шофираме върху замръзналия път?"}
{"url": "https://www.dnes.bg/obshtestvo/2019/01/06/nasia-se-vryshta-ot-libiia-trudnopodvijna-promenena-smazana-psihicheski.398373", "text": "След 12 години съдебни битки, шефът на Главното следствено управление в Либия Харб Абер Дербал, полк. Джума Мишри и други 7 трябва да платят общо 500 хил. лв. на медицинската сестра Нася Ненова. А заедно с това, трябва да получи още 26 617лв., които тя щяла да спечели, ако от 9 февруари 1999 г. до 24 юли 2007 г. е работила, а не е била задържана в Либия.\n\r\nЗаветното решение на Софийския градски съд идва на 28 декември, а делото срещу деветимата либийци се води още от далечната 2012 година, съобщава 24 часа.\r\nВъпреки че либийците имат доказателства срещу нея, Съдия Мичева-Русева установява друго. Ненова заминала за Либия през 1998 г., когато започнала работа като медицинска сестра в педиатрична болница в Бенгази. На 30 септември същата година либиец подава жалба до прокуратурата, че 14-месечният му син е заразен с ХИВ по време на престоя в болницата, в която работи Ненова. 12 дни по-късно прокуратурата започва разследване, което води до задържането на медицинските сестри на 9 февруари 1999 г.\r\n                    \n                    \n                Те били отведени със запушени усти, завързани зад гърба ръце. Не виждали нищо, дори не знаели защо ги арестуват. И час в полицията на Ненова било съобщено , че е обвинена в убийството на 393 деца с вируса на ХИВ в болницата в Бенгази.\r\nВ ареста Ненова е заедно с другите български медицински сетри Кристияна Вълчева, Снежана Димитрова, Валя Червеняшка, Валентина Сиропуло и палестинския лекар Ашраф ал Хаджудж. Шестимата били подложени на изтезания, за да направят самопризнания по обвинението за убийство на децата. А част от тези мъчение били бой с тояги, стоене на един крак, завързване за прозорец, така че да не докосват пода дори с пръстите на краката си. Мажели устите им с прах от изгорели дървета, а единствената им храта била парче хляб и някакъв буламач. Водата била също оскъдна - само при хранене и то от обща бутилка.\r\nМедицинската сестра подчертава, че Харб Дербал бил генерал в полицията и той ръководел разпитите и изтезанията. Полк. Джума Мишри изпълнявал заповедите му, но имал активна роля в съветването му. Друг от ответниците бил преводач и говорел много добър български език.\r\nДжума Мишри е наричан инквизитора, защото му доставяло удоволствие да бие, да удря и да разполага с власт. Ненова дори стигнала до там, че да си пререже вените от ужас, когато чува гласът му.\r\nПри завръщането си у нас на 24 юли 2007 г. Ненова не се прибрала в родния си град Сливен при семейството си. Останала да живее в София. Заедно с Вълчева записали да учат рехабилитация. Заживяла в студентско общежитие. Наскоро след това бракът на Ненова бил прекратен.\r\nИмала син, който вече бил пораснал и учел във Франция, а тъгата я завладява напълно. Месеци наред не можела да спи. Нейни роднини казват пред съда, че Ненова нямала желание да разговаря с никого.\r\n\"Когато замина за Либия, изпратихме едно младо, мило, плахо и енергично момиче, с ужас посрещнахме една трудноподвижна, смазана, променена физически и психически жена\", разказват брат й и снаха й.\r\nСлед 2 г. започнала нов живот.\r\nНа 31 март 2009 г. Ненова и другите медицински сестри са сезирали Комитета по правата на човека към ООН с жалба срещу Либия за нарушаване на Международния пакт за граждански и политически права. Организацията е приела, че те са били изтезавани. Комитетът е изискал от Либия до 180 дни информация за мерките, които са предприети в изпълнение на становището му. До днес такива сведения на сайта на организацията липсват.\r\nЗа да осъди мъчителите, Мичева-Русева се позовава и на решение на съд в Хага. По него Ашраф ал Хаджудж осъжда същите ответници за 750 хил. евро за материални щети и 250 хил. евро за болки и страдания. Това решение на съдия Мичева-Русева е безпрецедентно и на него могат да стъпят и другите медицински сестри, които водят дела у нас срещу мъчителите си", "date": "2019.01.06", "title": "Нася се връща от Либия...  трудноподвижна, променена, смазана психически "}
{"url": "https://www.dnes.bg/obshtestvo/2019/01/06/do-momenta-ne-e-platena-i-stotinka-za-tolsistemata.398380", "text": "До момента не е платена и стотинка към фирмата изпълнител, отговорна за електронната система \"Капш\", която трябваше да осигури е-винетки из цялата страна.\r\nОт АПИ обещаха, че до края на януари, местата, от които хората ще могат за закупят винетка, ще са 4500 в цялата страна.\r\n\"Няма фалстарт на електронната система, а технически проблеми при въвеждането на нов и сложен продукт, които се отстраняват веднага\", категоричен бе инж. Светослав Глосов.\r\nВ момента гражданите могат да купят винетка по четири начина: от апарати за самотаксуване, сайта www.bgtoll.bg и мобилното му приложение, на каса в офисите на Областните пътни управления и на Мобилния оператор „А1“. Вече се продава и на касите на „Еasypay”, като постепенно ще ги има в цялата страна. \r\n                    \n                    \n                От следващата седмица поетапно ще се продават на каса и в големите вериги бензиностанции – „ОМВ“, „Петрол“, „ЕКО“, както и в клоновете на „Български пощи“. До месец ще започне и продажбата през банкоматите на БОРИКА. Системата се разширява непрекъснато, съобщи инж. Глосов.\r\nНа ГКПП „Калотина“ освен терминали за самотаксуване вече са оборудвани и работни места за продажба на е-винетки в брой на каса. Такива ще има и на „Кулата“, на Дунав мост при Русе и на „Капитан Андреево“. Апарати за самотаксуване са монтирани на пунктове „Отоманци“, „Гюешево“, „Капитан Андреево“, „Дунав мост“ – Русе, „Кардам“, „Дуранкулак“. Монтирани са устройствата и на „Станке Лисичково“, „Златарево“ и „Оряхово“.\r\n ", "date": "2019.01.06", "title": "До момента не е платена и стотинка за толсистемата"}
{"url": "https://www.dnes.bg/rusia/2019/01/06/oshte-edna-krachka-kym-nezavisimostta-na-ukraina.398381", "text": "Томосът за автокефалията на Православната църква на Украйна (ПЦУ) е една от стъпките за укрепването на независимостта на страната, заяви украинският президент Петро Порошенко, цитиран от ТАСС.\n\r\n\"Томосът е още един акт на провъзгласяване на независимостта на Украйна. Той ще укрепи религиозната свобода, междуверския мир, ще засили правата и свободите на гражданите, особено на тези, които са били извън общението с Вселенското православие, несправедливо наричано неканонично\", заяви Порошенко.\r\nТой подчерта, че след връчването на томоса от Вселенския патриарх Вартоломей ПЦУ е готова за самостоятелно съществуване.", "date": "2019.01.06", "title": "Още една крачка към независимостта на Украйна"}
{"url": "https://www.dnes.bg/obshtestvo/2019/01/06/rashidov-za-laskin-toi-beshe-priam-na-ryba-da-byde-otrechen.398382", "text": "Още в първите минути след като стана ясно, че Иван Ласкин е загубил битката с болестта си, социалните мрежи се изпълниха с посланията на фенове и близки, които скърбят от тъжната вест.\r\n\"Иван Ласкин беше мъжкар и ще ни липсва\", заяви депутатът и бивш министър на културата Вежди Рашидов предаде \"Канал 3\".\r\n\"Той беше известно време на лечение при моята съпруга в Пирогов, след  това беше преместен във ВМА. За съжаление той не излезе от кома. Иван е  от знаковите хора, които ще ги запомним. Той беше прям и казваше всичко  директно. Такива хора винаги са на ръба да бъдат отричани, но това са и  хората, които са запомняни“, заяви Рашидов.\r\nМного малко са хората, които винаги могат да изговарят истината директно, но според Рашидов Иван Ласкин е именно такъв.\r\n                    \n                    \n                \"Той носeше таланта си от дете. Иван е от типа на странните, но  талантливи чешити. Изключително предан като приятел и мъжко момче. Ще ни  липсва много! Светла му памет!“, каза още Рашидов.\r\n\"Сбогом, Иван Ласкин! Трудно ни е да вярваме, че това е краят!\", написаха от съюза на артистите.\r\n\"На 48-годишна възраст си отиде един от най-харизматичните, обичани и  талантливи български актьори. Иван Ласкин остави сериозни следи, както в  киното, така и в театъра. Съюзът на артистите изказва своите  съболезнования на близките на актьора!\", пише още в съобщението\n\r\n\r\nНай-вероятно Иван Ласкин да бъде погребан в Алеята на творците в Централните софийски гробища.", "date": "2019.01.06", "title": "Рашидов за Ласкин: Той беше прям, на ръба да бъде отречен "}
{"url": "https://www.dnes.bg/notifikacii/2019/01/06/glasuvaneto-na-sdelkata-za-brexit-do-desetina-dni.398390", "text": "Гласуването в британската камара на общините на правителственото споразумение за излизане на Обединеното кралство от ЕС, ще се проведе на 14 или 15 януари. Това заяви днес министър-председателката Тереза Мей в \"Шоуто на Андрю Мар\" по телевизия Би Би Си, предаде Ройтерс, цитирана от БТА.\n\r\n\"Дебатите ще започнат идната седмица и ще продължат през следващата, през която ще се проведе и гласуването\", поясни Мей в интервюто си. В отговор на въпрос за датата на гласуването министър-председателката потвърди, че то ще е на 14 или 15 януари, независимо от вестникарски публикации, че тя може отново да го отложи.\n\r\nМей каза днес, че ако нейната сделка за Брекзит бъде отхвърлена, Великобритания ще се окаже на \"неизследвана територия\".\r\nОписвайки какво ще се случи, ако претърпи поражение в парламента, Мей каза \"Ще се окажем на неизследвана територия. Не мисля, че някой е в състояние да каже точно каква ще бъде реакцията в парламента\".\n                \n                \r\nПартията на Мей е разделена по отношение подкрепата за сделката, тъй като много нейни съпартийци се опасяват, че \"предпазният механизъм\" за недопускане на твърда граница между Ирландия и Северна Ирландия може да остави Великобритания в обсега на правилата на ЕС за неопределено дълго време.\n\r\nЕдин от най-изявените противници на сделката в Консервативната партия Джейкъб Рийс-Мог написа във вестник, че е \"самозалъгване\" да се твърди, че коледната ваканция, докато не е бил в парламента, би могла да го убеди да промени мнението си и да подкрепи споразумението.\n\r\nСлед като на 25 ноември миналата година ЕС и Великобритания съгласуваха сделката за условията на Брекзит, Мей е под силен вътрешнополитически натиск. Мнозинството депутати в долната камара настояват тя да съгласува отново условията на членството на Северна Ирландия в митническия съюз и единния пазар на ЕС след Брекзит.", "date": "2019.01.06", "title": "Гласуването на сделката за Brexit - до десетина дни"}
{"url": "https://www.dnes.bg/notifikacii/2019/01/06/arest-v-polsha-zaradi-smyrtta-na-pette-momicheta-v-eskeip-staia.398391", "text": "Полските правоохранителни органи задържаха стопанина на помещението, където по време на тест за решаване на загадка избухна пожар и загинаха пет непълнолетни девойки, съобщи на пресбрифинг главният комендант на полицията в Полша Ярослав Шимчик, цитиран от ТАСС.\n\n\r\n\"Веднага след трагедията ние взехме мерки за установяване на лицата, занимаващи се с тази дейност. Оказа се, че това е 28-годишен жител на Великополското воеводство, неосъждан. Този човек бе задържан и доведен в Кошалин\", каза той.\n\r\nВ т.нар. ескейп стаи (или стаи на загадките) участниците биват заключвани и трябва да се надпреварват с времето, да решават загадки и да се справят с предизвикателства, за да намерят правилния път, по който да излязат от стаята. Този тип развлекателни обекти първо станаха популярни в Азия, а после се появиха и в Северна Америка и Европа.\n                \n                \r\nТрагедията се разигра в северозападния полски град Кошалин в петък вечерта. Пожарът избухнал в момент, когато участниците се намирали в заключеното помещение, от което трябвало да излязат, решавайки загадки главоблъсканици. Пожарникарите пристигнали, когато огънят вече бушувал из целия първи етаж на сградата. Аутопсиите показаха, че децата са загинали от отравяне с въглероден монохсид.\n\r\nСпоред полския премиер Матеуш Моравецки, който също взе участие в брифинга, в момента всички подобни заведения в страната се подлагат на щателни проверки, 13 от тях вече са затворени. \n\r\n\"Аз поисках в близките дни да бъде подготвен подробен отчет за резултатите от проверките на всички помещения от този вид из цяла Полша, защото е крайно важно да се провери дали се спазват изискванията\", посочи премиерът. \"Трябва да действаме решително\", добави той, цитиран от Ройтерс.\n\r\nСпоред главния комендант на държавната противопожарна охрана Лешек Суски предварителните изводи сочат, че на обекта е имало много нарушения. Отоплителните прибори вероятно са се намирали много близо до леснозапалими материали. В помещението също така били намерени свещи, което говори, че вероятно е бил използван и открит огън. Площта на ескейп стаята е била едва 7,3 кв. м. Вътре имало две кресла и лампа. \n\r\n\"За самите участници оставало съвсем малко място. Причина за трагедията е най-вече липсата на възможност за евакуация на намиращите се вътре хора\", каза Суски.\n\r\nПетте загинали девойки били на възраст 15 години. Ранен е и един мъж, който е настанен в болница, пише БТА.", "date": "2019.01.06", "title": "Арест в Полша заради смъртта на петте момичета в ескейп стая"}
{"url": "https://www.dnes.bg/obshtestvo/2019/01/06/sboguvame-se-s-aktiora-ivan-laskin-na-8-ianuari.398392", "text": "Във вторник (8 януари) в 12,30 ч. в \"Св. Седмочисленици\" е поклонението пред Иван Ласкин. Това каза председателят на Съюза на българските артисти Христо Мутафчиев за \"\".\n\r\n\"Иван не беше тъжен човек, затова ще го запомним и изпратим с усмивка\", каза Христо Мутафчиев, който е приятел с Ласкин от първите им студентски дни в НАТФИЗ. \n\n\n\n\r\n\"Той беше от хората, които не споделяха, таяха в себе си какво им тежи, тъгата си. Много сме говорили... А когато душата е тъжна и тялото се разболява\", тъгува за него Мутафчиев, припомняйки си го като човек със специфично чувство за хумор и с бърз ум.\n                    \n                    \n                \r\nПрипомняме, че тази нощ големият български актьор почина във ВМА на 48-годишна възраст.\n\r\nИван Ласкин е роден на 10 март 1970 г. в София. Става популярен през 1986 г. с изпълнението си на главната роля на малкия Васко в 6-серийния детски филм \"Васко да Гама от село Рупча\" на режисьора Димитър Петров по сценарий на Братя Мормареви. За ролята е избран съвсем случайно. Родителите му нямат нищо общо с киното и театъра. Корените на баща му са от Самоков, а по майчина линия е арменец. Асистенти на режисьора Димитър Петров го забелязват на улицата сред група момчета, които обикалят из улиците на София и стрелят с прашки.\n\r\nПрез 1994 г. завършва НАТФИЗ в класа на проф.Здравко Митков. Същата година в Малък градски театър \"Зад канала\" изпълнява ролята на Джими Портър в постановката \"Обърни се с гняв назад\" от Джон Осбърн, която му носи голям успех. За тази роля през 1995 г. печели награда \"Аскеер\" в категория \"Изгряваща звезда\".\n\r\nВ творческата му биография са записани участия в повече от 12 български игрални филма, 20 европейски и американски продукции и телевизионни сериали.", "date": "2019.01.06", "title": "Сбогуваме се с актьора Иван Ласкин на 8 януари"}
{"url": "https://www.dnes.bg/notifikacii/2019/01/06/nedovolstvo-v-ungariia-sreshtu-noviia-robski-zakon.398393", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Многохиляден протест в Унгария срещу новия закон, който разрешава на работодателите да изискват от персонала да работи извънредно до 400 часа годишно. Критиците наричат новото трудово законодателство \"робски закон\".\r\nПротестиращите преминаха по централните улици и стигнаха до сградата на парламента. Те развяваха плакати с надписи \"Да изметем режима\". Други пък призоваха за национална стачка, съобщаваBulgaria ON AIR.\r\nПромяната в трудовия кодекс, приета от парламента миналия месец, се сблъска със силна критика и предизвика най-големия уличен протест в страната от повече от година.", "date": "2019.01.06", "title": "Недоволство в Унгария срещу новия \"робски закон\""}
{"url": "https://www.dnes.bg/stranata/2019/01/06/vse-po-malko-policai-u-nas-335-uniformeni-na-100-hil-dushi-naselenie.398394", "text": "През 2016 г. в България е имало 335 полицаи на 100 хил. души население, сочат данни на европейската статистическа служба Евростат.\n\r\nТова е повече от средното равнище за Европейския съюз от 318 полицаи на 100 хил. души население. Броят им обаче намалява от 2008 г. насам, когато у нас е имало 449 полицаи на 100 хил. души население През 2015 г. у нас са се падали 337 полицаи на 100 хил. души население.\n\r\nБавното намаляване на служителите на реда в България се вписва в общата тенденция в Европейския съюз през последните години. През 2016 г. съюзът е имал общо 1,6 млн. полицаи, което е спад с 3,4% спрямо 2009 г. 21,1% от служителите на реда в ЕС са били жени.\n\r\nМежду страните членки обаче съществуват големи различия. Най-малък брой полицаи има в Унгария (90 служители на реда на 100 хил. души население през 2015 г.), следвана от Финландия (137), Дания (186 през 2015 г.) и Швеция (203). На другия полюс са Кипър (573), Малта (505), Гърция (492) и Хърватия (490 през 2015 г.)\n                    \n                    \n                \r\nПовече съдии\n\r\nДанните на Евростат показват още, че професионалните съдии в България през 2016 г. са били 31 на 100 хил. души население, като броят им бавно нараства от 2013 г. насам. Жените съдии у нас са повече от мъжете – 41 дами на 100 хил. души население спрямо 22  мъже.\n\r\nОбщо в ЕС през 2016 г. е имало 86 хил. професионални съдии, като броят им остава относително стабилен от 2008 г. насам. Преди две години 49,5% от съдиите в съюза са били жени спрямо 45,9% през 2008 г.\n\r\nРазличията между националните съдебни системи е отразено в големите вариации на броя на професионалните съдии в сравнение с размера на населението. Хърватия, Словения и Гърция са имали 40 или повече професионални съдии на 100 хил. души население, а Финландия, Великобритания, Швеция, Чехия и Ирландия са имали под 10.\n\r\nПо-малко затворнически служители\n\r\nПрез 2016 г. в ЕС е имало около 294 хил. затворнически служители, като броят им намалява от 2008 г. насам. Един от факторите за спада е броят на затворниците в зряла възраст, който е намалял с 5% между 2008 и 2016 г. Друг фактор е съставът на затворническите служители. Тук влизат както надзирателите, така и служители, които се грижат за образованието, обучението, лечението, поддръжката на сградата, готвенето. Броят на служителите в затворите зависи от вида затворници и периода на задържането им.\n\r\nДелът на жените сред затворническите служители в ЕС остава стабилен между 2008 и 2016 г. - около 25%. Евростат не предоставя данни за броя на затворническите служители в България.\n\r\nРазходите за полицията намаляват\n\r\nМежду 2007 и 2016 г. общите държавни разходи за съдилища в Европейския съюз като дял от общите разходи остава непроменен на 0,7%. Разходите за затвори също се запазват стабилни - 0,4%.\n\r\nВ същото време делът от общите държавни разходи за полицейските служби в ЕС е намалял от 2,2% на 2%. 78% от разходите за полицията през 2016 г. са били свързани с възнаграждения на служителите (надници, заплати, осигуровки), сочат данните на Евростат.\n\r\n", "date": "2019.01.06", "title": "Все по-малко полицаи у нас... 335 униформени на 100 хил. души население"}
{"url": "https://www.dnes.bg/kino/2019/01/06/da-preosmislish-sveta-si-na-osmiiat-den.397166", "text": "\r\nКакво свързва зает бизнесмен  Хари (Даниел Отьой) със страдащия от синдрома на Даун  Жорж (Паскал Дюкен) проследява Жако Ван Дормел във филма \"Осмият ден\".\r\nДвамата персонажи сякаш населяват различни светове, но Хари почти отнема живота на Жорж и така съдбата ги събира.\r\nДормел следи отблизо общуването на героите си, съпоставяйки праволинейното мислене на единия с непринудеността на другия.\r\nБез сантимент, но с премерен хумор, режисьорът преобръща представите за това кое наистина е ценното в живота. Филмът му се превръща в сърдечен разказ за приятелството, при което няма значение къде стоиш в йерархичната стълбица, а единствено ценни са постъпките ти към  хората, на които държиш.\r\n                    \n                    \n                Ролите в обществото като че ли се променят и всекидневието на уж успелия Хари - отчужден от семейството си, изглежда пълен хаос, а този на населяващия болнично заведение - подреден и пълен със смисъл.\n\r\n\"Осмият ден“ е награден за най-добра мъжка роля на Даниел Отьой и Паскал Дюкен – Кан, 1996. Номиниран е за \"Златен глобус“ за най-добър чуждестранен филм през 1997 и е отличен в редица кинофестивали.\r\nГледайте \"Осмият ден\" на 6 януари от 23.00 часа по телевизия .", "date": "2019.01.06", "title": "Да преосмислиш света си на \"Осмият ден\""}
{"url": "https://www.dnes.bg/mish-mash/2019/01/06/receptata-dnes-postni-banichki-s-gybi-i-maslini.398296", "text": "1 пакет точени кори \r\n4-5 големи пресни печурки\r\n \r\n3 стръка пресен лук\r\n \r\n2 скилидки чесън\r\n \r\n2 домата\r\n \r\nшепа маслини без костилка\r\n \r\nпресни подправки-магданоз, босилек, риган, мащерка и розмарин\r\n \r\nсол\r\n \r\nолио\r\n \r\nнастърган пармезан (по желание)\r\n \r\nВ малко олио задушаваме нарязаните на дребно чесън, лук и гъби.След като омекнат добавяме нарязаните на ситно обелени домати, подправяме със сол. Като изври течността от доматите добавяме нарязаните маслини и готвим още 3-4 минути. След като свалим от огъня добавяме и пресните подправки.\r\n \r\nОставяме плънката да изстине. Одринските кори са кръгли, нарязваме ги на 4 триъгълника всяка. В широката част слагаме 2 лъжици от плънката, прибираме краищата и навиваме на стегнато руло, всяко потапяме за секунда в купа с вода и редим в тава постлана с хартия за печене.\r\n \r\nПоръсваме с няколко капки олио и щипка настърган пармезан и печем в загрята на 200 градуса фурна до зачервяване.\r\n \r\n", "date": "2019.01.06", "title": "Рецептата Dnes: Постни банички с гъби и маслини"}
{"url": "https://www.dnes.bg/eu/2019/01/06/1-3-mlrd-tona-hrana-na-bokluka-i-800-mln-gladuvashti-kak-da-go-sprem.398250", "text": "\r\n1 млрд. и 300 млн. тона храни отиват годишно на боклука. Разхищението трябва да се ограничи и ако ви се иска да си кажете: \"Но аз не хвърлям толкова много\", помислете пак!\r\nПотребителите всъщност изхвърлят най-много храни. Частните домакинства в ЕС са отговорни за половината от храните, които попадат на боклука, предава \"\".\r\n                    \n                    \n                Евродепутатите настояват да се вземат мерки за ограничаване на това разхищение.\r\nДокато европейците хвърлят храната си на боклука, 800 млн. души по света страдат от недохранване.\r\nВсеки от нас може да даде своя принос - като почнем с изрядните списъци за пазар, следенето на срока за годност и една дребна подробност: Да не ходим гладни на пазар!\n\r\n \r\n", "date": "2019.01.06", "title": "1,3 млрд. тона храна на боклука и 800 млн. гладуващи – как да го спрем!?"}
{"url": "https://www.dnes.bg/temida/2019/01/06/zakysnialo-vyzmezdie-nasia-nenova-osydi-mychitelie-si-v-libiia.398360", "text": "500 000 лeвa oбeзщeтeниe зa нeимyщecтвeни вpeди и 26 617 лeвa зa имyщecтвeни ще получи медицинската сестра Нася Ненова, която стана първата от така наречения процес в Либия, която успя да получи възмездие, предаде Нова тв..\r\nСлед 12 години, 9 либийски служители на следстнието бяха осъдени, като това е първото дело, което стига до присъда у нас и първото, което е отсъдено в полза на медицинска сестра.\r\nКогато е арестувана Нася Ненова е на 32 години. Излиза от либийския затвор на 40 години след 2755 дни зад решетките.\r\nТя и останалите четири медицински сестри, както и палестинският лекар Ашраф Ал-Хаджудж и доктор Здравко Георгиев бяха обвинени за заразяването на над 400 либийски деца със спин. \r\nПолучиха доживотен затвор през 2006-та година. Година по-късно, със самолет на Сесилия Саркози, осъдените са върнати в България.", "date": "2019.01.06", "title": "Закъсняло възмездие: Нася Ненова осъди мъчителие си в Либия"}
{"url": "https://www.dnes.bg/usa/2019/01/06/poredniiat-visokopostaven-slujitel-napusna-trymp.398361", "text": "Тръмп отново бе изоставен. След напускането на Джеймс Матис като министър на отбраната, шефът на канцеларията на Пентагона контраадмирал Кевин Суийни също подаде оставка.\r\n\"След две години в Пентагона реших, че моментът е подходящ да се върна в частния сектор\", заяви Суийни, който заемаше поста от януари 2017 г. \"За мен бе чест да служа отново редом до мъжете и жените от министерството на отбраната\", добави той.\r\nИ двете оставки идват след решението на Тръмп да изтегли войските на САЩ от Сирия.\r\nМатис, който изкара почти две години като шеф на Пентагона, първоначално смяташе да се оттегли през февруари. Тръмп обаче реши да го замени по-скоро, след като пенсионираният генерал подаде язвителна молба за напускане, в която се говореше за различия с президента.", "date": "2019.01.06", "title": "Поредният високопоставен служител напусна Тръмп"}
{"url": "https://www.dnes.bg/akoshtete-vqrvaite/2019/01/06/momicheshki-raboti-za-vsiaka-zodiia-princ.398274", "text": "Всяко момиче мечтае да изживее магична любов и да се почувства като принцеса от приказките. Ето и кой е нейният приказен принц. \r\n\r\n \r\nАладин е идеален за момичетата Овен. За тях са важни приключенията и те ценят храбростта, искат да опитат всичко от живота, затова с Аладин ще им е най-забавно.\r\n \r\n\r\n \r\nТелците искат стаблина връзка, силна любов, човек, на когото да разчитат и луксозен живот. Всичко това може да им осигури Чаровният Принц от приказката за Пепеляшка. Той е романтик.\r\n\r\n\r\n \r\nЗа тях обичта е комбинация от ум, физическа красота и привличане. Когато намерят партьор, който съчетава тези неща, го ценят много. Херкулес е техният принц.\r\n \r\n\r\n \r\nМечтаят за романтична любов. Трябва им принц, който ще им помогне да излязат от черупката си, ще иска да ги опознае добре, ще им осигури спокойствие и ще ги обича силно. Това е Ерик от \"Ариел - Малката рускалка\".\r\n \r\n\r\n \r\nДамите Лъв искат да са обожавани, засипвани с комплименти, принцът им да се гордее с тях. Държат да е лоялен и да ги пази. Принц Едуард от \"Омагьосана\" знае как да ги похвали и да им осигури комфорт.\r\n \r\n\r\n \r\nФлин Райдър от \"Рапунцел и разбойникът\" е перфектен за Девите. Той може да ги разсмее, да ги накара да се чувстват обичани. Той е и приятел, и романтичен партньор, оценява силните страни на половинката си.\r\n\r\n", "date": "2019.01.06", "title": "Момичешки работи! За всяка зодия – принц!"}
{"url": "https://www.dnes.bg/technology/2019/01/06/kitaiskoto-zaiche-iuitu-2-podskacha-na-lunata.398362", "text": "Лунохода “Юйту-2” (Нефритен заек) се разходи по тъмната страна на Луната.\r\nРоувърът напусна своя приемник \"Чанъе-4\" 12 часа след кацането и тръгна на своята първа разходка за да разкрие тайните на скритата страна на земния спътник.\r\nНа 8 декември, Китай даде старт на мисията си \"Чанъе-4”, която следа “Чанъе-3” – автоматичната междупланетна станция, която през декември 2013 г. достави първия китайски луноход.\r\nСега новият роувър има много помощници Китай изстреля сателит-ретранслатор, с чиято помощ ще се препредава връзката с “Чанъе-4”. Освен това на лунна орбита се намира и микросателитът “Лонцзян-2”, който ще помага за наблюденията.\r\nИмето “Юйту-2” стана известно едва вчера при първата му разходка на лунната повърхност.\r\n“Малка стъпка за лунохода – огромен скок за китайската нация”, приветства събитието У Вейжън – главен проектант на лунните мисии на Пекин.", "date": "2019.01.06", "title": "Китайското зайче \"Юйту-2\" подскача на Луната "}
{"url": "https://www.dnes.bg/akoshtete-vqrvaite/2019/01/06/kakvo-vi-ochakva-prez-2019-a-spored-lichnoto-chislo.398258", "text": "Новата 2019-а година ще бъде под влиянието на тройката от нумерологична гледна точка. Това ще е година на творчество, себеизразяване и привеждане в съответствие. Три се счита за специално число. Чрез енергията на тройката ще можем да изразим истинската си същност и истинските си желания.\r\n\r\nЗа да разберете кое е вашето лично число, трябва да съберете цифрите на рождената си дата, месеца и годината. Например, ако сте родени на 23 май 1980 г., сметките изглеждат така 2+3+5+1+9+8+0=28.\r\nСлед това събирате цифрите на числото, което се получава след знака за равно. Тук сборът на 2 и 8 е 10. Съберете 1 и 0 и ще получите вашето лично число, което е 1.\r\n                    \n                    \n                Ето какво ви очаква:\r\n\r\nТова е година на ново начало за вас. През последните месеци сте успели да постигнете напредък. Възможно е да сте направили и драстични промени в живота си. През 2019-а ще може да изразите вашата нова същност пред света. Стартирането на нови проекти, правенето на нещата по различен начин и даването на нов старт, ще бъде силен фокус за вас тази година.\r\n\r\nПрез 2019-а ще трябва да продължите да „строите“ и да напредвате. Вие сте на правилния път и сте се отправили в правилната посока, но сега трябва да помолите другите за помощ и напътствия. Ще имате нужда от подкрепа, за да постигнете целите си и да следвате желанията си. Обучения и създаване на солидни партньорства, ще бъдат основна тема за вас тази година. Не се страхувайте да поискате помощ, ако имате нужда от нея, както и да направите изграждането на нови приятелства и съюзи приоритет.\r\n", "date": "2019.01.06", "title": "Какво ви очаква през 2019-а според личното число?"}
{"url": "https://www.dnes.bg/obshtestvo/2019/01/06/gen-dobri-djurov-spomeni-za-komandira-na-chavdar.398284", "text": "Днес ще ни гостува дъщерята на един български политик, член на политбюро на ЦК на БКП, министър на народната отбрана по време на социалистическата система в България. Участник в комунистическото съпротивително движение по време на Втората световна война, партизанин и командир на Партизанска бригада \"Чавдар\".\r\nЩе си говорим за българския офицер, армейски генерал и военен деец – ген. Добри Джуров. \n\r\nПродължаваме с рубриката за здравословно хранене. Асен Манасиев ни е купил билети за Дания, тръгваме с полет сега. Датската храна е изминала много дълъг път от дните на зелето, колбасите и ребърцата.\r\nСвинското, зеленчуковите и рибните ястия са основната част от класическата датска кухня. Месото се почиства, опушва, осолява и приготвя за консервиране. Подобна мярка е била от жизненоважно значение в години без консерви и модерни стабилизатори.\r\n                    \n                    \n                Другата характерна черта на датската кухня са сандвичите, тук те се наричат кралят на кухнята. В Дания те са около 700 вида: като се започне от филийка хляб, намазана с масло, и се стигне до многоетажния сандвич, наречен Любимият сандвич на Ханс Кристиан Андерсен, състоящ се бекон, домати, пастет, желирано месо, бяла ряпа, разделени от филийки хляб. \r\nПредаването започва в 10:30 ч. по телевизия ", "date": "2019.01.06", "title": "Ген. Добри Джуров  – спомени за командира на \"Чавдар\" "}
{"url": "https://www.dnes.bg/obshtestvo/2019/01/06/iordan-dana-bogdan-boian-bogoiavlenie-e.398363", "text": "Православната църква празнува днес Богоявление - Йордановден, който е третият по значимост християнски празник през годината. Той е един от дванайсетте Господски и Богородични празници, известен с имената Кръщение Господне, Богоявление или Йордановден.\r\nСпоред библейската легенда на този ден Исус Христос е кръстен във водите на река Йордан от Йоан Кръстител. В момента на кръщението небето се отваря и Светият дух слиза върху Христос във вид на гълъб, а от небето се разнася глас: \"Този е моят възлюбен син, в когото е моето благоволение\". Оттук идва и названието на празника - Богоявление.\r\nПразникът Богоявление има най-древен произход сред празниците на Православната църква. Макар сведенията за него от писмените паметници да са твърде оскъдни, достатъчно ясно свидетелства за него църковният писател Климент Александрийски. Той говори за празнуването на месианството или за божествеността на Исус Христос при кръщението му в река Йордан, отбелязвано от християните на 6 януари. Църквата в Египет е дала и древното име на празника - \"Празник на светлината\" /на славянски \"Просвещение\"/. То се е запазило у нас и до днес наред с наименованието \"Богоявление\".\r\n                    \n                    \n                \"Богоявление\" произлиза от думата \"явяване\" /от гръцки \"епифания\"/, която била заменена с по-уточняващата - \"теофания\" - \"Богоявление\". Днес празникът е наричан още Кръщение Господне и Йордановден, а в различни места на страната - Кръстовден, Водици, Водокръщи.\r\nСпоред народното поверие през нощта срещу Богоявление в глуха доба небето се отваря и всеки, който го види, ще получи от Бог това, което си пожелае. Вярва се още, че тогава водата спира, пречиства се, след което придобива голяма сила. Затова денят е известен като Водици и Водокръщи.\r\nЗа здраве всички участват в освещаването на водата, когато след празничната черковна служба, свещеникът хвърля в нея Светия кръст. Въпреки обичайния за този сезон студ млади мъже скачат във водата и изваждат кръста от нея. Който го извади, бива честит и здрав през цялата година. Болни се къпят във водата, където е хвърлен кръстът. Ако хвърленият във водата кръст замръзне, това предвещава здраве и плодородие през годината. Ако времето е студено и сухо, приема се като знак за плодородна и добра година. Накрая - с китка босилек, свещеникът поръсва хората за здраве.\r\nЙордановден се смята за последен от периода на т. нар. мръсни дни. Срещу празника е третата, последна кадена вечеря. Към постните ястия на нея се прибавят орехите, суровото жито и недогорялата свещ от предишните кадени вечери. Обредната трапеза включва прясна пита, колачета, сарми с кисело зеле, пълнени чушки, зеле, фасул, орехи, вино.\r\nИмен ден празнуват Йордан, Йорданка, Данчо, Дана, Боян, Богдан, Богдана. Да са здрави и честити!", "date": "2019.01.06", "title": "Йордан, Дана, Богдан, Боян... Богоявление e! "}
{"url": "https://www.dnes.bg/rusia/2019/01/06/po-pytia-na-razkola-vartolomei-sreshtu-ruskata-cyrkva.398364", "text": "\"Подписването на томоса за разколниците в Украйна окончателно откъсна  Вселенската патриаршия от световното православие\", заяви пред ТАСС  прессекретарят на патриарха на Руската православна църква, свещеник  Александър Волков.\r\nОстрата реакция на Русия дойде след като Вселенският патриарх Вартоломей подписа в Истанбул днес декрета за автокефалия на православната църква на Украйна. С този документ се формализира независимостта й от Руската православна църква, към която тя бе обвързана от 1686 г.\r\nСпоред прессекретаря на руския патриарх \"подписването на томоса е  нищожно от канонична гледна точка и е трагично за Вартоломей и неговите  поддръжници, подписали днес своята духовна капитулация\".\r\n                    \n                    \n                \"Патриарх Вартоломей окончателно се откъсна от световното православие,  тръгвайки по пътя на разкола\", каза той, коментирайки подписания от  Вартоломей томос.\r\nПодписването на томоса бе поредният пирон в ковчега на руско-украинските отношения, които постоянно се влошават. \r\nГневни бяха думите и на председателят на синодалния отдел на Московската патриаршия по взаимоотношенията на църквата с обществото и медиите Владимир Легойда. \"Томосът е просто лист хартия, резултат от необуздани политически и лични амбиции. Той е подписан в нарушение на каноните и затова няма никаква канонична сила\", писа Легойда в своя блог в месинджъра \"Телеграм\".", "date": "2019.01.06", "title": "По пътя на разкола – Вартоломей срещу Руската църква"}
{"url": "https://www.dnes.bg/top-novini/2019/01/06/gruevski-si-jivee-jivota-v-budapeshta-pylni-djoba-ot-bankomat.398365", "text": "Никола Груевски си живее живота в Будапеща, където се подвизава с бежански статут, за да избегне изтърпяване на присъда в родината си, предаде агенция \"Фокус\".\n\r\nОт скопската телевизия \"Телма\" получили снимка, на която, според твърденията на автора й, е заснет бившият министър-председател на Македония.\r\nГруевски е фотографиран как тегли пари от банкомат пред супермаркет в периферията на Будапеща.\r\nВеднага, след като напълнил джоба, Груевски звъннал по телефона и на мястото пристигнал джип със затъмнени стъкла.\r\nГруевски е в Унгария от 11 ноември.", "date": "2019.01.06", "title": "Груевски си живее живота в Будапеща. Пълни джоба от банкомат!"}
{"url": "https://www.dnes.bg/obshtestvo/2019/01/06/20-bylgari-v-phenian-za-107-iia-rojden-den-na-velikiia-vojd-kim-ir-sen.398366", "text": "Северна Корея е все по-близо към това, да се отвори напълно към света. А през април тази година ще приеме и първата организирана туристическа група от България, пише \"24 часа\".\r\nМежду 15 и 20 души ще кацнат в Пхенян и то тъкмо на време за да се включат към масовите празненсва по случай 107-ия рожден ден на Великия вожд Ким Ир Сен.\r\nКъм пътуващите, разбира се, има определени изисквания. Мъжете трябва да носят в багажа си риза и вратовръзка, с които да бъдат допуснати до Двореца на слънцето, както се нарича мавзолеят, в който са мумиите на Ким Ир Сен и синът му Ким Чен Ир.\r\nА жените е задължително да са с прилично облекло, което не включва къси поли и разголени блузи. Скъсани дънки също не са на почит в страната.\r\n                    \n                    \n                Снимането на някои места е забранено, но все пак екскурзоводи ще показват къде туристите ще могат да щракнат някой фотос, за да се похвалят във Facebook. Групата трябва да е винаги заедно и да е подготвена за всичко, защото в страната няма интернет, роуминг, банкомати и храна за вегани.\r\nЦената на 10-дневната екскурзия е между 4300 и 5000 лв., според настаняването в единична или двойна стая. Допълнително се плаща за посещение на цирк и за таекуондо шоу.\r\nВ обиколката са предвидени - екскурзия с метрото на Пхенян - най-дълбокото в света, изкачване на 150-метровата кула “Чучхе”, посещение в музея на подаръците на севернокорейските лидери, паметника на Корейската работническа партия, военния музей, старата столица Късон, демилитаризираната зона на границата с Южна Корея, училище и местен бирен бар.\r\nВизата за Северна Корея струва 30 евро, но в туристическата група не се допускат журналисти.", "date": "2019.01.06", "title": "20 българи в Пхенян, за 107-ия рожден ден на Великия вожд Ким Ир Сен"}
{"url": "https://www.dnes.bg/obshtestvo/2019/01/06/studyt-ne-spria-tradicionnoto-myjko-ledeno-horo.398367", "text": "На Богоявление в Калофер с традиционното \"Мъжко ледено хоро\" извадиха кръста от замръзналите води на река Тунджа. Хвърленото от свещеника разпятие бе хванато от мъжете и дадено на най-малкият участник 8-годишно момче, то го върна обратно на свещеника и получи благословия.\r\nИ тази година традицията бе спазена и първо в ледените води на Тунджа влязоха калоферци с песента \"Залюбила е Василка\". Преди това се наложи да бъде разбиван леда. Десетки родолюбиви български мъже и младежи, спазиха дългогодишната Калоферска традиция и се хванаха на Богоявленското \"Мъжко ледено хоро\".\r\nПреди това рано сутринта в православния храм \"Св. Св. Кирил и Методий\" бе отслужена празнична богоявленска литургия.\r\nХиляди хора от цялата страна и чужбина наблюдаваха уникалния само за Калофер ритуал, който за първи път протече при сериозно полицейско присъствие.\r\n/БТА/", "date": "2019.01.06", "title": "Студът не спря традиционното \"Мъжко ледено хоро\""}
{"url": "https://www.dnes.bg/tenis/2019/01/06/grigor-vse-pak-shte-igrae-za-bylgariia.398368", "text": "Григор Димитров все пак иска да играе за България на новия турнир ATP Cup, който ще даде старт на сезон 2020 в тениса.\r\nТой ще стане част от отбора на страната, но само ако първата ни ракета завърши сезона в топ 24 и заяви участие.\r\nИнформацията идва от уважавания и водещ за този спорт журналист Михал Самулски, който е в Австралия в момента и следи всяка стъпка на звездите преди Откритото първенство в Мелбърн.\r\nГригор и Милош Раонич са двама от тенисистите, обявили намерение да играят на ATP Cup. Това е турнир, който ще измести от календара надпреварата в Бризбън, традиционно място за старт на сезона не само за българската звезда.\r\nВ отборното състезание ще играят 24 нации, разделени в шест групи, а тимовете ще са съставени от двама до петима тенисисти. Форматът е с мачове на сингъл и двойки, подобен на този в Купа \"Дейвис\".\r\n ", "date": "2019.01.06", "title": "Григор все пак ще играе за България? "}
{"url": "https://www.dnes.bg/art/2019/01/06/tyjna-vest-pochina-ivan-laskin-poklon-pred-pametta-mu.398369", "text": "Актьорът Иван Ласкин почина на 48-годишна възраст.\n\r\nНа 28 декември м.г. той беше приет във ВМА и бе държан седмица в изкуствена кома заради чернодробна недосатъчност. \r\nДо последния момент близките му търсиха донор за трансплантация.\r\nТой отдавна имаше сериозни здравословни проблеми. В средата на септември бе приет по спешност във Втора градска болница.\r\nЛаскин бе настанен в отделението по гастроентерология. Две седмици преди това актьорът понесе голяма загуба - баща му Славчо почина след кратко боледуване. А това се отразило доста тежко на актьора, разказаха тогава близки до него.\r\nПрез февруари 2016 г. той бе приет в спешното отделение на Университетската болница в Плевен. Тогава не успял да се качи на сцената на плевенския драматичен театър и влиза в болницата, където минава прегледи и изследвания. Сам казва, че границата, която никога не е прекрачвал, е да излезе пиян на сцената, за разлика от други негови колеги.\r\n                    \n                    \n                Същата година за първи път публично призна за проблемите си.\r\n\"Аз съм алкохолик, боря се! Имам проблеми с алкохола. Тежък проблем. Пия много\", призна той. - \"Казвам го, защото това е първият начин, по който да започна лечението. Никой не знае как се случва. Идва изведнъж. Никога не съм се излагал на представление, но съм изключителен алкохолик и пияница\", каза Ласкин.\r\nИ обясни, че пие, защото нищо край него не му харесва, защото държавата не цени труда на талантите и младите. Смята да направи всичко възможно да изпрати и двете си деца в чужбина, за да ги спаси.\r\nВ интервюто си той заяви категоричното си намерение да се пребори с пиянството си.\r\n\"Ако ще, да ми се пръсне трътката. Боря се и ще се боря! Проф. Григоров и д-р Цонев ще ме спасяват. Искам да го призная, защото това е мъжка постъпка\", добави още актьорът.\r\nИ тогава, и до последно до него неотлъчно е голямата му любов - актрисата Александра Сърчаджиева. Той често казваше колко силно я обича, пишеше й мили послания в личния си профил във Faceboo: \"Толкова те обичам, че само когато съм с теб, не съм егоист. Толкова те обичам, защото ме правиш добър и нежен, защото цериш просташкия ми характер само с поглед... защото те обичам! Обичам тайнството ти на честен човек и някои релефи от тялото ти, за които няма да споделя. Обичам дишането срещу лицето ми, когато спиш и аз те гледам! Обичам да те галя и ти да се усмихваш насън\".\r\nЛаскин има множество роли в театъра, снимал е в български и чужди  филми.\n\r\nПрез 1986 г. детският сериал \"Васко да гама от село Рупча\" го превръща в най-популярното момче у нас.\r\nПо-късно завършва ВИТИЗ. Помнят се ролите му и в сериали като \"Хайка за вълци\" и \"Дунав мост\".\r\nПоклон пред паметта му!\r\n ", "date": "2019.01.06", "title": "Тъжна вест: Почина Иван Ласкин. Поклон пред паметта му!"}
{"url": "https://www.dnes.bg/notifikacii/2019/01/06/koi-sa-5-te-polzi-ot-praveneto-na-licevi-opori.398257", "text": "Спортувате ли редовно, а правите ли лицеви опори? Ако досега те не са били сред любимите ви упражнения, споделяме няколко добри причини, които ще ви накарат да започнете да ги изпълнявате. Количеството енергия и сила които са необходими, за да направите 20 лицеви опори съвсем не са малко.\r\nТе са едни от най-мощните тренировки. Стандартните лицеви опори активират всеки мускул на горната част на тялото, като им помагат да станат по-силни.\r\nИма много начини, по които може да ги изпълнявате – с повдигнати крака, с широк хват, класически лицеви опори, лицеви опори за трицепс, такива, които се изпълняват на един крак и други.\r\n\r\n                \n                След като разгреете добре цялото тяло, трябва да си осигурите равна и удобна повърхност, която да не е хлъзгава.\r\nСледва да поставите дланите на пода, малко по-широко от раменете и вертикално на тях.\r\nДвата крака са изтеглени назад в контрашпиц, като тежестта пада върху дланите. Гърбът, дупето и краката трябва да бъдат в права линия. Започнете бавно да се спускате надолу. Сгъването на лактите трябва да е между 30 и 45 градуса. Когато раменете ви се спуснат малко под лактите, трябва да се върнете в изходна позиция. Изпълнявайте бавно лицевите опори, за да не се нараните.\r\n Преди да започнете да правите лицеви опори, тялото ви трябва да е много добре раздвижено.\r\nТози вид упражнение трябва да бъде избягвано, ако:\r\n", "date": "2019.01.06", "title": "Кои са 5-те ползи от правенето на лицеви опори"}
{"url": "https://www.dnes.bg/notifikacii/2019/01/06/bylgarsko-grajdanstvo-kato-kartof-na-pazara.398370", "text": "\"В Молдова българското гражданство се продава като картоф на пазара. Това призна бесарабски българин, който преди 20 години се е съгласил да го запишат румънец, защото искал да получи по-бързо задграничен паспорт.\r\nС фалшив паспорт започва битката на Петър Попов за документ, който ще му позволи да пътува в чужбина.\r\n\"Трябваше ми срочно да си получа задграничен паспорт. Сложиха ми условие, че трябва да покажа като документ. И казаха: Ако не, ще те запишем не Петър, а Петро. Аз съм записан Петро, те мен ме броят за румънец\", разказва българинът пред bTV.\r\nАла един ден Попов решава да скъса паспорта, в който пише, че е румънец и чака седем години за българско гражданство. \r\n                \n                Той отказва да участва в корупционната схема на Агенцията на българите в чужбина, познава лично корумпираните, но не смята, че е необходимо да подаде сигнал в прокуратурата срещу тях.\r\n\"Има си корумпирани хора в Молдова, които са свързани с Агенцията за българите в чужбина. В Молдова се даваше гражданство и се продаваше гражданство. Мисля, че 70% от гражданството се продаде, 1000 евро беше цената в първите години\", обяснява Петър.", "date": "2019.01.06", "title": "Българско гражданство – като картоф на пазара"}
{"url": "https://www.dnes.bg/politika/2019/01/06/bylgariia-niama-reshenie-da-kupi-f-16-shte-pregovoriame-s-amerikancite.398371", "text": "Вицепремиерът и военен министър Красимир Каракачанов обяви, че България все още няма решение за купуване на изтребители, а имало само за евентуално започване на преговори за F-16 с американската \"Локхийд Мартин\".\n\n\n\n\n\r\n\"Започваме преговори, ако не ни отговаря на изискванията – финансови и икономически, имаме право да започнем преговори със следващата страна\", уточни военният министър пред bTV.\r\nОтносно офертите за нови изтребители – от САЩ, Швеция и Италия, той коментира, че тази на американците е на по-висока цена от тази, която е гласувал парламентът – 1,8 млрд. лв. с ДДС, но предлагат и оборудване, и въоръжение.\r\n                    \n                    \n                Италия и Швеция пък влизали в рамката, но част от оборудването и въоръжението трябвало да се купи от трета държава – САЩ, и целият пакет пак щял да надхвърли рамката.\r\nКаракачанов не разбирал и как едни и същи хора го наричали русофил, когато се опитвал да ремонтира и поддържа наличната летателна техника, а сега, когато имало решение за F-16 вече бил русофоб и американофил.\r\nПо негови думи, той работел за националните интереси и за боеспособност на българската армия.\r\nПрипомняме ви, че в началото на октомври Министерството на отбраната официално отвори четири оферти от три държави за нови изтребители за модернизация на родните ВВС - за F-16 Viper и F/A-18 Super Hornet от САЩ, за JAS 39 Gripen C/D от Швеция и за Eurofighter Tranche 1 от Италия.\r\nОдобреният проект за инвестиционен разход предвижда придобиване на 16 самолета на два етапа по 8 самолета за цена 1,8 млрд. лева с ДДС на разсрочено плащане за 10 години.\r\nПървите 3 години ще плащаме по 100 млн. лв от бюджета, а в следващите години тежестта се увеличава.\r\n ", "date": "2019.01.06", "title": "България няма решение да купи F-16. Ще преговоряме с американците!"}
{"url": "https://www.dnes.bg/rusia/2019/01/06/shte-potvyrdi-li-rusiia-che-likvidira-raketite-si.398374", "text": "Русия трябва да потвърди, че спазва Договора за ликвидиране на ракетите със среден и малък обсег (ДЛРСМО), заяви германският външен министър Хайко Маас в интервю за в. \"Велт ам зонтаг\", цитирано от ТАСС.\r\n\"Ключът към съхраняването на ДЛРСМО се намира в Москва. Ако Русия иска да съхрани договора, тя трябва да извършва разоръжаване, което може да бъде проверявано\", каза Маас. Той напомни, че този договор десетилетия наред е гарантирал сигурността на Европа и затова Германия продължава да му придава голямо значение.\r\nВ същото време Маас призна, че от момента на сключването на този договор през 1987 г. положението в света съществено се е променило.\r\n\"Трябва да изработим нови правила за прозрачност и контрол на въоръженията. Затова ние предлагаме да се водят дебати по този въпрос с Китай и Индия\", заяви той.\r\nНа 4 декември м.г. държавният секретар на САЩ Майк Помпейо заяви, че Вашингтон ще спре да изпълнява задълженията си по ДЛРСМО, ако Русия в срок от 60 дни не започне отново да спазва своите задължения по него. \r\n                    \n                    \n                /БТА/", "date": "2019.01.06", "title": "Ще потвърди ли Русия, че ликвидира ракетите си?"}
