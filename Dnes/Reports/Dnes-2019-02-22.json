{"url": "https://www.dnes.bg/temida/2019/02/22/zadyrjan-za-opit-za-ubiistvo-se-obesi-v-aresta.402909", "text": "Задържан за опит за убийство се обеси с чаршаф в следствения арест в София. Кирил Мицев се самоубил в четвъртък по обяд, предаде .\r\n55-годишният пловдивчанин изчакал съкилийниците му да бъдат изведени  на разходка в двора на ареста и омотал чаршафа около врата си. Тялото му  било открито, когато те се завърнали в помещението.\r\nТой е в  ареста от началото на септември. Там попаднал, след като наръгал с нож  близо до сърцето свой приятел при пиянски скандал в София.\r\nТогава при  пристигането на полицаите пострадалият бил по гащи. Криминалистите  останали изненадани от множеството хладни оръжия, който Мицев  притежавал.\r\n                    \n                    \n                Мъжът е колекционер на мечове и ножове, притежава и  множество саби и шпаги, както и рапири. Те били окачени по стените на  дома му. Сред най-красивите била британска сабя от средата на ХIX век с  изящни декорации по нея. Наръганият мъж пък бил откаран в болница и след  лекарската намеса оцелял.\r\nОще на 5 септември Софийската градска  прокуратура поискала постоянен арест за Мицев, а съдът приел.  Апелативните магистрати потвърдили мярката. На 23 ноември 55-годишният  мъж пуснал нова молба да излезе от ареста, но градският съд отказал.  Седмица по-късно Апелативният съд потвърдил решението.\r\nЗаради самоубийството му в ареста шефът на затворите Васил Миладинов е наредил проверка, казаха от правосъдното министерство.\r\n \r\n ", "date": "2019.02.22", "title": "Задържан за опит за убийство се обеси в ареста "}
{"url": "https://www.dnes.bg/notifikacii/2019/02/22/prenasiat-li-se-oshte-pari-v-kufarcheta-kriiat-li-se-pari-v-chujbina.402699", "text": "Рекордна глоба от 3,7 милиарда евро беше наложена от френски съд на швейцарския банков гигант UBS за съветване на богати клиенти как да избягват данъци във Франция. Този метод вече е морално остарял, а измамниците прибягват до по-усъвършенствани системи, за да избягват данъци, информира Франс прес.\n\r\nПо принцип вече не е възможно да се открие дискретно собствена сметка в чужбина, след като през 2017 година беше въведен постепенно задължителният обмен на банкова информация. Всяка страна вече трябва да съобщава за сметка на името на чуждестранен гражданин на властите в неговата родина. Така че банковата тайна, от която досега се възползваха измамниците, вече е отживелица за този род избягване на данъци.\n                \n                \r\nСистемата за обмен на информация, изработена от Организацията за икономическо сътрудничество и развитие (ОИСР) в продължение на десетина години, трябва още да се разшири, за да стане общоприета практика във всички страни.\n\r\nНе. Образът на мошеника, преминаващ посред нощ швейцарската граница с куфарче, пълно с пачки, вече принадлежи на миналото. Днес нито една швейцарска банка няма да приеме такива пари. \"Ако днес искате да скриете пари, това може да стане не толкова чрез модерни структури, а чрез престъпни структури\", коментира представител на ОИСР.\n\r\n\n\r\nПрез последните години избухнаха редица скандали, главно след разкрития на Международния консорциум на разследващите журналисти относно практиките на големи компании и известни личности, опитващи се да вложат парите си така, че да бъдат облагани с по-ниски данъци. Такива бяха Люкслийкс през 2014 година, Панамските досиета през 2016 година и последно Парадайз пейпърс  през ноември 2017 година, разкрили избягване на данъци благодарение на сложни финансови схеми.\n\r\nПроблемът не е само с частните лица, но и с международните компании, които практикуват \"данъчна оптимизация\" - с други думи, намаляват данъците си чрез сложни счетоводни схеми, в много случаи напълно законни.\n\r\n\n\r\nСлед всеки скандал правителствата и институциите започват битка и правят множество предложения за предотвратяване на подобни практики. Най-доброто решение обаче е да се постигне споразумение в световен план, както направи ОИСР с автоматичния обмен на информации. В момента организацията работи по въпроса за данъците за интернет гигантите.\n\r\nЗа борба с избягването на данъци ОИСР и Европейският съюз имат едно оръжие за оказване на натиск - те съставят черни списъци със страни, определяни като данъчни убежища, принуждавайки ги да приемат международните норми. В момента в списъка на ОИСР присъстват единствено Тринидад и Тобаго.\n\r\nМиналата седмица Европейската комисия предложи да се прибавят седем страни в списъка с държави, които не правят достатъчно срещу прането на пари и финансирането на тероризма, сред които Саудитска Арабия и Панама, освен вече присъстващите в този списък 16 страни, като например Иран, Ирак, Пакистан, Етиопия и Северна Корея. \r\n \r\n/БТА/", "date": "2019.02.22", "title": "Пренасят ли се още пари в куфарчета? Крият ли се пари в чужбина?"}
{"url": "https://www.dnes.bg/sofia-film-fest/2019/02/22/tragichnata-sydba-na-danila-stoianova-v-kakyv-cviat-ima-tozi-sviat.402893", "text": "Филмът припомня трагичната съдба на поетесата Данила Стоянова. Малцина я познават, макар стихосбирката й да е преиздавана у нас и в САЩ, а едно нейно стихотворение е изписано на стена в холандския град Лайден, наред с произведенията на други големи световни поети. \n\r\nДанила Стоянова (1961- 1984) си отиде едва на 23 години. Но още на 14 тя беше завършен  поет. И остава един от най-важните поети от поколението на осемдесетте години.\r\nПоезията й е все така свежа, нова, изненадваща и днес. Авторите на филма се надяват, че Дани ще заживее нов живот с новите поколения чрез филма \"Какъв цвят има този свят”. В него приятелите й - добре познати в българския културен пейзаж, като художничката Марта Левчева, кинорежисьорът Димитър Петков, поетът Владимир Левчев, драматурзите Хермина Азарян и Роза Радичкова, физикът Деян Гочев, актрисата Жана Караиванова, фотографката Иглена Русева и др. - припомнят образа й и усещането си за човека, белязал не само младостта им, но и по-нататъшния им живот. И думите им днес, 35 години по-късно, се преплитат с произнесените  някога нейни стихове, за да се оформи един своеобразен диалог за живота и смъртта. \n                    \n                    \n                \r\n\"Аз зная само, че мойто погребение\r\nне ще се състои.\r\nЗащото трудно се погребва този,\r\nкойто е изравнил смъртта с живота\r\nи живее и в двете“.\n\r\nДанила Стоянова говори просто и спокойно за живота и смъртта в чудото на своята поезия… Понякога едно голямо отсъствие изпълва с повече смисъл света около нас от много други присъствия…\n\r\nСценарист и режисьор на \"Какъв цвят има този свят\" е Ралица Димитрова. Във филма участват Милена Ерменкова и Ованес Торосян,. Премиерната прожекция във фестивалната програма е на 8 март от 18.30, в кино \"Люмиер Лидл\".", "date": "2019.02.22", "title": "Трагичната съдба на Данила Стоянова в \"Какъв цвят има този свят\""}
{"url": "https://www.dnes.bg/stranata/2019/02/22/cenna-koja-no-i-napast-v-starozagorsko-propishtiaha-ot-norki.402904", "text": "Норки тормозят жителите на няколко села в Старозагорско. \n\r\nДребните хищници се отглеждат във ферма край село Маджерито от няколко години заради ценните им кожи, но често бягат и нападат домашните стопанства в околните села. \n\r\nДребните хищници от вида американска норка вече са забелязвани в съседни села и дори в центъра на Стара Загора.\n\r\n\"Избиват животни, влизат в къщите, кокошки редовно, патици. Всеки реве\", сподели една жена пред БНР.\n\r\n\"Гълъби, зайци, кокошки… Само главата и червата ядат на кокошката и е нещо страшно тук\", каза друга.\n\r\nКметът на село Загоре Мончо Монев е получил уверение от фермата, че са взети мерки, оградите са поправени, но избягалите норки продължават да се размножават.\n                    \n                    \n                \r\nВ Маджерито неколкократно са протестирали срещу миризмите, идващи от близката ферма.\n\r\n\"Не се диша. Миризмата е ужасна\", каза жител на селото. \"Отървахме се от свинарника, а сега тук тези норки...\", добави негова съселянка.\n\r\nЖителите на близките села са сигнализирали за проблема с норките и кмета на Стара Загора, както и местните общински съветници, но проблемът им остава нерешен.\r\n ", "date": "2019.02.22", "title": "Ценна кожа, но и напаст: В Старозагорско пропищяха от норки"}
{"url": "https://www.dnes.bg/akoshtete-vqrvaite/2019/02/22/oven-bliznaci-koi-sa-trite-nai-visokomerni-zodii.402899", "text": "Независимо в какво време живеем и какви неща се случват около нас, винаги ще има хора, които смятат, че са по-добри, по-интелигентни от другите, че заслужават повече и са величествени. Ето и кои са трите най-горделиви зодии.\r\n\r\nНевероятно уверени в себе си. Вярват, Че мога да направят всичко и да се справят с всичко, разчитат на способностите си. Смятат, че само те са откровени, борбени и че само те виждат някои неща, просто защото не всички са толкова открити и екстровертни като тях. Забравят, че някои хора също може да знаят и усещат много неща, но не обичат да говорят толкова за себе си или да обсъждат банални теми. Затова Овните често подценяват другите и ги обиждат, когато са нервни. Искат да побеждават във всичко и да са на върха.\r\n \r\n\r\nБлизнаците често са определяни като сноби. Търсят лукса, най-скъпото, винаги искат да изпъкват и затова понякога изглеждат като материалисти. Отнасят се с неуважение към някои по-евтини, невзрачни и обикновени неща и места, което може да обижда другите. Понякога съдят за хората по притежанията и вещите им, по дрехите им. Трудно възприемат чуждата гледна точка и много често обръщат повече внимание на външния вид.\r\n \r\n", "date": "2019.02.22", "title": "Овен, Близнаци... Кои са трите най-високомерни зодии"}
{"url": "https://www.dnes.bg/politika/2019/02/22/dps-otiva-samostoiatelno-na-evrovota-nominaciite-do-30-mart.402902", "text": "ДПС ще се яви самостоятелно на предстоящите евроизбори. Това реши Централният съвет на движението на днешното си заседание, посочи председателят на ДПС Мустафа Карадайъ на пресконференция след заседанието.\n\r\nНоминации за включване в евролистата на ДПС ще се правят от структурите до 30 март. Отговорност за подредбата, утвърждаването и регистрацията на листата ще имат председателят на ДПС и Централното оперативно бюро. \n\n\n\nКритериите, на които трябва да отговарят кандидатите за евролистата на ДПС, са: задълбочено познаване на европейските институции и политики, като условие за отстояване на българския национален интерес; съпричастност към ценностите на либерализма; професионален и политически опит; владеене на английски, френски или немски език; изграден авторитет; добри комуникационни способности и умение за работа в екип.\n                    \n                    \n                \r\nЧисти храни, чиста вода, чист въздух, чиста зелена енергия и високи технологии - това ще са приоритетите на ДПС в кампанията за евроизборите.\n\r\nКолко евродепутати ще имаме ще зависи от броя на гласовете, които ДПС и другите участници вземат на предстоящите избори, каза Карадайъ, цитиран от БТА, и уточни, че са си поставили определени цели, но брой мандати не са обсъждали.\n\r\nНа въпрос за преференциите Карадайъ заяви, че те не са отпаднали, а по предложение на ДПС е бил приет по-справедлив праг за тях. Той напомни, че и сега в Изборния кодекс има възможност за кандидати, които искат да бъдат избрани мажоритарно, вместо чрез партийна листа.\n\r\nПопитан за срещата между него и председателя на ПГ на ГЕРБ Цветан Цветанов относно кворума в парламента при гласуването на изборните промени Карадайъ заяви, че на нея не е имало дебат за разпускане на Народното събрание. Въпросът за евентуални предсрочни парламентарни избори трябва да е обвързан със много сериозен дебат за визията за развитие на страната, каза Карадайъ.\n\r\nВ декларация ДПС потвърждава позицията си, че популистко-националистическото управление на страната е пълен провал. ГЕРБ генерира напрежение, несигурност и нестабилност, заяви Карадайъ. Два месеца преди евроизборите се намираме в политическа криза, основната отговорност носи ГЕРБ, подчерта той. Като основна причина от ДПС посочват липсата на управленска стратегия, липсата на реформи и неспособност за поемане и носене на отговорност. \n\r\nСериозното погазване на основни граждански и политически права крие опасни рискове за демокрацията и европейските ценности, отбеляза Карадайъ. Промените в Изборния кодекс, предложени от ДПС, бяха сериозен тест и за пореден път ГЕРБ се провали на този тест, каза той. Движението призовава всички демократични партии и цялото общество да се противопоставят на всяка форма на омраза, ксенофобия, национализъм и популизъм.", "date": "2019.02.22", "title": "ДПС отива самостоятелно на евровота, номинациите - до 30 март"}
{"url": "https://www.dnes.bg/notifikacii/2019/02/22/kak-edna-scepena-maratonka-iztri-1-5-mlrd-ot-cenata-na-nike.402857", "text": "Проблемите пред американския спортен гигант Nike стават все по-сериозни. При това едва допреди няколко часа всичко беше мирно и тихо, но в сряда вечерта играч от отбора по баскетбол на американския университет Дюк се контузи, след като левият му кец Nike се разпадна по време на мач.\r\nОбувката на Зайън Уилямсън се разкъса по-малко от минута след началото на очаквания с огромен интерес мач между Дюк и Университета на Северна Каролина. Играчът се свлече на земята и се хвана за коляното, а след това напусна игрището и не довърши мача.\r\nАкциите на Nike се обезцениха с 1,06% по време на сесията в четвъртък, изтривайки 1,46 млрд. долара от пазарната капитализация на концерна, докато книжата на германските конкуренти Adidas и Puma поскъпнаха с по 1,7%.\r\n                \n                \"Очевидно сме притеснени и искаме да пожелаем на Зайън бързо възстановяване. Качеството на нашите продукти е от най-голямо значение\", обявиха в свое изявление от концерна за спортни стоки. \"Това е изолиран случай, но работим по въпроса, за да разберем какъв точно е проблемът\".\r\nУилямсън е носил баскетболната обувка на Nike PG 2.5, когато бе контузен, потвърждава Nike пред Ройтерс.\r\nЛинията на маратонките, пусната през лятото на 2018 г., се продава за между 95 и 105 долара на уебсайта на Nike. Обувката получава смесени отзиви и рейтинг от 4 при максимално 5 звезди на Nike.com.\r\nТреньорът на Дюк Майк Кржишевски коментира сериозността и последиците след пресконференцията след мача:\r\n\"Виждал съм играчи, чиито обувки се разкъсват, но никой никога не е изкълчвал коляното си\". Дали това е причинено от обувката, 72-годишният треньор не можел да каже.\r\n\"Това не е добре за репутацията на Nike\", пояснява пред CNBC Лиз Дън, основател и главен изпълнителен директор на компанията Pro4ma. Сега главната тема е дали Зайън може и ще иска да заведе дело срещу компанията. Той е задължен да носи кецове Nike според условията по договора между спортния концерн и университета Дюк, добавя тя.\r\n\"Това е една много заплетена история. Бих казала, че не би трябвало да ги съди, ако управлява кариерата си както трябва. Пред него има дълъг път и той може да спечели много пари освен ако контузията му не се окаже по-сериозна\", пояснява тя.\r\n\r\n ", "date": "2019.02.22", "title": "Как една сцепена маратонка изтри $1,5 млрд. от цената на Nike "}
{"url": "https://www.dnes.bg/rusia/2019/02/22/uchitelka-maika-na-chetiri-deca-i-vtorata-jena-miliarder-v-rusiia.402817", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Бивша учителка и майка на четири деца е втората жена - милиардер в Русия. Бизнес дамата ръководи онлайн компания и в банковата си сметка разполага с над милиард и 200 милиона долара.\n\r\nТатяна Бакалчук влезе в списъка на \"Форбс\" като втopaтa жeнa милиapдep в Русия. Тя е cъздaтeл нa eдин oт нaй-гoлeмитe oнлaйн мaгaзини в страната, предаде .\n\r\nПрез 2004 година основава компания за продажба на дрехи, обувки и стоки за дома по интернет. Благодарение на нея тя се нарежда на 165-то място сред най-богатите руснаци.\n\r\nОсновава компанията в апартамента си в Москва докато е в отпуск по майчинство. И като всяко начало е било много трудно. \"Не мога да кажа, че идеята ме е озарила в един ден. Помня момента, когато се роди детето и реших да създам фирма за жени като мен - майки с ограничен бюджет и време за пазаруване\", споделя Татяна.\n                    \n                    \n                \r\nB нaчaлoтo е пpaвила всичко сама, от събирането на стоките до доставките, пътувайки в метрото. Бързото разрастване на компанията я превръща в най-голямата за онлайн търговия в страната. Така Татяна е в пряка конкуренция по богатство с Елена Батурина - съпругата на бившия кмет на Москва Юрий Лужков.\n\r\n ", "date": "2019.02.22", "title": "Учителка, майка на четири деца и... втората жена милиардер в Русия"}
{"url": "https://www.dnes.bg/rusia/2019/02/22/rusiia-obvini-sasht-gotviat-mashtabna-provokaciia-za-svaliane-na-maduro.402879", "text": "Съединените щати планират да извършат на 23 февруари \"мащабна провокация\" на границата на Венецуела с хуманитарната помощ и прехвърлят спецчасти и техника в района за нейната подготовка. Това заяви днес говорителката на руското външно министерство Мария Захарова, цитирана от ТАСС.\n\r\n\"Развитието на събитията във Венецуела стигна до критична точка; всички разбират това. За 23 февруари е набелязана опасна мащабна провокация - подстрекавано и ръководено от САЩ пресичане на границата на Венецуела от така наречената хуманитарна автоколона\", каза тя. \n\r\nПо думите й това ще доведе до сблъсъци и противници на властта и ще стане \"удобен предлог за силова акция по отстраняването на настоящия легитимен президент на страната\".\n\n\n\r\n                    \n                    \n                Захарова подчерта, че е забелязано \"прехвърляне на американски специални части и техника близо до територията на Венецуела. Тя допълни, че САЩ и техни съюзници от НАТО обсъждат доставката на оръжия и боеприпаси от \"една източноевропейска държава\" за опозиционните сили във Венецуела. \n\r\nСпоред нея ставало дума за тежки картечници, гранатомети, преносими зенитноракетни комплекси и муниции за стрелково и артилерийско оръжие, които щели да бъдат пратени уж като \"хуманитарна помощ\".\n\r\nГоворителката на външнополитическото ведомство в Москва изказа предположение, че Вашингтон може да привлече украинското държавно предприятие \"Антонов\" към доставката на оръжия за венецуелската опозиция. В тази нелицеприятна история се проследява и украинска следа, каза тя. \n\r\nЗахарова добави, че САЩ и съюзниците им възнамеряват да започнат доставките на оръжия за Венецуела в началото на март \"през територията на съседна страна\" чрез \"транспортни самолети от международна спедиторска компания\".\n\r\n\"Ако е съдено да се сбъднат плановете на организаторите на провокацията, това ще означава преход на агресивната политика на САЩ на ново равнище, на пътя на военните авантюри. Това е път надолу\", заключи Захарова. Според нея ще настъпи рязко изостряне на напрежението и тласък за атмосферата на конфронтация в света. по думите й даже държавите, поддържащи опозиционния лидер Хуан Гуайдо, започват да разбират, че действията на САЩ спрямо Венецуела носят реална заплаха за целия регион. \r\n \r\n/БТА/", "date": "2019.02.22", "title": "Русия обвини: САЩ готвят мащабна провокация за сваляне на Мадуро"}
{"url": "https://www.dnes.bg/sofia/2019/02/22/helpbook-opasni-shahti-parkirane-v-gradinki-losho-osvetlenie.402840", "text": "\nЗа пореден път в платформата на Helpbook.info получихме сигнал за разрушени и опасни шахти. В резултат на продължителното бездействие, некачествените материали и ерозия шахтите са се превърнали в дупки с ръждиви метални скелета, стърчащи от тях.\r\nЕто какво ни написа авторът на сигнала: \"В отсечката на пешеходната част покрай метрото Младост - Мусагеница на ул. \"Проф, Марко Семов“ се натъкнах на няколко  - желязото е ръждясало, бетонната отливка е разрушена, а на нейно място зеят големи дупки. Моля, вземете мерки за подмяната докато някой пешеходец не си е счупил крака или по-лошо.“\n                    \n                    \n                \r\nПолучихме . Лошо осветление през тъмните часове на денонощието, по трасето се придвижват малки деца, а за преминаването на детски колички общината явно не се е погрижила. \"Натъкнах се на множество изгнили ламарини на тротоар като луфта между поставената ламаринена плоскост и плочките е достатъчно голям, за да причини травми на пешеходците, особено в тъмното. Местоположението е покрай метрото, посока Младост - Мусагеница, ул. \"Проф, Марко Семов\". Бих посочила и задължителните инвентарни номера на уличните стълбове, но такива липсват. Моля за проверка и последващи действия от ваша страна!“\n\r\nЗа изцяло “ получихме сигнал, придружен със снимки. От тях се вижда, че опасната шахта се намира пред офис на фирма, където се наблюдава засилен пътникопоток.\r\nПреминаваме към проблема с  около блоково пространство. Сигналът е насочен към район \"Красно село\", а поводът: \"Зелената площ между блокове 113 и 114А в жк \"Хиподрума“ е превърната в паркинг, улица \"Феликс Каниц“ тъне в кал заради колите, които паркират там. Моля, да се вземат мерки от отговорните институции, нарушителите да бъдат наказвани. Няма да е лошо да се вземат превантивни мерки, като се изградят прегради, които да пречат на паркирането в зелената площ.\"\n\r\nАко видите нередност, проблем, с който се сблъсквате всеки ден и искате да подадете сигнал - направете го онлайн в . Платформата на Investor Media Group ще ви даде възможност не само да придадете гласност на проблема, но и да изпратите сигнал до отговорните институции.\r\n ", "date": "2019.02.22", "title": "Helpbook: Опасни шахти, паркиране в градинки, лошо осветление"}
{"url": "https://www.dnes.bg/politika/2019/02/22/bylgarite-za-evrovota-izborite-niama-da-sa-chestni.402889", "text": "По-голямата част от обществото смята, че предстоящите избори за европейски парламент няма да са честни. \n\r\nПромените в изборното законодателство пък допълнително задълбочават и бездруго ниското доверие в изборния процес у нас. Решението за връщане на преференциите се одобрява, но не успява в достатъчна степен да отмени подозрението спрямо властта, че търси конюнктурни ползи с оглед предстоящите евроизбори.\n\n\n\n\n\r\nТакива са изводите от независим експресен телефонен сондаж на „Галъп интернешънъл“ по панелна методика, която обезпечава представителност. Данните от такива сондажи служат за формиране на бързи хипотези в динамична политическа среда. Сондажът е проведен между 19 и 21 февруари сред 800 души в цялата страна. 1% от извадката е равен на около 55 хиляди души. \n                    \n                    \n                \r\nБългарите автоматично подкрепят всякакви форми на „отваряне“ на изборния процес към гражданите – преференциално гласуване (подкрепено от мнозинство от 70%), машинно гласуване (75%), дори и възможността практически всички българи в чужбина да могат да гласуват (78%). Затова и 63% не одобряват гласуването на ГЕРБ, ДПС и НФСБ, което на практика обезсили преференциалния вот. 24% го подкрепят, а останалите се колебаят.\n\r\n59% се съгласяват с обвинението, чe като цяло, с промените в изборните правила, управляващите се стремят към „служебна победа“, 30% се противопоставят на това мнение, а останалите се колебаят. Високият процент критичност идва от това, че зад подозренията спрямо властта застават не само привържениците на парламентарната опозиция, но и хората, които не биха гласували, както и голямата част от другите опозиционно настроени респонденти.\n\r\nТази картина се повтаря и при въпрос дали предстоящите евроизбори ще бъдат честни: 52% смятат, че по-скоро няма да са честни, а 37% смятат, че изборите по-скоро ще са честни. Останалите се колебаят. Данните са в синхрон с традиционното за последните години съмнение сред обществото по отношение на честността на изборния процес, обясняват анализаторите. \n\r\nНа този фон решението на Борисов за частично преосмисляне на промените закономерно среща висока подкрепа – 74% са „за“ това решение, а 17% са „против“. Останалите се затрудняват да формират позиция.\n\r\nТова решение на Борисов на свой ред хвърля съмнение върху решението на БСП да напусне парламента – 55% не го одобряват, а 37% го одобряват, като останалите се колебаят. Данните обаче едва ли отразяват в пълна степен решението на Нинова депутатите от БСП да се откажат и от заплатите си.\n\r\nВръщането на преференциите и решението за смята на ЦИК обаче са само част от по-общите въпрос за честността на изборната процедура. Явно и затова решението на Борисов не успява засега да елиминира подозренията, че ДПС всъщност е скрит партньор на властта - 50% споделят това мнение, а 28% са на обратната позиция, при 22% колебаещи се. Равнището на принципно неприемане на евентуално пряко участие на ДПС във властта остава високо – 58%. На обратното мнение са 36%, а останалите се колебаят.\n\r\nСондажът показва и нагласите по част от важните международни теми в последните дни. \n\r\n92% приемат, че ЕС трябва да води по-независима политика от САЩ. Това е практическо обществено единодушие.  \n\r\nВисокото доверие в президентската институция на фона на традиционно по-ниското доверие в парламент и правителство карат мнозинството от запитаните да се солидаризират с позиция за ненамеса във Венецуела – 69% избират тази опция, а 20% предпочитат правителствената позиция по кризата в латиноамериканската страна. Българското масово съзнание традиционно е против намеси и президентската позиция е в синхрон с масовите нагласи. ", "date": "2019.02.22", "title": "Българите за евровота: Изборите няма да са честни!"}
{"url": "https://www.dnes.bg/stranata/2019/02/22/za-10-dni-3000-peshehodci-globeni-na-pytia.402906", "text": "За по-малко от десет дни полицията е глобила 450 шофьори и 3000 пешеходци за нарушения, отчете Илия Георгиев от националната полиция. \r\nПо-фрапиращо е, че в 100 от случаите с нарушителите - пешеходци на улицата е имало и деца, предава БТА.\r\nОт полицията са категорични, че това няма да е последната такава акция. Масово пешеходците пресичали неправилно, защото били разсеяни. Най-често говорели по телефон. Разсеяността също е причина за доста от нарушенията на шофьорите.\r\nГеоргиев предупреди, че още от тази вечер се очаква сериозно влошаване на времето и посъветва всеки, който ще пътува, да подготви автомобила си за целта. Важни са горивото, течността за чистачки и грайферите на гумите.\r\nВ някои райони на страната се очаква снегът да достигне до 5-10 см само за една нощ. Възможни са и поледици.", "date": "2019.02.22", "title": "За 10 дни: 3000 пешеходци глобени на пътя"}
{"url": "https://www.dnes.bg/stranata/2019/02/22/stud-viatyr-i-sniag-vremeto-utre-shte-byde-losho.402896", "text": "Времето през нощта и утре през първата половина от деня ще бъде облачно, ветровито и с валежи от сняг. След обяд от север валежите ще спират и облачността ще се разкъсва и намалява, най-късно над Рило-Родопската област.\r\nЩе духа умерен до силен североизточен вятър и на много места в планинските райони ще има условия за виелици и образуване на навявания,  на НИМХ-БАН.\r\nАтмосферното налягане ще се повиши и ще е значително по-високо от средното за месеца.\r\nТемпературите значително ще се понижат и минималните ще са между минус 9 и минус 4 градуса. Максималните температури ще са предимно между минус 4 и 1 градуса, но заради вятъра усещането ще е за по-студено време.\r\n                    \n                    \n                В планините ще бъде неподходящо за туризъм. Ще бъде предимно облачно, ветровито и с валежи от сняг. Привечер валежите ще спират. Мразовито време. Ще духа силен до бурен североизточен вятър. Максималната температура на височина 1200 метра ще е около минус 8 градуса, на 2000 метра - около минус 14 градуса.\r\nНад Черноморието ще бъде облачно, много ветровито и на места, главно по южното крайбрежие, ще превалява сняг. Максималните температури ще са между минус 1 и 2 градуса. Температурата на морската вода е 7 - 8 градуса. Вълнението на морето ще е 3-4 бала, по южното крайбрежие - временно до 5 бала.", "date": "2019.02.22", "title": "Студ, вятър и сняг: Времето утре ще бъде лошо"}
{"url": "https://www.dnes.bg/obshtestvo/2019/02/22/ot-madrid-stanishev-ochakva-poveche-levi-evrodeputati.402908", "text": "Европейските  социалисти са за това Европа да има силни граници и да работи за мир и  икономическо развитие в регионите, от които идват бежанци. Това коментира президентът на Партията на европейските социалисти Сергей  Станишев преди началото на двудневния предизборен конгрес на ПЕС в Мадрид, който ще приеме утре манифеста за предстоящите  избори за Европейски парламент\r\n\"Позицията на  социалистите е в интерес на България, защото ние сме за реформа на  Дъблинския регламент. Не искаме България или други гранични страни като  Италия или Гърция да се превръщат в буфери, лагери за бежанци и те да  носят цялата отговорност за тях, трябва да има вътрешен механизъм на  солидарност\", коментира Станишев. \"В отговор на крайните националисти,  които казват \"Европа на нациите\", ние казваме \"Социална Европа\", обобщи  той.\r\n                    \n                    \n                Станишев посочи, че ПЕС има за цел да бъде основата на ново прогресивно  мнозинство в европейските институции - проевропейско, продемократично и  просоциално.\r\n\"Първо ние гоним наш максимално силен резултат във всички  страни и на европейско ниво\", заяви той. По думите му това е много тежка  задача, защото например от Брекзит групата на европейските социалисти  ще загуби автоматично около 25 евродепутати. Президентът на ПЕС  коментира, че очаква в много страни увеличаване на евродепутатите, в  това число и в България.\r\nСтанишев посочи, че предизборната платформа е изработена от всички 34 партии от политическото семейство. Изработихме го заедно с амбицията да убедим колкото се може повече европейци да обновим Европа, да я спасим чрез промяна, отбеляза той.\r\nУбеден съм дълбоко, че хората навсякъде - от България до Испания, от Швеция до Италия искат да видят ЕС, който възстановява справедливостта, бори се срещу неравенствата, създава равни възможности за мъжете и жените по отношение на заплащането, отстоява и реализира план за младите хора в Европа, посочи президентът на ПЕС, като изброи някои от точките в манифеста.\r\nТой отбеляза, че европейската левица иска Европа, която да е единна, не на скорости, където се преодоляват различията в доходите между Запада и Изтока, по-слабите страни се изтеглят нагоре чрез силна кохезионна политика, създават се нови работни места - устойчиви и достойно заплатени.\r\nНа въпрос кои ще бъдат партньорите им в следващия Европарламент, президентът на ПЕС отбеляза, че работят и ще търсят допирни точки с Европейската обединена левица и със Зелените. Той обаче отбеляза, че европейските социалисти поддържат тезата, че Европа трябва да преминава все повече към зелена икономика и опазване на околната среда, но са единствените, които обвързват тази политика със социални политики и със социална защита.\r\n\"Ние сега сме в опозиция на мнозинството в ЕП, което се формира най-вече от ЕНП и националистически партии в много отношения, европейските консерватори и реформатори например. АЛДЕ е част от това статукво в момента\", посочи още той.\r\nПредвижда се в кампанията за евроизборите ПЕС да заложи на две основни послания - \"Време е\" и \"Прогресивна Европа\", като основната част да е в интернет мрежата.", "date": "2019.02.22", "title": "От Мадрид: Станишев очаква повече леви евродепутати "}
{"url": "https://www.dnes.bg/index/2019/02/22/poslednoto-reviu-na-lagerfeld-za-fendi.402868", "text": "Четири години преди първият човек да стъпи на Луната и пет години преди Beatles да се разпаднат Карл Лагерфелд започва своята работа за Fendi.\r\nНезависимо че свързват Кайзер Карл основно с работата му в Chanel, любовта му с Fendi е щастлива, дългогодишна и много ползотворна.\r\n \r\nОт 1965 година той е ментор на Силвия Вентурини Фенди, а сега, след смъртта на дизайнера, тя ще поеме дизайна за бранда.\r\n \r\nКолекцията за есен-зима 2019 е последната на Карл Лагерфелд за Fendi и бе изтъкана изцяло от емоции.\r\n \r\nНа всеки стол, за всеки гост има поставена карта с подписа на Карл и датата на неговата смърт.\r\n \r\nСамата колекция е материализиране на това, което би носил кайзер Карл, ако бе жена. Линията обрисува жената на Лагерфелд, която носи палта с форма на гъба, огромни панделки, белите якички, превърнали се в негов разпознаваем знак и жълти акценти под формата на аксесоари.\r\n \r\nРазбира се, всички модели са с вързана на опашка коса. Защото Карл така я носи.\r\n \r\nКулминацията на ревюто е видеостената, на която се изписва „54 години заедно“ и прожектирането на екрана на видео, на което се вижда Карл Лагерфелд, който рисува сам себе си в първия си ден във Fendi.\r\n \r\nНа фона на Дейвид Бауи, защото една легенда се изпраща с творчеството на друга легенда. И една епоха в модата си отиде.\r\n \r\n\r\n ", "date": "2019.02.22", "title": "Последното ревю на Лагерфелд за Fendi"}
{"url": "https://www.dnes.bg/stranata/2019/02/22/29-godishen-probva-da-otyrve-globa-s-podkup.402880", "text": "29-годишен мъж от Пловдив е направил опит да подкупи полицаи в Димитровград, съобщи пресцентърът на ОД на МВР - Хасково. Случаят е от тази сутрин.\r\nВодачът паркирал неправилно лекия си автомобил на автобусна спирка пред старата автогара.\r\nАвтопатрул от \"Общинска полиция\" го забелязал при обхода си и поискал документите му. Към тях пловдивчанинът прибавил и банкнота от 20 лева, за да избегне предвидената \"глоба по фиш\" по наредбата на общината.\r\nПолицаите сигнализирали в управлението за станалото. Образувано е досъдебно производство.", "date": "2019.02.22", "title": "29-годишен пробва да отърве глоба с подкуп"}
{"url": "https://www.dnes.bg/sofia/2019/02/22/v-angliiskata-gimnaziia-v-sofiia-shte-se-uchi-samo-v-edna-smiana.402863", "text": "\nСтоличният кмет Йорданка Фандъкова обеща на учениците от Първа английска гимназия да учат само в една смяна. \n\r\nВ училището се прави ремонт, а след разширението на сградата ще има достатъчно място за това. \n\n\r\nОбщите помещения, които ще бъдат изградени са 43, в които се включват методически кабинети. Класните стаи ще бъдат 22.\n\r\n\"Нещата по разширяването на гимназията вървят по график\", увери Фандъкова, която провери днес на място как върви ремонтът. \n\r\nБлизо 4 милиона лева са отпуснати от бюджета на Столична за община за проектиране на проектите и процедурите по разширяване, които се изпълняват в срок.\n                    \n                    \n                \r\n\"Общо над 75 милиона лева са средствата от бюджета на Столична община за образование, заедно с модернизацията на 26 училища и детски градини\", похвали се кметицата.\n\r\nСрокът за модернизация на 26-те училища и детски градини е до лятото на следващата година.\r\n ", "date": "2019.02.22", "title": "В Английската гимназия  в София ще се учи само в една смяна"}
{"url": "https://www.dnes.bg/notifikacii/2019/02/22/nojyt-i-hliabyt-v-edna-ryka-shte-mine-li-sdelkata-za-nova.402856", "text": " През лятото на миналата година Комисията за защита на конкуренцията (КЗК) не разреши сделката между чешкия инвестиционен фонд PPF на Петр Келнер и Modern Times Group (MTG) за 95-процентовия дял в българската Nova Broadcasting Group на стойност 185 млн. евро. Споразумението с Келнер беше подписано в началото на миналата година и предвиждаше най-богатият чех, който миналата година купи българския бизнес на Telenor, да придобие седем телевизионни канала и 19 онлайн компании с общи приходи за 2018 г. от 116,9 млн. евро.\r\nE, това вече е в миналото, след като КЗК с донякъде спорни аргументи забрани сделката, а съдът проточи първото гледане на казуса за май тази година, отвъд удължената крайна дата по договора за покупко-продажба. Според антимонополния орган бил налице „риск от установяване или засилване на господстващо положение, което значително би възпрепятствало конкуренцията на съответните пазари“. Причината за формулировката обаче е доста спорна - PPF Group стои зад сайта Pazaruvaj.bg, който сравнява цени на стоки от онлайн магазини. Ситуираната в Прага корпоративна група Rockaway придоби през декември 2016 г. сравняващите цени сайтове Pazaruvaj.com, Arukereso.hu и Compari.ro от групата Naspers с финансовата подкрепа на PPF Group.  Дейността на сайтовете се припокрива с тази на две от дружествата, които влизаха в групата на Nova (eBag.bg и Trendo.bg). Точно заради това КЗК не разреши прехвърлянето на контрола. Именно решението на КЗК и на съда беше посочено от шведския концерн за причина за спирането на преговорите за сделка.\r\n                \n                Сега обаче КЗК може би има още по-сериозни аргументи да се намеси и да не даде „зелена“ светлина за трансакцията между шведската компания Modern Times Group (MTG) и Advance Media Group.\r\nInvestor.bg не успя да се свърже с Кирил Домусчиев, cпeчeлил тъpгa зa медията чрез свързаната с брат му фирма, на мобилния му телефон. Получихме обаче изявление от Advance Media Group.\r\n„Инвестицията ни в „Нова Броудкастинг Груп“ е стратегическа за нашия инвестиционен холдинг. Възнамеряваме да продължим успешното развитие на медията, опирайки се на качеството и доказания професионализъм на хората и мениджърите, работещи в групата на „Нова“. Неслучайно медията е водеща в страната. Възнамеряваме да поддържаме досегашната политика на „Нова Броудкастинг Груп“ за обективна публицистика, лоялност към зрителите и партньорите, както и високо качество на съдържанието и програмите“, пояснява Георги Домусчиев, изпълнителен директор на „Адванс Пропъртис“ ООД и брат на Кирил Домусчиев.\r\nВ началото на 2015 г. контролираната от предприемача „Футбол про медия“ спечели новия договор за телевизионните права на футболните срещи от българската Първа лига. Фирмата, която е изцяло собственост на Кирил и Георги Домусчиеви чрез  „Адванс Пропъртис“ ООД, плати 30 млн. лева за периода от пет години между 2016 и 2020 г. Първоначално „Футбол про медия“ бе обща собственост на Домусчиев и Тодор Батков, като те държаха по 50% след оттеглянето на третия съдружник - бившия собственик на ЦСКА \"Титан\", който в началото притежаваше 10%. Батков обаче обяви, че е продал своите 50% срещу 500 хил. лева.\r\nПрез 2014 г. „Футбол про медия“ плати 5 млн. лева за телевизионните права, след което ги препродаде на ТВ7. Сега обаче мачовете се излъчват от Nova Broadcasting Group и нейните платени канали Diema Sport и Diema Sport 2.\r\nТака въпреки че формално Домусчиев няма никаква собственост на медийния пазар, „Адванс Пропъртис“ е едноличен собственик на капитала на „Футбол Про Медия“ ЕООД. И ако след по-малко от две години „Футбол Про Медия“ отново спечели правата за футбопното първенство, ще трябва да преговаря за излъчване с медия, която е под контрола на същата компания майка. Иначе казано - може да се стигне до конфликт на интереси.\r\n\r\n ", "date": "2019.02.22", "title": "Ножът и хлябът в една ръка... Ще мине ли сделката за Нова?"}
{"url": "https://www.dnes.bg/politika/2019/02/22/chervenite-vzeli-edni-pari-ot-ns-no-predi-da-go-boikotirat.402874", "text": "Червената шефка Корнелия Нинова призна, че депутатите от БСП са взели пари за командировки до избирателните си райони за понеделник и вторник, но от сряда, никой от тях не бил взел и лев от НС. \n\n\n \"Решението на ПГ на \"БСП за България\" да не взимаме никакви пари, командировъчни и всичко останало взехме в сряда на общо събрание на парламентарната група. Разбирам, че в понеделник и вторник преди решението на парламентарната група, колегите са си ползвали командировъчните в избирателните райони и го намирам за естествено. Не може в понеделник и вторник да изпълняваш решение, което сме взели в сряда\", обясни тя.\n                    \n                    \n                \r\nСпоред Нинова обаче след като от ГЕРБ свеждат въпроса за справедливостта само до проблема с командировъчните, а от БСП ще решат какво да правят с 1/3 от възнагражденията си, които получават дори и да не ходят на робата в НС.\n\r\n\"За една нощ управляващите приеха куп лобистки закони - за часове да променят правилника и да запишат: \"докато не идвате на работа, няма да получавате пари\", коментира тя. \n\r\nСпоред нея е редно да се промени правилникът за дейността на парламента, но така да се намалят заплатите на депутатите, за което социалистите настояват отдавна.", "date": "2019.02.22", "title": "Червените взели едни пари от НС, но преди да го бойкотират "}
{"url": "https://www.dnes.bg/temida/2019/02/22/melodrama-megz-se-obiasniava-v-liubov-na-ronchev-pred-temida.402897", "text": "Миглена Каканашева - Мегз отново прояви мелодраматизъм в съдебната зала, докато приятелят й Румен Рончев обжалва задържането си в ареста. \n\r\nБизнесменът е в ареста от началото на януари с обвинение за кражба на автомобил. Става въпрос именно за джипът на Мегз, който е бил обявен за откраднат през септември миналата година. Возилото обаче било открито при братовчед й, а Рончев бил замесен в престъплението.\n\r\nНа миналото заседание Мегз припадна, защото Рончев не й обърна внимание. Този път обаче Каканашева успя да размени няколко думи с Рончев, пише \"\".\n\n\n\n                    \n                    \n                \r\nРончев също не подмина появата на Мегз, облечена отгоре до долу в бяло, дори се зарадва.\n\r\n\"Обичам те повече от всичко, любов!\", не се сдържа Мегз, когато съдебната охрана отвеждаше с белезници Рончев от залата. Този път тя не припадна. \n\r\nПрокуратурата настоя той да остане в ареста и съдът уважи искането. Според магистратите има опасност той да извърши друго престъпление. Определението подлежи на обжалване на 28-и февруари.\n\r\nПреди това тя обяви, че когато любимият и излезе на свобода, публично ще разкрият истината за отношенията им. \n\r\nДо момента е установено, че обвиняемата Миглена Каканашева имала финансови затруднения при обслужването на лизинговия договор за джипа. Поради тази причина тя и Румен Рончев решили противозаконно да го присвоят, без за нея да има последствия, като се обяви пред компетентните органи, че е откраднат.\n\r\nСпоред събраните доказателства, дизайнерката убедила братовчед си и приятеля си да осъществят предварително замисления план за обсебването на автомобила и обявяването му за откраднат.\r\n ", "date": "2019.02.22", "title": "Мелодрама: Мегз се обяснява в любов на Рончев пред Темида"}
{"url": "https://www.dnes.bg/sofia/2019/02/22/10-skok-na-zaplatite-v-stolichniia-gradski-transport.402848", "text": "С 10% по-високи заплати в столичния градски транспорт. Те ще бъдат вдигнати със задна дата от 1 февруари, за тях са предвидени 10 млн. лв., съобщи председателят на Kомисията по транспорт и туризъм в Столичния общински съвет и председател на Съюза на транспортните синдикати в България Екатерина Йорданова. \n\n\n\n\r\nПреди дни е бил подписан нов колективен трудов договор със столичния градски транспорт, съобщи \r\nПреди дни служителите обявиха символична стачка и караха с жълти жилетки. Исканията им са свързани с намаляването на извънредния труд, който е в нарушение на Кодекса на труда. Поискаха и назначаването на още шофьори поради сериозния им недостиг.\r\n                    \n                    \n                КНСБ излиза с предложение за закриване на нощния транспорт в София като част от решението на проблема с извънредния труд на водачите.\n\r\nВъв връзка със социалното напрежение сред работещите в столичния градски транспорт президентът на КНСБ Пламен Димитров подчерта: \"Ние винаги сме казвали, че колкото и да са високи заплатите, те пак са ниски. В нашата реалност има отворен пазар на труда, така че винаги има конкуренция, която предлага по-добри условия. Когато е горещ пазарът на труда, работниците трябва да избират. Имаше време, когато работодателите избираха. Сега картинката е различна\".\r\nКато мярката срещу извънредния труд синдикатите предлагат разредени дневни разписания и съкращаване на линии.", "date": "2019.02.22", "title": "10% скок на заплатите в столичния градски транспорт"}
{"url": "https://www.dnes.bg/eu/2019/02/22/italiia-naloji-globi-za-4-mln-evro-na-ryanair-i-wizz-air.402898", "text": "Нискотарифните авиокомпании  Ryanair и Wizz Air бяха глобени с 4 милиона евро заради политиката си за заплащане на ръчния багаж.\r\nУсловията бяха променени през ноември миналата година. Пътниците имат право само на една малка чанта ръчен багаж на борда на самолета, а по-големите се доплащат, като цената на един сак може да достигне до 30 евро.\r\nТова не се хареса на италианските власти, които започнаха разследване. Тяхната теза е, че багажът е важна част от пътуването и не подлежи на отделно доплащане. Те обвиняват компаниите и за това, че им липсва прозрачност.\r\nВ края на разследването си, италианските власти решиха – Ryanair ще платят 3 млн. евро, а Wizz Air 1 млн. евро. \r\nКомпаниите още не са коментирали наложените им глоби.", "date": "2019.02.22", "title": "Италия наложи глоби за 4 млн. евро на  Ryanair и Wizz Air"}
{"url": "https://www.dnes.bg/mish-mash/2019/02/22/shupet-ne-e-sama-koi-sa-jivotnite-milioneri.402852", "text": "Най-известната котка - седемгодишната Шупет, остана сираче, след като \"татко й“ Карл Лагерфелд почина в началото на седмицата. Ала докато модния свят оплакваше края на една ера и загубата на един от най-легендарните си дизайнери, медиите зададоха друг важен въпрос – може ли бялото пухкаво коте да наследи милионите на Лагерфелд?\r\nСпоред германските закони, ако името на Шупет фигурира в завещанието на модната икона, то тя ще получи това, което й се полага.\r\nБирманката се радваше на доста охолен живот.\r\nНейното ежедневие е добре документирано – тя се събужда  в 6 и 30 сутринта. Верните й \"придворни“ дами започват първото й от шест сресвания за деня и мият очите й със специални капки.\r\n                    \n                    \n                Шупет не е веган, но спазва добре планиран хранителен режим и пие само филтрирана вода. За нея се грижат един бодигард и две камериерки. А когато не е заета с по-важни неща, животинката практикува и котешка йога. \r\nНо ако смятате, че Шупет не заслужава това, защото е просто котка, не сте прави. Дори и да не наследи тези 1,5 милиона долара от татко Лагерфелд, тя все пак заработва близо 3 милиона долара на година.\r\nМоже да смятате Шупет за животното с най-голям късмет на света, но всъщност тя не е сама.  Домашните любимци на известните винаги са били галени с перце, а когато дойде време за писане на завещание – със сигурност не остават с празни лапи.\r\nТака, Александър Маккуин завещава 50 хил. лири на своите три кучета. Но нека се върнем още по-назад във времето.\r\nОще през 1931 година, американската наследница Ела Вендел завещава 15 млн. долара на пудела си. Дори и след инфлацията, четириногото все пак се е радвало на страшно много пари.\r\nНо това богатство далеч не може да надмине парите, които кучето Гюнтер IV прибира, когато собственика му Гюнтер III умира.  Мъжът наследява 80 милиона долара от германската графиня Карлота Либенщайн. После започва свой бизнес, който до деня на смъртта му възлиза на 400 милиона долара. Всичко остава в лапите на Гюнтер IV, който вече е собственик на имение, яде хайвер всеки ден и се радва на обичта на една камериерка.\r\nМоже би най-странният наследник на богатство е едно... пиле. То се казва Джиджо и е бил верен приятел на британския издател Майлс Блекуел. Бизнесменът продал компанията си, заминал да живее на село и няколко дни по-късно, умрял, оставяйки на скърбящото пиле 15 милиона паунда. \n\r\nПодобно на Шупет, италианската котка Томасино изведнъж се превръща в милионер. Неговата доста богата \"майка\" Мария Асунта му завещава своите 13 милиона, няколко замъка, вили и апартаменти из цяла Италия. Навярно молбите за осиновяване на котката са валяли като дъжд.\r\nПо подобен начин наследява своето богатство и Блеки, която е последната оцеляла котка на бизнесмена Бен Реа. Той не че нямал семейство, на което да остави парите си, но ги мразел толкова много, че предпочел да ги остави на пухения си приятел.\r\nМаймунката на Майкъл Джексън, Бъбълс, пък прибрала едва 2 милиона долара. Жълти стотинки, в сравнение с това на останалите животни.\r\nНавярно много такива случаи ще има и за в бъдеще, тъй като още от сега Опра Уинфри е заявила, че ще остави 30 милиона долара на своите кучета.  А Бети Уайт е създала фонд от 5 милиона долара, който ще трябва да стигне на кучето й Понтиак, да оцелее след смъртта й.\r\nДокато собствениците им са живи, повечето домашни любимци живеят подобно на Шупет. Твърди се, че Валентино през годините е имал поне 11 мопса, всеки един от тях е имал частна кола, място в самолета и собствен иконом.\r\nБултериерът на Марк Джейкъбс, Невил, е част от някои от кампаниите на модната марка на собственика си. А Лупо, кучето на Роберто Кавали, често му помага в работния процес.\r\nТака че, когато Шупет наследи милионите на татко Лагерфелд, със сигурност може да подаде документи в частния клуб на богатите животни. А до тогава, двете му частни прислужници ще си играят с нея, за да не забрави красивото бяло животно, че все пак е центъра на вселената. \r\n ", "date": "2019.02.22", "title": "Шупет не е сама – кои са животните милионери?"}
{"url": "https://www.dnes.bg/sofia/2019/02/22/zrelishtna-akciia-v-sofiia-blysnaha-policai-posledvaha-aresti.402907", "text": "\nДве момчета и едно момиче бяха задържани при спецакция в центъра на столицата, видя репортер на Dnes.bg. Те пътували в таксиметров автомобил и според първоначалната информация са били следени от полицията. При сигнал за спиране обаче те блъснали полицая в района на бул. \"Васил Левски\" и ул. \"Аксаков\". \n\r\nУниформеният е ранен леко, но все пак е бил транспортиран с линейка до болницата.\r\nСпоред информацията на МВР обаче пострадалите полицаи са трима.  \r\n\"На място, след оказана съпротива и опит да избягат, са задържани шофьорът и двамата му спътници. В хода на проверката е установена самоличността на водача - 17-годишен, неправоспособен младеж, криминално проявен. Извършен му е полеви тест, който е отчел положителна проба за употреба на наркотици. Двамата му спътници са били 20-годишен криминално проявен мъж и жена на 22 години. При последвало претърсване в колата са намерени наркотични вещества и оръжие\", съобщават от МВР.\n                    \n                    \n                \r\nНеволен свидетел на акцията стана бившият служебен премиер Стефан Софиянски, чийто офис е в близост до мястото, където са извършени арестите.", "date": "2019.02.22", "title": "Зрелищна акция в София! Блъснаха полицай, последваха арести..."}
{"url": "https://www.dnes.bg/notifikacii/2019/02/22/v-novi-pazar-alo-apashi-mamiat-po-shema-nepogaseni-krediti.402830", "text": "Телефонни измамници опитали да приложат схема с непогасени кредити в Нови пазар, съобщиха от Областната дирекция на МВР - Шумен.\r\nВ полицията в Нови пазар е получено съобщение от директор на банкова институция, че в клон на банка в града в рамките за няколко часа граждани са търсили информация за задължения по кредити. Казали, че получили обаждане на стационарните си телефони от непознати, които се представили за банкови посредници. Те обяснявали на хората, че имали задължения по банкови заеми, за които се разбрало след годишно изравняване.\n\r\nВ един от случаите жител на града съобщил, че към момента няма заем, но му било обяснено, че кредитът е много стар и по него се дължи сумата от 200 лева. На всички, на които непознатите се обадили, им било казано да платят навреме задълженията си към банките, за да не се стига до съдебни дела. По телефона им е обяснявано, че дължат между 200 и 300 лева.\r\n                \n                Жителите на Нови пазар са отишли в клон на банка в града, за да направят справки и се оказало, че нямат подобни задължения. До реализирана измама не се е стигнало поради съобразителността на хората.\r\nОт полицията предполагат, че целта на измамниците е била да се преведат пари по нечия сметка.\n\r\n ", "date": "2019.02.22", "title": "В Нови пазар ало апаши мамят по схема \"непогасени кредити\""}
{"url": "https://www.dnes.bg/obshtestvo/2019/02/22/patriotichno-i-s-kolelo-todor-trygna-ot-berlin-kym-shipka.402859", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nБългарин тръгна от Берлин към връх Шипка с колело. 26-годишният Тодор Андреев иска да пристигне на върха на 3 март.\r\n, че целта му е да покаже силата на българския народ и дух.\r\nПреди да поеме по маршрута от 2000 км., Тодор игра хоро с българския фолклорен ансамбъл \"Сборенка“.\r\nМладият българин е от Каспичан. Възпитаник е на казанлъшката художествена гимназия \"Академик Дечко Узунов“,а от 4 години живее в Германия.", "date": "2019.02.22", "title": "Патриотично и с колело: Тодор тръгна от Берлин към Шипка"}
{"url": "https://www.dnes.bg/stranata/2019/02/22/api-predupredi-vremeto-se-vloshava-karaite-vnimatelno.402890", "text": "Шофьорите, на които в почивните дни предстои пътуване, е необходимо да карат внимателно и със скорост, съобразена с метеорологичните условия, предупреждават от Агенция \"Пътна инфраструктура\".\r\nПътните настилки и съоръженията ще се обработват превантивно във връзка с очакваните валежи, рязкото понижение на температурите и опасността от заледявания и поледици. Националният институт по метеорология и хидрология определи за утре жълт код за опасно време над цялата страна.\r\nОчаква се силен вятър и валежи от дъжд, които ще преминават в сняг.\r\nАгенция \"Пътна инфраструктура\" апелира шофьорите на тежкотоварни превозни средства и на леки автомобили да шофират разумно, спазвайки дистанция и да не предприемат изпреварване на снегопочистващата техника.\r\nБлокирането на движението от автомобили, които не са с подходящи гуми, затруднява работата на снегопочистващата техника и възпрепятства пътуването на всички останали шофьори.", "date": "2019.02.22", "title": "АПИ предупреди: Времето се влошава, карайте внимателно! "}
{"url": "https://www.dnes.bg/zvezdi/2019/02/22/megan-se-vyrna-na-ostrova-sled-partito-v-niu-iork.402865", "text": "Телевизионната водеща Гейл Кинг, която е била сред отбраните гости на празника на Меган Маркъл, заради който тя прелетя от Лондон в Ню Йорк, разкри още подробности от събитието. Тя станала гост на сутрешното шоу CBS This Morning.\r\nТака стана ясно, че по време на baby shower херцогинята на Съсекс така и отказала да разопакова подаръците за нейното бебе.\r\n \r\nПричината била, че тя искала да направи това заедно с принц Хари. По думите на Кинг, всеки гост поднесъл букет, който бил дарен на организацията Repeat Roses. Компанията изпраща цветя в болници, хосписи и други места, където те са необходими и ще донесат радост.\r\n \r\nКинг коментира, че това решение съвсем точно отразява какъв човек е тя – „Много мила, щедра и много, много сладка“.\r\n \r\nМеган покани най-близките си приятели в хотел в Ню Йорк, а Джесика Мълрони бе основен организатор.\r\n \r\nСред поканените били Амал Клуни, Серина Уилямс, Гейл Кинг и Абигейл Спенсър от сериала „Костюмари“. Актрисата Приянка Чопра също е била поканена, но не присъствала, заради ангажимент в Бевърли Хилс.\r\n \r\nОт Двореца в Кенсингтън съобщиха, че пътуването на херцогинята е платено с нейни лични средства. По информация на Daily Mail, 5-дневният престой на Меган в Ню Йорк струва 500 000 щатски долара, като само нощувката в луксозния хотел е поне 75 000 долара.\r\n \r\n\r\n ", "date": "2019.02.22", "title": "Меган се върна на Острова след партито в Ню Йорк"}
{"url": "https://www.dnes.bg/stranata/2019/02/22/kadrite-na-beyr-grils-s-jabite-zasneti-bez-ohranata-v-rila-proveriavat.402905", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Екоминистерството проверява тримата служители на Природен парк \"Рила\",  които са били със снимачния екип на Беър Грилс и е трябвало да следят за  нарушения. Глоби ще бъдат налагани и на българската фирма, подала  заявление за снимките, а не на самите Беър Грилс и Дерек Хъф.\r\nНаправените кадри за чуждестранната документална поредица \"Дивата пустош с Беър Грилс\" на територията на Национален парк \"Рила\" са били заснети в отсъствието на парковата охрана.\r\nТова заяви директорът на защитената зона Красимир Андонов пред БНР.\n\nСпоред него снимачният екип не се съобразил с посочените в заповедта дни и часове за заснемането на филма.\n                    \n                    \n                \r\nАндонов определи като клевета твърденията, разпространявани онлайн, че трима от служителите на защитената територия са получили подкуп от 1500 евро, за да пренебрегнат нарушенията.\r\n\"Първо, не вярвам Беър Грилс да го е казал, но ако го е казал, това е клевета, за която съответно би следвало да заведем съдебен процес. Това е някаква постановка и напълно е възможно някой да си го е съчинил, но аз съм разпитал колегите. Това са дългогодишни служители на парка, безкомпромисни при нарушения, винаги са съставяли констативни протоколи, стриктни са. Проверяваме случая по отношение на нашите служители и ако се докаже, че имат вина, ще се образува дисциплинарно производство\", каза Красимир Андонов.\n\r\nТой допълни, че българската фирма, организирала снимките, е била предварително запозната с условията и правилата на поведение в защитената зона.\r\nСред нарушенията са палене на огън в парка, къпане в езеро и умъртвяване на жаби.\r\nСъгласно Закона за защитените територии санкцията за нарушения за юридически лица е в размер на 1000 до 10 000 лв., а за физически лица се налага глоба от 500 до 5000 лв.\n\r\nСпоред потребителите на социалните мрежи обаче реакцията е закъсняла и дори ненужна, тъй като за нарушения като застрояване на плажа и изсичане на гори глоби не са налагани.\n\r\n\n\r\n\r\n ", "date": "2019.02.22", "title": "Кадрите на Беър Грилс с жабите, заснети без охраната в Рила? Проверяват!"}
{"url": "https://www.dnes.bg/rock/2019/02/22/emocionalno-dara-ekimova-shte-pee-pesni-na-bashta-si-dimi.402870", "text": "16-годишната Дара Екимова се изправя пред най-сериозното музикално и емоционално предизвикателство досега. Тя за първи път ще изпълни песни на баща си Димитър Екимов – Дими, основал Сленг.\n\r\nТочно една година след участието й в \"Гласът на България\", младата изпълнителка получава покана от музикантите Станислав Петров – Стенли и Светослав Славков – Светльо да бъде вокалист на трибют на група Сленг. \n\r\n\"Една вечер, в предаването \"Гласът на България\" чух Дара да пее и усетих, че искам един ден да бъда редом с нея на сцената\", споделя Светльо. \n\r\nПианистът Стенли и колегата му от години изпълняват хитовете \"Мой свят\" и \"Синьо\" и са убедени, че именно талантливата наследничка на Дими трябва да застане зад микрофона. Заедно избират и името на проекта Slang by Dara Ekimova. Специално заради нея правят нов аранжимент на \"Мой свят\". \n                    \n                    \n                \r\n\"След хиляди години сън\", част от първия студиен албум на групата – \"Синьо\", чийто автор е Дими, ще прозвучи отново на клубна сцена в съвременен аранжимент. За първи път в Slang by Dara Ekimova, младата певица ще изпълни и една от любимите песни на Дими - \"Остани\".\n\r\nДни, след като започват репетиции Светльо, Стенли и Дара привличат още музиканти към проекта. С радост и вдъхновение към групата се присъединяват Иван Попов - китара, Николай Николаев – барабани и Илия Ранков – бас китара. Страстта и любовта към музиката така увличат професионалистите, че заедно с Дара решават да включат и кавъри на световно известни хитове, изпълнявани от Дими и Сленг по време на клубните им участия през 90-е години, когато групата беше в апогея си. \n\r\nТака в листата влизат Hit the road Jack на Рей Чарлз, вечни класики, изпълнени от Уитни Хюстън и шлагери на Тото – фаворити на самия Дими. \n\r\nПремиерата на Slang By Dara Ekimova ще се състои на 22 март, петък от 23.00 часа в столичния пиано-бар Витоша Лайв Клуб, в парк-хотел Витоша. \n\r\n\"Изпълнена съм с вдъхновение и вълнение, смесени с притеснение. Много бих искала да се посъветвам с татко, да знам какво мисли за проекта, да изберем заедно песните. Обичам музиката му и чак сега осъзнавам колко богата и красива е. Когато бях по-малка не си давах сметка затова. Смятах, че не е достатъчно модерна и не пасва на това, което младите харесват  днес\", споделя Дара.\n\r\nАмбициозната певица в момента работи по втория си самостоятелен проект, песента \"Пробвай се\" и заснемането на клип към нея. ", "date": "2019.02.22", "title": "Емоционално: Дара Екимова ще пее песни на баща си Дими"}
{"url": "https://www.dnes.bg/sofia/2019/02/22/spasi-sofiia-skochi-sreshtu-zakrivaneto-na-noshtniia-transport.402853", "text": "Мерки за подобряване на условията за труд в градския транспорт в столицата и за решаване на проблема с недостига на кадри набелязаха синдикатите. Едно от предложенията е да бъде премахнат въведеният наскоро нощен транспорт. \n\n Близо 200 шофьори и ватмани не достигат, синдикатите посочват едни от причините – неспазване на часовете на извънреден труд, ниските заплати и неблагоприятните условия на труд.\n\r\nАктивистите от \"Спаси София\" обаче категорично се обявиха против закриването на нощния транспорт и  припомниха, че  преди година събраха над 31 000 подписа за въвеждане му. \n\r\nТе определят позицията на синдикатите като крайно популистка, целяща разделяне на служителите и разрив между общественото мнение и исканията на водачите.\n                    \n                    \n                \r\nСпоред неправителствена организация закриването на нощния транспорт ще нанесе вреди на икономическото и туристическо развитие на София.\n\r\nТака че от \"Спаси София“ настояват столичният кмет Йорданка Фандъкова да вземе позиция по исканията на синдикатите.\n\r\n“Ако те бъдат възприети от г-жа Фандъкова ще стане ясно, че тя окончателно е капитулирала от собствената си транспортна програма и всички твърдения, че инвестира в развитието на градския транспорт са неверни. Много е притеснително, че предложението идва от общински съветници от управляващата партия”, заяви Гергин Борисов от организацията. \n\r\nТе припомнят, че настояват за оставката на председателката на транспортната комисия в СОС - Екатерина Йорданова, която според тях се намира в тежък конфликт на интереси. Освен общински съветник, тя е и председател на транспортните синдикати към КНСБ, а дъщеря ѝ е назначена за съпредседател на младежките им структури.\n\r\n“Реваншизмът на синдикатите е очакван. Именно \"Спаси София\" повдигна въпроса за крайно лошите условия на труд и извънредните работни часове давани от водачите в градския транспорт. Подозираме съглашателство между общински съветници и синдикални лидери, целящо премахване на нощния транспорт, резултат на дългогодишна кампания от страна на организацията. Считаме намерението за закриването на услуга, която безпроблемно работи в останалите европейски градове, за неприемливо”, настоява Борис Бонев от организацията. \n\r\nОрганизацията, която остро критикува неспособността на общината да организира по-добре градския транспорт в столицата пояснява, че за нуждите на нощния транспорт са ангажирани само 14 от общо над 2000 водача, работещи в общинските транспортни предприятия. Те припомнят и че все още функционират около 20 т.н. персонални линии, които извозват водачите от и до гаражите по време на нощта. “Спестяването на 14 нощни смени ли ще реши системния проблем в целия градски транспорт? “Няма транспорт - няма проблем”, както предлагат синдикатите, не е работещо решение”, заявява категорично Борисов и допълва, че ако исканията на синдикатите бъдат уважени, пътуващите през нощта няма да имат алтернатива, а през деня всички ще чакат много повече на спирките.", "date": "2019.02.22", "title": "\"Спаси София\" скочи срещу закриването на нощния транспорт"}
{"url": "https://www.dnes.bg/politika/2019/02/22/bsp-se-otkazvat-ot-zaplatite-no-ne-stoiat-sys-skrysteni-ryce.402824", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         След като от управляващото мнозинство решиха да променят правилника на Народното събрание, така че отсъстващите депутати от БСП да не получават останалата част от заплатата си, от левицата сами се отказаха от заплащането.\n\n\n\n\n\r\nДепутатът Ирена Анастасова обясни пред , че до това решение се е стигнало след заседание на парламентарната група в сряда. От партията са изпратили писмо до председателя на Народното събрание, чрез което да депозират решението си.\n\r\n\"Прави са тези, които казват, че пари се получават срещу работа. Друг е въпросът, че стоейки извън парламента, ние не стоим със скръстени ръце. Пари се получават и за добре свършена работа. От такава гледна точка, ако преценяваме дейността на народните представители, не бих казала, че работата е свършена добре\", заяви народният представител в \"България сутрин\".\n                    \n                    \n                \r\nИрена Анастасова коментира и ратифицирането на протокола за присъединяване на Северна Македония към НАТО, който беше приет в отсъствие на депутатите от БСП. По думите ѝ те са участвали в предходни гласувания по темата, позицията им е ясна и не е в разрез с решението на парламента.\n\r\nТя беше категорична, че връщането им в парламента ще се случи тогава, когато четирите изисквания, които са поставили, бъдат изпълнени.\n\r\n\"Излязохме с решение на Националния съвет и ще влезем с решение на Национален съвет, а кога ще се състои, не знаем\", заяви на финал депутатът от БСП.\n\r\n ", "date": "2019.02.22", "title": "БСП се отказват от заплатите, но не стоят със скръстени ръце"}
{"url": "https://www.dnes.bg/obshtestvo/2019/02/22/aleks-syrchadjieva-shte-premina-sama-prez-cialata-bolka.402831", "text": "Александра Сърчаджиева застава пред камера за първи път след смъртта на Иван Ласкин.\n\n\n\r\n\"Аз ще премина сама през цялата тази болка и през целия този ад и никой няма как да ми помогне. С това ще трябва да се справя сама\", казва актрисата пред Нова тв.\r\nАлександра признава, че се чувства като дете, загубило се в гората. \"Казвам си, че това е някакъв кошмар, от който искам да се събудя и той да е до мен\".\r\nТя споделя, че й е много трудно и като си е у дома навсякъде вижда Иван Ласкин. \r\n\"Всичко, което погледна в нас е той. Сядам, забивам поглед в една точка и нищо не искам да правя. Една чиния не искам да помръдна\".\r\n                    \n                    \n                Сърчаджиева споделя, че сега не работи както преди. \r\nА за дъщеря си разказва, че много чете и знае, че всяко дете си избира само родителите и съдбата, за да премине през нещо, но също така вижда очите й колко са тъжни.\r\n\"Питам се каква съм била в миналия си живот и какво съм причинила на хората, че сега да трябва да мина през цялата тази болка”, споделя Александра.\r\nИван Ласкин почина в нощта срещу Богоявление, на 48 години, след като дни наред за живота му се бореха медиците във ВМА.\r\nТой почина в нощта срещу Богоявление, на 48 години, след като дни наред за живота му се бореха медиците във ВМА.\n", "date": "2019.02.22", "title": "Алекс Сърчаджиева: Ще премина сама през цялата болка!"}
{"url": "https://www.dnes.bg/stranata/2019/02/22/v-divoto-kak-e-ocelial-beyr-grils-tam-kydeto-horata-se-razhojdat.402820", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Продължава проверката по случая с предаването на Discovery Channel, заснето в национален парк \"Рила\". Тя беше разпоредена от министъра на околната среда и водите Нено Димов, след като бяха установени нарушения на режимите в НП \"Рила\" при заснемане на епизод от предаването.\n\r\nНарушението е констатирано след сигнал, подаден на Facebook страницата на МОСВ. От изпратения филмов материал се вижда, че при заснемането са извършени нарушения на правилата и нормите за поведение в защитената територия чрез навлизане и плуване във водния басейн на Каракашево езеро, палене на огън, ловене и умъртвяване на животински видове.\n                    \n                    \n                \r\nФилмът е заснет в края на юни 2017 година в \"Парков участък Боровец\", след като за това е получено разрешение от директора на парка. Проверката обхваща и действията на отговорните служители от ДНП \"Рила\" по време на заснемането на предаването. Съгласно Закона за защитените територии санкцията за нарушения за юридически лица е в размер на 1000 до 10 000 лева, а за физически лица се налага глоба от 500 до 5000 лева.\n\r\nВладимир Иванов от \"WWF-България\", коментира темата в студиото на \"България сутрин\". По думите му това, което екипът, заснемал продукцията, е правил в планината, е ежедневие там. А такива нарушения масово не се санкционирали. Много хора пък не знаели как да се държат на подобни места.\n\r\n\"Целият достъп до националните природни паркове трябва да бъде регламентиран и обяснен. Не е идеята да се забранява на хората да ходят на планина, а да ходят на планина така, че тя да остане за децата им каквато е\", подчерта Иванов.\n\n\r\nТой допълни, че Рилските езера са единствените с лош консервационен статус, което по думите значи, че те са доказано увредени от човешка дейност.\n\r\nПламен Мирянов от фондация \"Нашият дом е България\" допълни, че след като е имало хора от Националния парк с екипа, който е снимал Беър Грилс, те е трябвало да се намесят или да имат някаква реакция, при положение, че виждат, че се извършват нарушения.\n\r\nМирянов каза още, че присъствие на хора в тези красиви кътчета на нашата страна е неминуемо, но културата на туристите е много важна и е важно да има информация за това как да се държим и какво може или не да се прави по тези места.\n\r\n\"Смятам, че все пак това е една изява на шоу. Всичко се прави с цел да се хареса на шоубизнеса. Там където ние се разхождаме, те оцеляват. Езерото, което те не могат да прекосят, а плуват, е дълбоко половин метър, а дори и да се заобиколи е не повече от една минута\", категоричен беше той пред .\n\r\nПламен Мирянов допълни, че въпреки нарушенията, икономическите ползи от подобни снимки ги има, макар че Рила е представена по доста изкуствен начин.\r\n ", "date": "2019.02.22", "title": "В дивото: Как е оцелял Беър Грилс там, където хората се разхождат?"}
{"url": "https://www.dnes.bg/obshtestvo/2019/02/22/neshtastna-naciia-li-sme-edva-4-ot-bylgarite-shtastlivi.402827", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nСамо 4% от българите се чувстват щастливи, а цели 31% смятат живота си за нещастен. Това показват резултатите от проучване за щастието на българските граждани. Според изследването най-нещастни са ромите, хората над 70 години и лицата, които са получили само основно образование. Съвсем очаквано щастието до голяма степен зависи от доходите. \nЛюбов Кирилова от \"Happiness Academy\" каза, че въпреки тревожната статистика, в глобалната класация България се е изкачила с над 20 места по щастие сред страните в света.\n\r\n\"Щастието е навик, който се учи, по-точно композиция от навици. Всичко е индивидуално - има различни емоции, които определят щастието\", каза тя в студиото на \"България сутрин\". Кирилова обясни, че методологията на изследването у нас е американска и за пръв път е приложена в България, а резултатите зависят от това как ги четем.\n                    \n                    \n                \r\nПсихологът Еленко Ангелов пък беше категоричен, че подобни анализи на щастието му звучат сериозно, колкото хороскоп в жълт вестник.\n\r\n\"Щастието е много лично, има много форми. Нещата са още по-очевидни, когато си погледнем в джобовете. Можем да говорим без край, да раздуваме локуми, но няма как да си щастлив без доходи, каквито и помпозни и духовни приказки да говорим\", подчерта \n\r\nПсихологът допълни, че всичко за щастието е клише, но всичко е вярно, а Любов Кирилова каза, че други проучвания са показали, че най-щастливи са тези с дълготрайна връзка.", "date": "2019.02.22", "title": "Нещастна нация ли сме? Едва 4% от българите - щастливи! "}
{"url": "https://www.dnes.bg/politika/2019/02/22/rabotili-nerabotili-deputatite-ot-bsp-si-vzimat-1-3-ot-zaplatite.402829", "text": "Въпреки че бойкотираха пленарните заседания и не стъпват в парламента, червените депутати ще си получат по 1/3 от заплатите. Това стана ясно от писмо на шефката на НС Цвета Караянчева до соцлидерката Корнелия Нинова.\n\r\n\"По отношение на възнагражденията на народните представители, правилата на Правилника за организацията и дейността на Народното събрание се прилагат стриктно\", посочва Караянчева, въпреки че Нинова й изпрати вчера писмо, с което я уведомява, че депутатите от БСП няма да получават заплатите си за периода, в който отсъстват от парламента. \n\n\nЧервената шефка увери още, че през това време социалистите няма да ползват и командировъчни средства от Народното събрание, както и служебни автомобили, разходи за гориво и нощувки в избирателните им райони.\n                    \n                    \n                \r\nОказа се обаче, че въпреки че не ходят на работа, те ще вземат над 1000 лева месечно, което е 1/3 от заплатите им. Останалите 2/3 няма да им бъдат давани, защото са санкция за неоправданите им отсъствия от заседанията на парламента.\n\r\n\"Начинът на получаване на възнагражденията – в брой или по банков път, както и разпореждането с тях, е личен избор на всеки народен представител. Всеки народен представител може да заяви в писмена форма в дирекция \"Парламентарен бюджет и финанси\", отдел \"Заплати\", начина на получаване на възнаграждението по банков път и да посочи сметка в банка\", обяснява Караянчева.\n\r\nАко пък депутат иска да си взема парите на ръка, а не по банкова сметка, си получава заплата на касата. Който не си взема парите ежемесечно, ще ги получи накуп.\n\r\nТака че в крайна сметка ходили, не ходили на работа, заплатите и осигуровките на социалистите си вървят. \r\n ", "date": "2019.02.22", "title": "Работили, неработили... Депутатите от БСП си взимат 1/3 от заплатите"}
{"url": "https://www.dnes.bg/muzika-drugi/2019/02/22/andjela-georgiu-pristigna-v-sofiia-za-golemiia-si-koncert.402836", "text": "Оперната дива Анждела Георгиу пристигна в София в перфектна форма и с широка усмивка на лицето за първия си концерт в Зала 1 на НДК. Диригентът и директор на Софийска филхармония Найден Тодоров посрещна красивата звезда с огромен букет пролетни цветя и благодарности, че е приела поканата за първа среща с българската публика.  \n\r\nГеоргиу ще остане в София няколко дни, през които ще даде пресконференция, интервюта за българските медии и най-вече ще репетира програмата си за концерта с елитните ни музиканти от Софийската филхармония. Тя и мениджмънтът й са избрали най-красивите оперни арии и дуети, които заедно с тенорът Стивън Костело да изпълнят. Специално за концерта й тук нашите филхармоници разучават \"Non ti scordar di me\", в аранжимент направен от самата Анджела. \n                    \n                    \n                \r\nБлестящо сопрано с красив и въздействащ тембър, харизматично присъствие, което завладява публиката, Анджела Георгиу е пример за това, че за таланта няма граници.\r\nПочитателите на оперното изкуство в цял свят я боготворят, специален гост е на събития на кралски особи и VIP обществото. Много нейни превъплъщения са филмирани, за да останат в историята, а режисьорът на пълнометражния филм \"Тоска\" Беноа Жано избира нея за главната роля. Само след няколко месеца Георгиу отново ще е на сцената на Роял Опера Хаус в ролята на Флория Тоска. \n\r\nКонцертът на Анджела Георгиу е на 25 февруари в Зала 1 в НДК. Билети за него все още са налични в мрежата на Ивентим и на касата на зала \"България\".", "date": "2019.02.22", "title": "Анджела Георгиу пристигна в София за големия си концерт"}
{"url": "https://www.dnes.bg/obshtestvo/2019/02/22/vtori-jivot-lekari-spasiha-myj-s-pochti-otriazana-ryka.402832", "text": "31-годишнен мъж от град Камено живее втори живот, след като хирурзи и отропеди от университетска болница \"Дева Мария“   успяват да спасят ръката му след тежък инцидент.\r\nМъжът прерязва ръката си с високооборотен дисков циркулярен трион до костта, като са разрязани мускули, нерви и съдове. Той веднага отива в болницата, където комбиниран екип от лекари започват тежка операция, за да спасят крайника на пострадалия. Тя трае повече от четири часа.\r\n\"При извършената ревизия беше установено размачкване и разкъсване на кожа и подкожие, мускулни групи, два магистрални нерва и два магистрални съда - артерия и брахиални вени\", разказва съдовият хирург доц. д-р Денчев.\r\n                    \n                    \n                \"Първо се пристъпи към съдовата реконструкция, защото тя е най-важна - ако една ръка бъде лишена от артериално кръвоснабдяване, ние я губим при всяко положение. Наложи се извършване на автовенозна интерпозиция, което на обикновен език означава байпас на ръката\", обяснява началникът на съдовите хирурзи в университетска болница \"Дева Мария“.\r\nСлед като овладяват кървенето, лекарите взимат вена от крака на пациента и я присаждат в лявата ръка.  Те успяват да възстановят и част от вените на ръката по   хирургично-реконструктивен способ. Веднага след това ортопедите започват  възстановяване на нервите, тъй като са засегнати два моторни и един  сензорен нерв. Прави се пластика на важни мускули, пластика на  повърхностните тъкани и накрая поставят ръката в гипсова шина.\r\nПрогнозите за възстановяването на мъжа са оптимистичти.\r\n\"За пълното зарастване на нервите и възстановяване на функцията на крайника ще се проведе продължителна терапия и възстановяването ще отнеме година, година и половина. Хубавата новина е, че пациентът има този шанс, защото само преди десет години крайници, получили такива травми, рядко оцеляваха.“ коментираха специалистите.\r\n ", "date": "2019.02.22", "title": "Втори живот: Лекари спасиха мъж с почти отрязана ръка"}
{"url": "https://www.dnes.bg/rusia/2019/02/22/razvalen-komfort-nov-spad-v-doverieto-kym-putin-v-rusiia.402834", "text": "\"Ведомости\" преценява шансовете на Владимир Путин да си върне доверието на хората в Русия, сериозно разклатено след вдигането на възрастта за пенсия миналата година.\n\r\nПрез управлението на Путин рейтингите му спадаха четири пъти и той три пъти успя отново да спечели доверие. Сега обаче ще му е много по-трудно, смятат експерти, участвали в годишната конференция на социологическия център \"Левада\".\n\r\nПървият спад се случи през 2000 г. по време на т. нар. \"война с олигарсите\" в Русия, вторият - през 2004-2005 г. след замяната на редица преференции за гражданите с парични плащания и премахването на изборите за губернатори, третият - през 2011-2013 г., четвъртият - след обявяването на пенсионната реформа, припомня вестникът, цитиран от БТА.\n                    \n                    \n                \r\nРейтинговият спад разваля комфорта на Путин, който не може да остане дълго време с ниска подкрепа, коментира политологът Кирил Рогов.\n\n\r\nКогато положителните оценки за дейността на президента са над 80 на сто, критиците му са по-скоро маргинална група, а щом подкрепата падне на 60 процента, недоволните пак са малцинство, но вече може и да се включиш в него, обяснява експертът.\n\r\nДнес няма условия рейтингите на руската власт да растат, заявява пред \"Ведомости\" директорът на \"Левада\" Лев Гудков.\n\r\nТеоретично възможностите според него са две. \"Първата - военна авантюра, която да се раздуе до символично противопоставяне, но тя вече няма да постигне ефекта от 2014 г.\", казва социологът, припомняйки анексията на украинския полуостров Крим от Москва и действията на проруски сепаратисти в Донбас.\n\r\nВтората възможност е Кремъл \"рязко да промени социалната си политика - не както бе заявено в посланието\" на Путин пред парламента в сряда, а да осъществи \"реални промени, отговарящи на очакванията сред населението\".\r\nТова не може да стане нито чрез смяна на кабинета, нито дори чрез преход на властта, убеден е анализаторът. Днес основните претенции на хората в Русия към властта са предизвикани от поскъпването, осиромашаването на хората и корупцията, сменила страха от война, констатира той.\n\r\n\"Хората не разбират защо трябва проблемите да се решават за сметка на доходите на населението, които и без това намаляват вече шеста поредна година\", добавя социологът.\n\r\nВсе повече хора в Русия смятат, че именно Путин носи отговорността за положението в страната, посочва политологът Александър Пожалов.\n\r\nПенсионната реформа и неефективните съпътстващи мерки силно разклатиха вярата в социалната държава сред руското население, а образът на външния или вътрешния враг престава да работи. И в близка перспектива не се очертава бързо подобряване на външнополитическата ситуация, което да доведе до вдигане на антируските санкции и демонстративно сключване на \"мир със Запада\", заключава експертът.\n\r\nПосланието на Путин към руския парламент от 20 февруари е най-непопулярното от години насам, пише \"Комерсант\", цитиран от Би Би Си.\r\nПо предварителни данни на агенция \"Медиаскоп\" словото на президента е било гледано на 5 канала от 5,9 процента жители на Москва - показател на нивото от 2013 г.\n\r\nДругите телевизионни предавания с участието на Путин обикновено са по-популярни, отбелязва изданието. Годишната пресконференция на държавния глава през декември събра пред екраните 11,3 на сто от хората в руската столица (64 на сто от телевизионните зрители). Миналогодишната пряка линия с президента бе гледана от 8,3 процента жители на Москва или 54,6 процента от всички, чиито телевизори са работели по това време.\n\r\nХората \"не очакваха много\", а \"нямаше и подгряване\", обяснява политологът Виталий Бианки.\n\r\nКолегата му Абас Галямов вижда в резултата проява на общата криза на доверие към властите в Русия, започнала миналата година. \"Хората вече не вярват, че Путин е способен на нещо ново, затова не слушат какво ще каже\", казва той.\n\r\nЗасега не става дума точно за протестни нагласи, но това е първата стъпка в тази посока - \"социалната база на режима ерозира\", добавя Галямов.\n\r\nСитуацията в Русия ще се развива според това дали ще се изпълнят \"социалните очаквания, дадени в посланието\" на Путин, смята наблюдателят Михаил Виноградов.\r\n ", "date": "2019.02.22", "title": "Развален комфорт: Нов спад в доверието към Путин в Русия"}
{"url": "https://www.dnes.bg/obshtestvo/2019/02/22/mon-prati-pismo-na-ek-iska-drugo-to-izvyn-anketata.402842", "text": "Министерството на образованието и науката изпрати писмо до генералния директор на Главната дирекция \"Образование, младеж, култура и спорт\" към ЕК Темис Кристофидо с молба за редакция на анкетата към инструмента за дигитална самооценка SELFIE, съобщиха от образователното министерство. \n\n\nИскането е във въпроса за определяне на пола на участниците в допитването да отпадне опцията \"друго\" или да бъде премахнат целият въпрос, защото в сегашния вариант той е неприемлив. \n\r\nВ писмото се посочва, че инструментът SELFIE помага на училищата да внедрят дигиталните технологии в процесите на преподаване, учене и оценяване и затова е необходимо казусът да бъде разрешен възможно най-скоро, посочват от МОН.\n                    \n                    \n                \r\nКакто Dnes.bg съобщи, от МОН още вчера обявиха, че ще изпратят писмо до Европейската комисия с искане за премахването на скандалния въпрос в анкетата. Над 900 български училища до момента са попълнили анкетата, каза министър Вълчев.\n\r\nПред Bulgariа ON AIR директорът на столичното 31 СУЧЕМ \"Иван Вазов\" Надежда Николчева коментира, че притеснителното в анкетата е точно понятието \"друго\". Защото, по думите ѝ, ако ученикът иска да се самоопредели като някакъв, то трябва обезателно да има конкретика. По думите й пропускал се и фактът за реакцията на учениците.\n\r\n\"Ако този въпрос е имал за цел честен отговор, то едва ли е даден такъв. Имайки предвид възрастта на децата, очаквам почти всички на шега да са маркирали \"друго\", отбеляза Николчева.", "date": "2019.02.22", "title": "МОН прати писмо на ЕК, иска \"друго\"-то извън анкетата"}
{"url": "https://www.dnes.bg/sofia/2019/02/22/shofiori-i-vatmani-sreshtu-huliganite-predi-levski-cska.402844", "text": "Шофьори на автобуси и тролеи, както и ватмани, ще информират МВР за големи групички агитки преди мача между Левски и ЦСКА в неделя, обяви заместник-директорът на СДВР Антон Златанов. \nТой посочи, че повече полицаи ще има в центъра и най-вече около стадиона. Няма да се допуска пресичане на пътя на агитките, а след края на мача, в зависимост от резултата, едната от агитките ще бъде задържана докато районът около стадиона се освободи.\r\nОт полицията уточниха, че на влизане в стадиона феновете ще бъде проверяван на две места. \r\nШествия на фенове, които да спират движението, няма да бъдат допускани, категорични са от полицията. От там припомнят, че от събота влизат в сила забрани за паркиране около националния стадион, където ще се играе срещата.\r\nВече никой от феновете няма да има право да ходи с маска на лицето. Освен това вече има близо 20 човека, които са със забрана да посещават мача.", "date": "2019.02.22", "title": "Шофьори и ватмани срещу хулиганите преди Левски – ЦСКА"}
{"url": "https://www.dnes.bg/notifikacii/2019/02/22/guaido-vs-maduro-koncerten-duel-na-granicata-s-kolumbiia.402813", "text": "Схватката във Венецуела между опозиционера Хуан Гуайдо и президента Николас Мадуро ще продължи днес под необичайна форма - концертен дуел, съобщи Франс прес.\n\r\nДвата концерта ще се състоят на колумбийската граница на около 300 метра един от друг, от двете страни на моста \"Тиендитас\", свързващ колумбийския град Кукута и венецуелския Уреня и блокиран от две седмици от венецуелски военни.\n\n\n\r\nКонцертът в Кукута е организиран от британския милиардер Ричард Брансън с призив да бъде допусната хуманитарна помощ във Венецуела. Надеждите са на него да дойдат 250 000 зрители и да бъдат събрани 100 милиона долара дарения за населението на Венецуела. \n                \n                \r\nВ Кукута е складирана по-голямата част от американската хуманитарна помощ, която Гуайдо е обещал да вкара в страната въпреки отказа на правителството, което се бои от американска военна интервенция, припомня БТА.\n\r\nВ проявата ще вземат участие венецуелски и чуждестранни звезди, включително Хуанес и Луис Фонси. Колумбийският президент Иван Дуке и колегите му от Чили и Парагвай ще отидат на концерта, който ще бъде охраняван от 1500 полицаи и военни.\n\r\nОт венецуелската страна на границата от днес до неделя правителството организира концерт под надслов \"Долу ръцете от Венецуела\". \"Артистите, които ще имат изпълнения в Колумбия, трябва да знаят, че извършват престъпление, дават съгласието си за военна интервенция\", предупреди Мадуро.\r\n ", "date": "2019.02.22", "title": "Гуайдо vs. Мадуро: Концертен дуел на границата с Колумбия"}
{"url": "https://www.dnes.bg/kino/2019/02/22/naslednicite-na-djako-prashtat-hbo-na-syd-zaradi-skandalen-film.402837", "text": "Наследниците на Майкъл Джексън подадоха иск за щети на стойност 100 милиона щатски долара срещу телевизия HBO, която се готви да излъчи документален филм за сексуалните посегателства на певеца, предадоха световните агенции.\n\r\nИскът се състои от 53 страници и е депозиран пред Върховния съд на Лос Анджелис. В него наследниците обвиняват притежаваната от AT&T телевизия, че нарушава договор за \"неоклеветяване\", подписан с краля на попмузиката през 1992 г.\n\r\nТе не настояват документалният филм \"Да напуснеш Невърленд\" да не бъде излъчван. Въпреки заведеното дело HBO потвърди, че на 2 и 3 март ще започне излъчването на филма, който беше представен миналия месец на кинофестивала \"Сънданс\".\n                    \n                    \n                \r\n\"Това ще спомогне всеки сам да прецени филма и обвиненията\", оповести телевизията.\"Майкъл Джексън е невинен. Точка.\" - се казва в иска на наследниците.\"През 2005 г. Джако бе съден и бе оправдан от съдебните заседатели\", припомниха те.\n\r\nДокументалният филм на HBO съдържа свидетелските показания на две лица на възраст около 30 години, които твърдят, че са станали жертва на сексуално посегателство от страна на Майкъл Джексън в имението му Невърленд. Това започнало, когато те са били съответно на седем и десет години.\n\r\nПрез 1993 г. една от жертвите на 13-годишна възраст заведе дело за опипване. Делото бе прекратено срещу обезщетение от 15 милиона долара.\n\r\nПрез 2005 г. певецът беше съден в Санта Барбара за посегателство над друг малолетен, но беше оправдан.Майкъл Джексън почина на 25 юни 2009 г. от свръхдоза.", "date": "2019.02.22", "title": "Наследниците на Джако пращат HBO на съд заради скандален филм"}
{"url": "https://www.dnes.bg/sofia/2019/02/22/40-ot-sofiiancite-jiveiat-v-panelki-mladost-sybral-visshistite.402846", "text": "Най-висока е средната възраст на жителите в централната градска част, най-ниска в кварталите с преобладаващо ромско население, а повече от 50% от хората с висше образование избират да живеят на юг от центъра.\r\nТова показват данните от изследване на морфологията на столицата, публикувано на сайта на \"Визия за София”.\r\nОказва се, че над 41% от столичани живеят в панелки. Основно те са в трите най-големи комплекса - \"Люлин\", \"Овча Купел\" и \"Младост”. \n\r\nОчаквано цялостната концентрация на населението е най-висока в комплексите \"Люлин\", \"Младост\", \"Надежда\", \"Овча купел\", \"Дружба\", \"Гоце Делчев\", \"Студентски град\", \"Слатина\", кварталите в район \"Подуяне” и централната градска част. \n                    \n                    \n                \r\nВисока гъстота на населението имат и териториите между булевардите \"Цар Борис III\", \"България\", \"Околовръстно шосе\" и в непосредствената им близост.\n\r\nПроучването отчита още, че най-много възрастни хора живеят в центъра и около него.\n\r\nНай-много пък са децата в ромските кварталите \"Филиповци\", \"Факултета\" и \"Христо Ботев\". \r\n\"Манастирски ливади\", \"Драгалевци\" и териториите по протежението на бул. \"Симеоновско шосе\" също имат сравнително по-младо население от останалите квартали в града. \n\r\nНаселението в трудоспособна възраст от 15 до 64 години е по-хомогенно разпределено из града, но концентрацията е по-висока в периферията на София и най-големите жилищни комплекси \"Люлин\", \"Младост\", \"Надежда\", \"Дружба\", \"Овча Купел\" и \"Студентски град\".\n\r\nНад 50% от висшистите пък избират да живеят в територии за живеене на юг и югоизток от центъра на града, както и по-отдалечените квартали като \"Манастирски ливади\", \"Бояна\", \"Драгалевци\", \"Младост\" и \"Дружба\". \n\r\nТова са и атрактивните квартали в контекста на жилищния пазар на София, разположени до емблематични паркове като Южен парк, \"Борисова градина\", \"Заимов\" или в полите на Витоша. \n\r\nКварталите с най-висока концентрация на жители без никакво или само с начално образование са \"Филиповци\", \"Факултета\" и \"Христо Ботев\". Този факт, комбиниран с отчетената висока концентрация на деца там, създава притеснения за бъдеща сегрегация на обитаващото ги население, анализират от \"Визия за София\".\n\r\nНай-многолюдните жилищни комплекси в София като \"Люлин\", \"Надежда\" и \"Дружба\" имат по-малка жилищна разгъната застроена площ от квартали като например \"Гоце Делчев\", \"Слатина\", \"Редута\" и \"Манастирски ливади\". Концентрацията на жители обаче е по-висока в първата група от квартали. \n\r\nСпоред анализаторите това води до предположението, че използваемостта на наличните жилищни площи в тях е много по-висока, докато в \"Манастирски ливади” и \"Витоша” има голям брой необитаеми жилища, което пък показвало, че южните квартали имат капацитет да привлекат още повече жители, което ще доведе до необходимост от тяхното обслужване. \n\r\nАнализът на разположението на административни и бизнес сгради показва, че концентрацията им е предимно в южните и югоизточните части като Бизнес парк София в Младост, протежението на бул. \"Цариградско шосе\", югозападната част от бул. \"Околовръстно шосе\" и централните градски части за сметка на западните, северозападните и северните територии. \n\r\nЗа разлика от тях, търговските сгради са по-равномерно разпределени в целия град.", "date": "2019.02.22", "title": "40% от софиянците живеят в панелки, \"Младост\" събрал висшистите"}
{"url": "https://www.dnes.bg/mish-mash/2019/02/22/ot-glupav-po-glupav-djusi-smolet-plati-3500-dolara-za-sobstveniia-si-poboi.402733", "text": "В това да отстояваш либералните си ценности няма нищо лошо.  Но определено актьорът Джуси Смолет или по-познат като Джамал от сериала \"Империя\", не знае как да отстоява правата си.\r\nОсвен че е цветнокож, Смолет е и открит гей. Той винаги е бил защитник на правата на хомосексуалистите, част от движението Time’s Up и заставя редом до дамите, в тяхната борба за равнопоставеност между половете. Ала сега се оказва главния герой в скандал, който прилича на зле написан турски сериал.\r\nНа 22 януари, докато снима \"Империя“ Джуси получава плик с бял прах и заплашително писмо. Оказва се аспирин. Няколко дни по-късно – на 29 януари, двама мъже нападат актьора пред хотел \"Чикаго“ докато крещят расистки и хомофобски обиди. Те носят шапки с надпис \"Направете Америка велика отново\", връзват въже около врата му и изливат в устата му течност, за която Смолет твърди, че била белина. След това изчезват в тъмнината.\r\n                    \n                    \n                Въпреки че района е доста оживен, на случилото се няма свидетели. Няма и записи на охранителни камери, а полицията започва разследване.\r\nКолегите и приятелите на Джуси Смолет веднага се включват в драмата, използвайки социалните мрежи, за да изразят подкрепата си към актьора. \"Бъди силен, братко! Ние сме с теб!“, гласят част от постовете.\r\nСтотици хора пък започват отново дискусията, как в 21 век подобни нападения би трябвало да са немислими, защото всички хора са равни. И са прави. Само че истината зад нападението е друга.\r\nНа 13 февруари, полицията арестува двама заподозрени за побоя над звездата, която вече се е появила по телевизията да разкаже историята си и е проронила една-две сълзи. Слухове, че сам си е платил да го набият вече пълзят из мрежата, но той категорично ги отрича и заявява, че се \"чувства обиден“.\r\nДомовете на нигерийците са претърсени – намерен е само сценарий на \"Империя“ и черна маска. И след това са освободени. Полицията казва само, че \"разследването е претърпяло обрат\".\r\nТози \"обрат“ обаче нанася щета. Не само върху името на Джуси Смолет, но и върху всичко, за което либералните организации се борят.\r\nОказва се, че актьорът сам е поръчал нападението над себе си. При разпита, единият брат разказва, че те били наети от звездата, а въжето купили от магазин в близост до мястото на нападението. За услгата им платил 3500 долара.\r\nСрещу Смолет е повдигнато обвинение за измама. Той бе арестуван, а пред съда заяви, че е инсценирал нападението, защото не бил доволен от заплащането си в \"Империя\".\r\nСценаристите на сериала също са на път да вземат мерки срещу измамника, като премахнат героят му Джамал. Похват, който вече видяхме как работи при случая с Кевин Спейси. Така освен заплатата си, Смолет ще изгуби и 100 хил. долара -  цената, която трябва да плати, за да не остане зад решетките.\r\nА много известни личности бяха възмутени от това, което се случва. Рапърката Карди Б публикува видео, в което моли Смолет да си признае какво точно се е случило, защото това хвърля петно върху репутацията на чернокожите. \r\n“Даде имунитет на Доналд Тръмп да ни се присмива“, възмущава се тя.\r\nДруги не могат да повярват, че някой толкова известен може да е толкова глупав и да съсипе кариерата си така.\r\nМного от тях изтриха и постовете си в подкрепа на Смолет. И както Карди Б предрече, поне един от семейство Тръмп се смя на техен гръб.\r\nВ Twitter Доналд Тръмп Джуниър написа: $Виждам, че повечето от вас сте изтрили постовете си „справедливост за Джуси“. Не искате ли вече справедливост за него?“", "date": "2019.02.22", "title": "От глупав по-глупав: Джуси Смолет плати 3500 долара за собствения си побой "}
{"url": "https://www.dnes.bg/business/2019/02/22/bylgarski-vina-specheliha-dva-medala-na-prestijen-konkurs-v-iaponiia.402849", "text": "Два медала спечелиха българските вина на престижния конкурс SAKURA AWARDS - Japan Women’s Wine Awards 2019. Отличията отидоха за една от най-продаваните серия вина у нас - Villa Yambol Каберне Совиньон 2017 е със сребърен медал, а Villa Yambol Шардоне със злато. И двете се произвеждат от изба \"Вила Ямбол\" от собствени лозови масиви.\r\nВ шестото издание на конкурса участваха 4326 проби на вина от 34 държави, сред които ключови производители от Аржентина, Австралия, Чили, Германия, Испания, Южна Африка, Нова Зеландия и други. Любопитна подробност е, че оценяващите комисии на конкурса се състоят единствено от дами - 530 професионалисти във винената индустрия. С най-много наградени вина тази година са Франция и Италия.\r\n                    \n                    Основателката на конкурса SAKURA AWARDS - Japan Women’s Wine Awards г-жа Юми Танабе има 40-годишен опит във винената индустрия и е сред най-влиятелните фигури на японската винена сцена като автор, преподавател, вносител и дори производител. През 1992 г. г-жа Танабе основава първото японско училище за винени професионалисти, а през 2013 година инициира Sakura Japan Women’s Wine Awards.\r\nПрез изданието Wine Spectator тя коментира как се е вдъхновила за идеята в конкурса оценяващите да са само жени. \"Когато стартирах състезанието в японските ресторанти сомелиерите бяха основно мъже. Те решаваха кои вина да влязат във винените листи. Дори вносителите и мениджърите покупки бяха от силния пол - те пък подбираха кои вина да се внасят. Всички вносни вина в Япония бяха избрани от мъжка гледна точка. А ако погледнем потреблението, дамите са тези, които пият вино, купуват и харесват виното повече от мъжете в Япония. Затова реших да фокусирам усилията си върху жените и да продавам вино според женските предпочитания и вкусове.“\r\nМедалите на \"Вила Ямбол\" са поредното признание за високото качество на продуктите на родния производител. \"Щастливи сме, че защитаваме имиджа на България като производител на вина на пазар като японския, който е безкомпромисен по отношение на качеството. Надяваме се съвсем скоро така, както България е позната с киселото мляко, да популяризираме и българското вино\", коментира изпълнителният директор Красимир Аврамов. \"Вила Ямбол\" е добре позната навън, защото избата е от водещите износители на качествени вина на над 30 пазара.", "date": "2019.02.22", "title": "Български вина спечелиха два медала на престижен конкурс в Япония"}
{"url": "https://www.dnes.bg/balkani/2019/02/22/masovi-proverki-v-gyrciia-za-pushachi-v-koli-s-deca.402851", "text": "Масови проверки започват в Гърция за пушачи в коли с деца. Полицията глобява безпощадно и отнема свидетелството за правоуправление на шофьора.\n\r\nНаредбата за забрана на пушене в коли с деца не се спазва, но и проверките са епизодични. Това констатираха от министерствата на здравеопазването и образованието. Днес те издадоха нареждане да се проверяват от полицията всички автомобили, в които се возят малолетни деца до 12-годишна възраст, съобщи БНР.\n\r\nПолицаите прилагат закона безкомпромисно, когато се установи, че в лекия автомобил се пуши пред дете. Налага се глоба от 1500 евро и се отнема за месец шофьорската книжка. Дори и той да не е пушач, но е позволил в автомобила да се пуши пред малолетно дете.\n                    \n                    \n                \r\nМасово се проверяват автомобилите, движещи се на територията на Гърция, независимо от регистрацията им, уточняват от полицията.\n\r\nПо 3 хиляди евро глоба налагат на шофьорите на автобуси.\n\r\nВ ход са и масови проверки по заведенията. За собствениците глобата е до 10 хиляди евро, а за клиентите от 50 до 500 евро.\r\n ", "date": "2019.02.22", "title": "Масови проверки в Гърция за пушачи в коли с деца "}
{"url": "https://www.dnes.bg/obshtestvo/2019/02/22/nagla-izmama-brat-i-sestra-gubiat-imot-za-hiliadi-evro-v-sofiia.402802", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Нагла имотна измама. Брат и сестра, сираци, с лека умствена изостаналост са на път да загубят апетитен терен за няколко хиляди евро в София.\n\r\nВ края на миналата година 34-годишният Ради Русев научава от нотариална покана, че непозната за него жена е сключила предварителен договор с него и сестра му за продажбата на наследствен имот. Предложената цена е 15 хил. лева.\n\r\nСредната цена за имот като този на Ради е 35 евро на квадратен метър, а него го принуждават да го продаде за 1 евро и 30 цента.\n\r\nРади отрича да е сключвал предварителен договор.\n\r\nОказва се, че предварителен договор не съществува. Или поне в нотариалната кантора, заверила писмото до Ради, също не са го виждали. По документи купувач е Боряна Томова, която вече притежава половината от наследствения имот. Получила го, използвайки вратичка в закона и подмамвайки сестра му.\n                    \n                    \n                \r\nКогато има двама съсобственика, не може да се избегне присъствието на другия. Заради това сестрата е накарана да подари 1/10 на Боряна от своя имот. По този начин има нов съсобственик на имота и се прескача присъствието на Ради при продажбата, разказва \n\r\nБоряна замества сестрата на Ради като собственик. но за да продължи да се разпорежда с имота, трябва да получи и другата половина. Нещо, с което Ради не е съгласен.\n\r\nПрокуратурата започна проверка по случая, в който брат и сестра с умствена изостаналост и без близки са подведени.\n\r\n ", "date": "2019.02.22", "title": "Нагла измама. Брат и сестра губят имот за хиляди евро в София"}
{"url": "https://www.dnes.bg/obshtestvo/2019/02/22/vyvejdash-v-vmesto-v-150-darili-vinetka-na-drug-vodach-ili-dyrjavata.402803", "text": "Сбърка ли водач регистрационния си номер при закупуването на електронен винетен стикер, той няма как да получи заплатената сума обратно и губи тези пари. Това стана ясно след сигнали на граждани за нови проблеми със системата за е-винетка. Около 150 жалби на граждани са подадени от граждани при продадени от пътната агенция 1,5 млн. такси.\n\r\nОказва се, че всеки може да купи и валидира винетка на несъществуващи номера. За сгрешени по вина на потребителя символи от регистрационния номер на превозното средство суми не се възстановяват от Агенция \"Пътна инфраструктура“ (АПИ). Отговорността за правилното деклариране на регистрационния номер на превозното средство е на потребителите. Най-често водачите въвеждат грешно регистрационния си номер, като въвеждат SV вместо СВ или V вместо В.\r\n                    \n                    \n                Впоследствие се оказва, че нямат валидни винетни такси, заплатени реално, а парите са преведени на АПИ. Често се бъркат цифри или други букви от номерата. Така 150 водачи вече по погрешка или купуват винетки на други шофьори или даряват пари в сметките на държавата.\n\r\nСпоред ръководителя на отдел \"Информационно обслужване\" в Националното ТОЛ управление проф. Олег Асенов, законодателят ясно е постановил, че отговорност за въвеждането на грешни данни на машините за самообслужване при таксуване на електронна винетка носи потребителят.\r\nПо регламент регистрационните номера в България са с букви, които могат да бъдат намерени и на латиница, затова въвеждането, независимо дали е на кирилица, или на латиница, трябва да съответства на буквения израз на регистрационния номер. Системата обаче не може да проследи валидността на номера.\n\r\n\"Такъв номер теоретично би могъл да съществува. Включително би могъл да съществува номер и от 6 цифри. Както и сме виждали по пътищата и други интересни номера, които съществуват. Защо обаче потребителят няма възможност да върне сумата пари, ако е сгрешил при закупуването на винетка, както би трябвало да се случи с всяка стока и услуга в рамките на ЕС? Защото това, което заплаща потребителят не е стока и не е услуга, а държавна такса\", тълкува Асенов пред \"Монитор\".\r\nСпоред него не трябвало в управлението да има човек с правомощия да редактира данни, защото същият можел утре да започне да злоупотребява с правомощията си.\n\r\nВ Националното ТОЛ управление е създадена работна група, която анализира всички подадени сигнали. Следва в 3-месечен срок групата да обобщи ефективността на системата. След това ще предложат на законодателя евентуални решения. Признават, че ако има пропуск, той не е във функционалността на системата, която стриктно следи разписаното в закона.\n\r\nПрипомняме, че при стартирането на новата система за таксуване имаше проблеми със заплащането на винетките през Борика. Тогава вместо да таксува за една винетка, системата грешно вземаше на два или три пъти повече.", "date": "2019.02.22", "title": "Въвеждаш V вместо В...150 дарили винетка на друг водач или държавата"}
{"url": "https://www.dnes.bg/notifikacii/2019/02/22/v-kitai-shte-izmesti-li-petrolyt-na-sauditska-arabiia-ruskiia.402805", "text": "Китай вижда огромен потенциал в икономиката на Саудитска Арабия и иска повече сътрудничество в областта на високите технологии, заяви високопоставен китайски дипломат, цитиран от Ройтерс.\r\nСаудитският престолонаследник Мохамед бин Салман пристигна вчера на двудневно посещение в Пекин. Той води със себе си делегация, включително мениджъри на петролния гигант \"Арамко\".\r\nСалман ще се срещне с президента Си Цзинпин, чиято ключова външнополитическа цел е разширяване на китайското присъствие в Близкия изток. \r\n\"Всички страни в света имат правото да се развиват и Саудитска Арабия е страна с нововъзникващ пазар с огромен потенциал\", каза китайският външен министър Ван И на среща със саудитския си колега Адел ал Джубейр. Това съобщи късно снощи в комюнике китайското министерство на външните работи.\r\n                \n                По информация на трима осведомени източници \"Арамко\" ще сключи договор за изграждане на рафинерия и за нефтохимически проект в североизточната провинция Ляонин, съвместно с китайската оръжейна компания \"Норинко\".\r\nИнвестициите могат да помогнат на Саудитска Арабия да измести Русия като най-голям износител на петрол в Китай.\r\nКитай трябва да действа внимателно в отношенията си със Рияд, тъй като Пекин има близки отношения и със саудитския регионален противник Иран, отбеляза Ройтерс. (БТА)\r\n ", "date": "2019.02.22", "title": "В Китай: Ще измести ли петролът на Саудитска Арабия руския?"}
{"url": "https://www.dnes.bg/stranata/2019/02/22/praviat-registyr-za-vsichki-koito-stroiat-nad-100-kv-metra.402807", "text": "Строителите, които искат да строят жилищни и вилни сгради над 100 кв. м, ще трябва да бъдат вписани в Централния професионален регистър, който се поддържа от Камарата на строителите в България. Това предвиждат промени в Закона за устройство на територията (ЗУТ), приети на второ четене от парламентарната комисия по регионално развитие.\n\r\nСега минималният праг е 1000 квадратни метра, но камарата от доста време настоява за намаляването му с мотива, че това ще изсветли сектора.\n\r\nПървоначалните текстове за промени бяха прагът да се свали до 300 кв. м, но “Обединени патриоти” предложиха да бъде до 100 кв. м. По предложение на депутата от ГЕРБ Младен Шишков беше прието освен строителство сред дейностите да бъде вписан и реконструкция за ниски сгради, което на практика ще разшири още повече обхвата на фирмите, за които ще се изисква професионална регистрация.\n                    \n                    \n                \r\nКамарата на строителите в България настояваше по принцип всички фирми в бранша да бъдат вписани в регистъра, за да могат да работят. Освен изсветляване на сектора това ще е и превенция за некачествено строителство, изтъкнаха от камарата. Според техните изчисления промените ще накарат около 3000 фирми да се регистрират.\n\r\nВ промените на ЗУТ има и текстове, които засягат правилата за преместваемите обекти, но депутатите решиха да ги оставят за идната седмица. Мотивът е, че трябва на заседанието да присъстват едновременно експерти от регионалното министерство и от Министерството на туризма, съобщава \r\n ", "date": "2019.02.22", "title": "Правят регистър за всички, които строят над 100 кв. метра "}
{"url": "https://www.dnes.bg/usa/2019/02/22/sasht-spirame-informaciia-kym-dyrjavi-koito-polzvat-huawei.402806", "text": "САЩ няма да могат да обменят информация или да си сътрудничат пълноценно с държави, които използват технология на китайския гигант Хуавей в техните информационни системи от ключово значение, заяви днес американският държавен секретар Майк Помпейо, цитиран от ДПА.\r\n\"Ако дадена държава възприеме това и го въведе в някои от ключовите си информационни системи, няма да може да обменяме информация с нея, няма да можем да работим заедно с нея\", каза Помпейо по телевизионния канал \"Фокс бизнес\".\r\n\"В някои случаи има риск да не можем да разполагаме американски ресурси, американско посолство или американски военен преден пост\", добави Помпейо, като каза, че споделя със съюзниците подробностите за този \"реален риск\".\r\n                    \n                    \n                В много по-меко изявление от това на Помпейо, президентът на САЩ Доналд Тръмп похвали в Туитър ценните характеристики на 5G мобилната технология и насърчи американски фирми да се включат, като същевременно изтъкна, че не желае да блокира китайските съперници.\r\n\"Желанието ми е САЩ да спечелят чрез съревнование, а не като блокират по-напреднали в момента технологии. Ние винаги трябва да сме лидерите във всичко, което правим, особено като става дума за вълнуващия свят на технологията!\", подчерта Тръмп, пише БТА.\r\nСАЩ в момента обмислят забрана на Хуавей, като насърчават съюзниците си да скъсат собствените си връзки с тази компания, изтъквайки близостта й с китайското правителство.\r\nИзявленията на Тръмп и Помпейо бяха направени в разгара на напрегнати търговски преговори във Вашингтон между представители на САЩ и Китай. САЩ настояват също за екстрадицията на главния финансов директор на Хуавей Мън Ванчжоу, която е арестувана в Канада.\n\r\n ", "date": "2019.02.22", "title": "САЩ: Спираме информация към държави, които ползват Huawei "}
{"url": "https://www.dnes.bg/snimka-na-denia/2019/02/22/studyt-se-vryshta-dyjd-sniag-na-mesta-i-snejni-vielici.402808", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nОт северозапад облачността ще се увеличава, към обяд ще завали дъжд, а в планините сняг. До вечерта валежите ще обхванат почти цялата страна. Преди обяд ще духа до умерен северозападен вятър, който в следобедните часове ще се ориентира от североизток, вечерта значително ще се усили и с него ще нахлува студен въздух.\r\nСпоред  максималните температури ще са между 6° и 11°, за София 6°, но вечерта ще се понижават чувствително. Със застудяването привечер в североизточните райони, а през нощта в цялата страна дъждът ще премине в сняг, валежът ще се усили и до сутринта в повечето райони на страната ще се образува снежна покривка - 5-10 см. Ще има снежни виелици.\r\n                \n                Атмосферното налягане е по-високо от средното за месеца. През деня ще се понижава и ще доближи средното за месеца, но вечерта отново ще започне да се повишава.\r\nНад Черноморието облачността се увеличи и по-късно през деня ща започнат валежи от дъжд. Преди обяд вятърът ще е до умерен от северозапад, но по-късно ще се ориентира от североизток и значително ще се усили. Максималните температури ще са 9°-12°. Температурата на морската вода е около 7°. Вълнението на морето ще бъде 2 бала, но с усилването на вятъра вечерта и през нощта ще се повиши и ще достигне 3-4 бала.\r\nНад планините облачността ще се увеличава. Ще започнат валежи от сняг, по-съществени в Предбалкана. Валежите ще продължат и през нощта и ще се образува нова снежна покривка 10-15 см, по планинските проходи и повече. Ще духа предимно умерен северозападен вятър, който привечер в по-ниските части ще се ориентира от североизток и ще се усили и ще има снежни виелици и навявания. Максималната температура на височина 1200 метра ще бъде около 2°, на 2000 метра – около минус 4°.", "date": "2019.02.22", "title": "Студът се връща: Дъжд, сняг, на места и снежни виелици"}
{"url": "https://www.dnes.bg/notifikacii/2019/02/22/zaplaha-li-e-izkustveniiat-intelekt-za-chovechestvoto.402809", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        От години хората се опитват да направят компютрите по-бързи, по-точни и...по-интелигентни. Крайната цел е да се стигне до създаването на изкуствен интелект, съизмерим с човешкия разум.\n\r\nД-р Хироши Ямакава, директор на лабораторията за изкуствен интелект в Токио, сподели пред камерата на , че изкуственият интелект е базиран на човешкия разум.\n\r\nИма много сфери и възможности за неговото използване. Големият въпрос е - съществува ли опасност изкуственият интелект да надмине човешкия и да застраши бъдещето на хората.\n\r\nСпоред него има два възможни сценария на развитие. При първия изкуственият интелект ще стане супер интелект.\n                \n                \r\nВторият сценарий е хората да внедрят разум в компютъра, но в бъдеще ще е много по-лесно и по-бързо супер интелектът да се надгражда сам.\n\r\nДоктор Ямакава е категоричен - изкуственият супер интелект ще се саморазвива.\r\n\"В близко бъдеще може да използваме силата на изкуствения интелект за лоши неща като престъпления или за оръжия, и други подобни. Но помислете и от друга гледна точка - изкуственият интелект може да бъде използван и за изключително полезни неща. В далечно бъдеще изкуственият интелект ще бъде по-развит, може би на равнището на човешкия, и това ще създаде проблем с неговото контролиране. Много е вероятно в бъдеще изкуственият интелект да подлежи на овладяване само от...друг изкуствен интелект\", каза д-р Хироши Ямакава специално за Bulgaria ON AIR.\r\n ", "date": "2019.02.22", "title": "Заплаха ли е изкуственият интелект за човечеството?"}
{"url": "https://www.dnes.bg/index/2019/02/22/receptata-dnes-teleshko-po-mongolski-s-marinata.402734", "text": ":\r\n¼ чаша соев сос\r\n1 супена лъжица сос хойсин\r\n1 супена лъжица сусамово олио\r\n2 чаени лъжици захар\r\n1 супена лъжица пресован чесън, пресен\r\n1 супена лъжица стрита сушена люта чушка\r\n500 г телешко, нарязано на тънки стекове\r\n1 супена лъжица фъстъчено олио\r\n2 стръка пресен лук, ситно нарязан\r\n \r\n:\r\n \r\nРазбъркайте в голяма купа соса хойсин, соевия сос, сусамовото олио, захарта, чесъна, чушката. В получената марината потопете нарязаното месо. Трябва да бъде изцяло покрито, за да поеме добре. Похлупете с капак и поставете в хладилник за през нощта.\r\n \r\nЗагрейте фъстъченото олио в дълбок тиган (уок тиган) на средна температура. Запържете ситно нарязания пресен лук за 10-20 секунди, като разбърквате. Добавете и месото в тигана. Гответе по 5 минути от всяка страна.\r\n \r\nСервирайте върху канапе от сварен ориз. По желание поръсете месото със сусам.\r\n\r\n", "date": "2019.02.22", "title": "Рецептата Dnes: Телешко по монголски с марината"}
{"url": "https://www.dnes.bg/rusia/2019/02/22/sasht-izvyrshvat-nabliudatelen-polet-nad-rusiia.402810", "text": "Пентагонът съобщи, че извършва наблюдателен полет над Русия, за да направи оценка на състоянието и на дейностите на руските въоръжени сили, съгласно международния договор за \"Открито небе\", предаде Франс прес.\r\nТози договор, подписан през 1992 г. в Хелзинки и влязъл в сила през 2002 г., позволява на всяка от 34-те страни по него да извършва наблюдателни полети над териториите на останалите, за да събира информация за въоръжените сили и контрола на въоръженията, пише БТА.\r\nТова е първият такъв полет на САЩ над територията на Русия от ноември 2017 г., съобщи говорител на американското министерство на отбраната.\r\nНа борда на американския самолет има шестима руски наблюдатели.\r\n ", "date": "2019.02.22", "title": "САЩ извършват наблюдателен полет над Русия "}
{"url": "https://www.dnes.bg/notifikacii/2019/02/22/arsenal-si-go-vyrna-na-bate-inter-otnese-rapid-viena.402812", "text": "Арсенал се класира за 1/8-финалите на Лига Европа, след като постигна успех с 3:0 над беларуския БАТЕ Борисов на реванша между двата тима на \"Емиратс\" в Лондон.\n\r\nПо този начин столичният английски тим заличи пасива от едно попадение от първата среща и с общ резултат от двата мача 3:1 в своя полза продължава напред.\n\r\nИнтересното бе, че Месут Йозил се завърна сред титулярите, макар че се очакваше Унай Емери изобщо да не разчита на него в следващите мачове.\n\r\nВолков си вкара автогол в 4-ата минута, а в 38-ата Мустафи удвои за лондончани. За крайния резултат точен бе резервата Сократис в 60-ата минута.\n\r\nВ друг интересен мач от снощи Интер удари с 4:0 Рапид Виена на \"Сан Сиро\" и с общ резултат от двата мача 5:0 успя да преодолее австрийците и да се класира на 1/8 финал за Лига Европа. Головете за \"нерадзурите\" в мача забиха Матиас Векино (11), Андреа Ранокия (18), Иван Перишич (80) и Матео Политано (87).\n                \n                \r\nТака Интер с лекота успя да преодолее този съперник и заслужено си спечели място в следващата фаза на надпреварата.\n\r\nЧелси пък даде глътка въздух на мениджъра си Маурицио Сари, след като победи Малмьо с 3:0 и стигна 1/8-финалите в Лига Европа с общ резултат 5:1.\n\r\nУспехът не дойде чак толкова лесно, като головете паднаха след почивката, но след първия всичко бе ясно, а и гостите останаха с човек по-малко. Головете в мача за \"сините\" отбелязаха Оливие Жиру, Рос Баркли и Хъдзън-Одой.\r\n\r\n ", "date": "2019.02.22", "title": "Арсенал си го върна на БАТЕ, Интер отнесе Рапид Виена"}
{"url": "https://www.dnes.bg/obrazovanie/2019/02/22/mon-s-idei-za-klasnite-stai-stykleni-pregradi-poveche-miasto.402811", "text": "Създаване на повече пространства за учене в школата и кътове, в които децата да могат да общуват свободно. Това ще бъде заложено в подготвените промени в държавния образователен стандарт за физическата среда и информационното и библиотечното осигуряване на детските градини, училищата и центровете за подкрепа за личностно развитие, обясни образователният министър Красимир Вълчев.\n\r\nОбразователното министерство иска да създаде повече пространства за учене в училищата, както и кътове, в които учениците да общуват свободно. Това са част от промените, заложени в новия държавен образователен стандарт за физическата среда и информационно и библиотечно осигуряване на детските градини и училищата, обясни министър Красимир Вълчев.\n\n\r\n                    \n                    \n                В стандарта ще бъде засегнато оборудването на класните стаи, трансформация на стаи в мултифункционални пространства. Така например ще бъде посочено как четири класни стаи могат да бъдат преструктурирани на две или между тях да има споделено пространство между тях с помощта на прегради, прозрачни врати, пише \"Монитор\". \n\r\nЦелта е класните стаи да бъдат по-отворени, което пък     да направи учебния процес по-гъвкав и да се създаде възможност на учениците да се прегрупират. Със стандарта ще бъде насърчено и създаването на повече пространства за учене и зони за отдих.\n\r\nВ дворното пространство пък ще се стимулира игровият процес, като се правят повече кътове за сядане и общуване или пък такива за изнесени класни стаи. \n\r\nНе се предвижда промяна в изискванията за квадратурата на учебните помещения.\n\r\nСтандартът ще дава напътствия как училища могат да направят учебната среда и пространството в тях по-интересно и за учениците.\n\r\n\"Този стандарт ще бъде по-малко инструктиращ, ще дава насоки за модернизация на образователната среда така че тя да бъде по-благоприятна и по-мотивираща, да спомага и иновативните форми за учене\", обясни Вълчев. Стандартът може да се прилага както от новоизраждани училища, така и такива, които се ремонтират, но няма да бъде задължителен. Все още промените се обсъждат със Съюза на архитектите.\n\r\nПодобни практики се срещат вече в различни училища в страната. Много от тях избират нестандартно подреждане на чиновете в класната стая или са обособили зони с дивани и книги за междучасията на децата. Учебната фирма в новооткритата Професионална гимназия по компютърно програмиране и иновации в Бургас е пример за трансформация на образователната среда. Тя се състои от няколко динамични пространства, които са обзаведени по нестандартен начин. В учебната фирма има една голяма лекционна зала, малка лаборатория по роботика, динамично място за креативна работа и една компютърна лаборатория, която е подредена по различен начин. Тези пространства обаче се преливат едно в друго, без да се ограничават от преградни страни.\n\r\n\"Така, докато една група или екип работят на едно място, на съседното работят други. Те могат заедно да ходят в лекционна зала и после пак да се пръскат на различни групи. За мен това е правилният начин за организиране на креативната работа, защото тя не понася ограничения и стереотипи\", сподели преди време в интервю за \"Монитор\" директорката Димитрина Тодорова.\r\n ", "date": "2019.02.22", "title": "МОН с идеи за класните стаи: Стъклени прегради, повече място!"}
{"url": "https://www.dnes.bg/stranata/2019/02/22/v-razlog-slagat-vaksini-sreshtu-morbili-s-mobilen-kabinet.402814", "text": "Мобилен кабинет за имунизации срещу морбили, паротит и рубеола на лица от 13-месечна възраст до 18 години ще работи от 10 ч. днес в ромската махала в Разлог, съобщиха от Регионалната здравна инспекция. \n\n\nВаксините ще бъдат поставяни от четирима общопрактикуващи лекари, съвместно с епидемиолог от РЗИ-Благоевград.\r\nДо момента в Благоевградска област заболелите от морбили са 27, което е най-много в цялата страна. Издирени са 259 контактни лица и обхванати с ваксина са 106 контактни лица и лица с пропуски в имунизацията срещу морбили.\r\nПродължават проверките за изпълнение на връчените на общопрактикуващите лекари предписания, относно издирване и обхващането на лица с пропуски в имунизацията срещу морбили, както и проверките в здравните кабинети на детските заведения и училищата, относно имунизационния статус на децата, допълват от РЗИ-Благоевград.", "date": "2019.02.22", "title": "В Разлог слагат ваксини срещу морбили с мобилен кабинет"}
{"url": "https://www.dnes.bg/obshtestvo/2019/02/22/rodnata-policiia-po-domovete-shte-slediat-psihichno-bolnite-i-alkoholicite.402804", "text": "Служители на МВР започват обход на всички хора с психични отклонения у нас, особено на тези, които не са били хоспитализирани и не се водят на отчет в някое лечебно заведение. Те ще ги наглеждат, а при необходимост ще подават сигнал до съответната институция, ако забележат някой проблем.\r\nТова е записано в глава трета от Плана за изпълнение на Стратегията за превенция на престъпността 2019-2020 година на МВР. Още в първата точка е поставен срок към Главна дирекция „Национална полиция“ и по-скоро към подразделенията й по области \"да се осъществява активна превантивна дейност и системен контрол на лицата, злоупотребяващи с алкохол и други упойващи вещества, както и над тези, страдащи от психични заболявания, които не са настанени в съответните болнични заведения“. Това трябва да стане до края на тази година.\r\n                    \n                    \n                Според информация на \"Монитор“ идеята е кварталните полицаи да минават периодично през домовете на хората, които могат да създадат риск за обществото. Това са основно граждани с психични заболявания, които тормозят родителите и семейството си, както и такива, които системно се напиват.\r\nИменно те влизат в рисковите групи, които извършват тежки престъпления подобно на това в Нови Искър от преди няколко дни. Там 26-годишният Георги, който имал психично заболяване, което обаче не било диагностицирано по надлежния ред, изби цялото си семейство миналата седмица. Младият мъж посече с малка брадва майка си, баща си, баба си и брат си в семейната им къща в неделя вечерта.\r\nОт изявление на прокуратурата ден по-късно стана ясно, че е имало данни за негови посещения при психиатър. Нямало информация обаче да му е било назначено някакво лечение или да са му били изписани лекарства, с които да контролира състоянието си. Именно, за да се избегнат още подобни случаи, от МВР вече са разписали разпореждането за периодичен обход на такива проблемни семейства.\r\n\"Основна информация за тези хора имат именно кварталните полицаи. Те познават контингента по районите си. Идеята е те да ги посещават на определен период от време. Най-малкото, ако забележат нещо съмнително, ще могат своевременно да реагират или да подадат сигнал до съответната институция“, обясниха пред „Монитор“ от МВР.\r\nВ края на миналата година пък стана ясно, че около 20% от хората в България страдат от психични разстройства.\r\nТова съобщи проф. д-р Христо Кожухаров, ръководител на катедрата по психиатрия и медицинска психология в Медицинския университет и на Втора психиатрична клиника в УМБАЛ \"Света Марина“ във Варна.\n\r\nОт думите му тогава стана ясно, че най-големите предизвикателства пред психичното здраве на българина са стресът, липсата на емоционална култура, липсата на навик за търсене на навременна помощ от психиатър, поради предразсъдъци, недостига на средства за психично здраве, липсата на добре развита мрежа за доболнична помощ и липсата на специалисти в някои региони. Три процента от хората с подобни проблеми пък извършват тежки престъпления.\n\r\n ", "date": "2019.02.22", "title": "Родната полиция по домовете, ще следят психично болните и алкохолиците"}
{"url": "https://www.dnes.bg/obshtestvo/2019/02/22/mladite-u-nas-se-stopiavat-40-hil-po-malko-za-godina-biagat-v-chujbina.402816", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Младите хора у нас намаляват с всяка изминала година. Това сочат данните в последния доклад за младежта, приет от парламента. \r\n \r\nСпоред тях само за 2017 г. младежите у нас са намалели с близо 40 хиляди. А причините за това са основно демографската криза и решението на много от тях да търсят реализация в чужбина.\n\n\n\r\nПозовавайки се на данните от Агенцията по заетостта, в доклада е записано още, че е намалял броят на работещите до 29 години, предава . \n\r\nВ същото време обаче е отчетен спад на младежката безработица. Така, ако през 2014 г. младите хора без работа са били малко над 64 000 хил., през 2017 г. те са почти наполовина по-малко. \n                    \n                    \n                \r\nПо-голямата част от младите хора у нас живеят с родителите си. Една пета от тях споделят, че биха отишли в по-голям град, близо една трета пък биха заминали в чужбина. \n\r\nИ още - половината четат книги и също толкова гласуват на избори често или редовно.\r\n ", "date": "2019.02.22", "title": "Младите у нас се стопяват – 40 хил. по-малко за година, бягат в чужбина"}
{"url": "https://www.dnes.bg/index/2019/02/22/izprashtat-shaban-shaulich-dnes-s-ne-plachi-dusho.402818", "text": "\r\nКралят на сръбската народна музика Шабан Шаулич ще бъде погребан днес с песента „Не плачи, душо“.\n\r\nНея Шабан Шаулич изпял на жена си Гордана след пиянска нощ през 1984 година, пише сръбското издание „Курир“. \n\r\nПесента „Не плачи, душо“ е записана от Шабан Шаулич през същата 1984 г.  и тя много бързо става голям хит в цяла бивша Югославия. \r\n \r\nШабан Шаулич почина на 17 февруари при тежка катастрофа в Германия. Колата, с която той е пътувал, е била ударена от шофьор, управлявал под въздействието на алкохол и без шофьорска книжка.\n\n\n\r\n                \n                Поклонението пред краля на сръбската народна музика ще бъде днес от 11 ч. в сградата на кметството на Белград, а погребението ще е следобед в Алеята на гражданите със заслуги в Новото гробище на сръбската столица. \n\r\nВчера единственият оцелял от тежката катастрофа – неговият кум Слободан Стоядинович, каза пред сръбския вестник „Блиц“, че в момента на инцидента певецът е носел у себе си парите от три свои участия. \n\r\nТъй като в Сърбия се заговори, че от колата, в която е пътувал Шабан Шаулич, са откраднати 15 000 евро, Стоядинович потвърди, че певецът е носел пари и обясни: „Мога да кажа и да, и не. Нямам причина да лъжа. Едно негово участие струва много, не мога да кажа колко, но можете да предположите. Свидетел съм, че за последните три наши участия спечелихме над 20 000 евро, да е похарчил нещо през последните седем дни. У себе си имаше около 15 000 евро, това е сигурно. На мен ми даде някакви пари, защото му бях купил някои неща. Питах го: „Защо носиш толкова пари?“ А той ми каза: „Обичам да имам пари у себе си“. Носеше ги в якето си. Той винаги правеше така. Не знам зали е вярно, че има нещо откраднато, нямам представа. Не мога да повярвам, защото всичко беше разпиляно и нещата бяха пръснати по пътя. Но парите си той държеше у себе си и те не са могли да изпаднат, защото бяха в якето му“. \n\r\nСпекулира се, че дългът на Шабан Шаулич към собственици на заведения, в които е трябвало да пее, възлиза на над 200 000 евро, но кумът му обяснява: „Тази сума е невъзможна, може би имаше три договорени участия. Хората говорят какво ли не. Бях запознат с всяко участие и цената, както и Гоца /съпругата и мениджър на певеца/. Трябваше да се договорим с един наш приятел от Швейцария и да подпишем договор за три години. Там цената беше много по-висока, но Шабан каза: „Няма да се обвързвам за толкова дълго, аз съм болнав и искам да си почина“. Това беше преди един месец“, каза Слободан Стоядинович. \r\n \r\n ", "date": "2019.02.22", "title": "Изпращат Шабан Шаулич днес с \"Не плачи, душо\""}
{"url": "https://www.dnes.bg/stranata/2019/02/22/sled-gripa-kakvi-sa-uslojneniiata-za-syrceto.402815", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Сърцето ни е подложено на редица атаки, които създават рискове за нормалното му функциониране. В края на грипната епидемия през тази година се оказа, че вирусът е засегнал именно този орган при не малък брой пациенти.\n\r\nСимптомите могат да са от съвсем слаби и незабележими до сърдечна недостатъчност.\n\n\n\n\n\r\nКардиологът доц. Кирил Карамфилов поясни пред , че най-застрашени са хората с хронични сърдечно-съдови заболявания, тъй като при тях дори и малки вариации в клиничнотото състояние водят до големи отклонения и сърцето се натоварва значително. По думите му в рисковия контингент влизат и по-младите хора, които често подценяват симптомите.\n                    \n                    \n                \r\nКардиологът допълни още, че около от седем до десет дни след боледуването от грип започват да се проявяват симптомите.\n\r\n\"Случва се нещо необичайно. Не е просто мускулна болка, кашлица и висока температура. Пациентът не се чувства добре, има общо изразено нераположение и намален функционален капацитет\", обясни доц. Кирил Карамфилов в \"България сутрин\".\n\r\nТази година от грип са били повалени между 800 хиляди и 1 милион българи. По думите на Карамфилов между два и три процента са били засегнати от проблеми със сърцето.\n\r\nТой препоръча след боледуване първо да засилим имунната си система и едва тогава да се връщаме обратно към по-интензивния си начин на живот.\n\r\n ", "date": "2019.02.22", "title": "След грипа: Какви са усложненията за сърцето?"}
{"url": "https://www.dnes.bg/televizia/2019/02/22/oficialno-domuschiev-broi-185-mln-evro-za-nova.402822", "text": "Шведската компания Modern Times Group (MTG) продаде своя 95%-ен дял в българската Nova Broadcasting Group, част от които е и Нова телевизия, на Advance Media Group. Цената на сделката е 185 млн. евро.\r\nСделката е предмет на одобрение на местните регулаторни органи, а постъпленията ще бъдат използвани за развитието на глобалните цифрови вертикали на MTG чрез органични инвестиции и сливания и придобивания, пояснява компанията.\r\nПреди дни MTG нито потвърди, нито отрече, че пpeдceдaтeлят нa Koнфeдepaциятa нa индycтpиaлнитe paбoтoдaтeли в Бългapия (KPИБ) Kиpил Дoмycчиeв e cпeчeлил тъpгa зa медията чрез свързана с брат му фирма.\r\nНова е най-голямата търговска медийна група в България и се състои от 7 телевизионни канала, както и онлайн бизнеси, които достигат средно 74% от българското население всеки месец. \r\n                    \n                    \n                Нова генерира приходи в размер на 1,154 млрд. шведски крони (220 млн. лева), а печалбата за 2018 г. възлиза на 223 млн. крони (41 млн. лева). Компанията осигурява работа на 650 души.\r\n\r\n ", "date": "2019.02.22", "title": "Официално: Домусчиев брои 185 млн. евро за Нова"}
{"url": "https://www.dnes.bg/politika/2019/02/22/ot-bsp-se-otkazaha-ot-zaplati-ot-ataka-ne-e-konstitucionno.402821", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Без заплати за депутатите, които отсъстват от парламента. Независимо дали е със или без основание. Това предлагат от \"Атака\". Идеята идва, след като за пореден път Народното събрание събира трудно необходимите 121 депутати за започване на работния ден. \n\r\nСлед \"ремонта\" на Изборния кодекс БСП не идват в парламента. ДПС пък не се регистрират... Опозицията от своя страна винаги е твърдяла, че кворумът е ангажимент на управляващото мнозинство.\n\n\n\r\n\"В действителност това е така. Кворумът е функция на управляващото мнозинство. Но все пак... Който не работи, не трябва да яде. Не е редно никой да не идва на работа. Не би било честно спрямо останалите народни представители\", коментира в студиото на \"България сутрин\" депутатът от \"Атака\" Николай Александров.\n                    \n                    \n                \r\nТой отбеляза, че от партията му са отправили същото предложение още през 2013 година. Разликата обаче сега била, че настояват то да бъде прието в целия му вид - т.е. депутатите да получават точно 0 лв. трудово възнаграждение в подобни ситуации.\n\r\n\"В момента в правилника съществува хипотеза, която гласи, че отсъствия по уважителни причини може да има от едно до три поредни заседания или пет в рамките на месеца. И това е достатъчно\", допълни Александров.\n\r\nА часове след като от управляващото мнозинство взеха решение да променят правилника на Народното събрание, така че отсъстващите депутати от БСП да не получават своите заплати, от левицата сами се отказаха от тях.\n\r\nПред  Николай Александров обаче бе категоричен, че това е в противовес с Конституцията и не би могло да се случи в действителност.\n\r\n\"Единственият вариант, по който това може да се реализира, е чрез решение на парламента. Във финансовите правила към правилника е записано по какъв начин се получават трудовите възнаграждение. И няма как председателят на парламента, чрез писмо от лидера на партията Корнелия Нинова, да спре заплатите на 80 човека\", отсече той.\r\n ", "date": "2019.02.22", "title": "От БСП се отказаха от заплати, от \"Атака\": Не е конституционно! "}
{"url": "https://www.dnes.bg/football/2019/02/22/despodov-se-kontuzi-propuska-macha-sys-sampdoriia.402819", "text": "Новото попълнение на Каляри – Кирил Десподов, се контузи и е под въпрос за гостуването на Сампдория в мач от 25-ия кръг на Серия \"А\".\r\nФутболист №1 на България има болки в гърба и до последно ще е въпрос за двубоя, който ще се играе в неделя от 13.30 часа наше време. Очакваше се националът за първи път да започне титуляр за сардинци, но треньорският щаб едва ли ще рискува със здравето му. Не е изключено Десподов въобще да не попадне в групата за срещата в Генуа.\r\n \r\nДо момента българинът има два мача на сметката си за Каляри в калчото. И в двата случая той влизаше на терена от резервната скамейка срещу Милан (0:3) и срещу Парма (2:1).\r\n \r\nВ класирането Каляри заема 14-то място с 24 точки, на 6 пункта от зоната на изпадащите, където са Болоня (18), Фрозиноне (16) и Киево (9).\r\n \r\n", "date": "2019.02.22", "title": "Десподов се контузи, пропуска мача със Сампдория?"}
{"url": "https://www.dnes.bg/politika/2019/02/22/harchim-nad-5-mln-lv-za-remont-na-10-stari-tanka-t-72.402826", "text": "Над 5 милиона лева харчи държавата за ремонт на 10 от старите руски танкове Т-72. Договорът за това е сключен в края на миналата година с ТЕРЕМ, обяснява военният министър Красимир Каракачанов в писмен отговор на депутатски въпрос.\r\nДружеството е поело ангажимент да ремонтира основно и да подмени при нужда части от бойната техника.\r\nОбществената поръчка на МО е била за ремонта на 13 танка, но в крайна сметка ТЕРЕМ е поело ангажимента за поправката на 10 от тях.\r\nТанковете Т-72 са от времето на Студената война.\r\nСъщо в края на миналата година Каракачанов одобри сделката с беларуския \"558 Авиационен ремонтен завод\" в Барановичи за ремонт на бойните самолети СУ- 25.\r\nТе са разработка от края на 60-те години на миналия век и въпросните машини не отговарят по никакъв начин на натовските стандарти. Въпреки това ремонтът на антиките ще струва милиони.\r\n ", "date": "2019.02.22", "title": "Харчим над 5 млн. лв. за ремонт на 10 стари танка Т-72"}
{"url": "https://www.dnes.bg/football/2019/02/22/levski-vs-liubo-penev-kazanska-afera-drami-i-poboishta.402516", "text": "Големият мач на България между Левски и ЦСКА наближава! В неделя вечните съперници ще се изправят един срещу друг, като и двата отбора влизат в сблъсъка с нови треньори. \"Сините\" са водени от Георги Дерменджиев, докато \"червените\" от легендата си Любо Пенев.\r\nЗа пети път в треньорската си кариера бившият нападател ще се изправи срещу 26-кратния шампион на България, показа проверка на Gol.bg. Числото наистина е малко, но за сметка на това мачовете са паметни. В два от случаите Пенев е треньор именно на ЦСКА.\r\nПрез 2009 г. двата гранда се изправят един срещу друг в директен спор за титлата. И това е последното дерби, когато големите съперници играха помежду си за златото. Левски спечели с 2:0 с голове на Георги Христов и Зе Соарес, които се появиха като резерви на контузилите се лидери Георги Иванов и Христо Йовов. Впоследствие това се оказа и последен двубой в кариерата на Гонзо, а в края на сезона \"сините\" ликуваха титлата, което не им се е случвало оттогава. Пенев има и една победа - 2:0 през есента на 2009 г. с голове на Иван Стоянов и Костадин Стоянов. Сблъсъкът стана известен като \"Казанската афера\".\r\n                    \n                    \n                Съперниците се готвят трескаво за двубоя и изведнъж пристига светкавична оферта за четиримата най-добри играчи при \"сините\", които тогава са водени от Радко Достанич. Във факса, който е от руския шампион Рубин (Казан), има милионно предложение за закупуването в пакет на Живко Миланов, Дарко Тасевски, Юсеф Рабех и Зе Соарес. Те заминават на мига, пропускат мача и в Русия научават, че... никой не е чувал за тях. И без тях Левски пада с 0:2.\r\nПосле Любо Пенев застава начело на Литекс, който беше основен конкурент на Левски за 1-то място. През есента двата отбора се срещнаха в Ловеч и домакините спечелиха с 2:1. Дербито беше изпълнено с малко футбол, много бой, особено в 32-ата минута. Мачът беше прекъснат за дълго и футболистите си разменяха удари край тъчлинията. В резултат на това, Пламен Николов (Литекс) и Дарко Тасевски (Левски) бяха изгонени, а жълтите картони валяха като порой. В крайна сметка \"оранжевите\" спечелиха с 2:1 с гол на Светослав Тодоров 60 секунди преди края.\r\nПрез пролетта двата отбора се срещнаха на \"Герена\" и за двубоя беше извикан чужд съдия. Отново не се мина без изгонване на футболист – Веселин Минев, но домакините спечелиха с 2:0. В края Литекс грабна титлата, с което Любо Пенев си върна за изгубеното злато с ЦСКА и изравни резултата на 1:1. В преките двубои като треньор срещу Левски той има равен резултат и в неделя има шанса да поведе.\r\nЛюбо Пенев беше треньор за един месец и на Ботев Пловдив, но напусна поста преди да излезе в мач срещу \"сините\". Причината беше финансовата криза, в която изпаднаха \"канарчетата\" през 2014 г. \r\n\r\n ", "date": "2019.02.22", "title": "Левски vs Любо Пенев: Казанска афера, драми и побоища"}
{"url": "https://www.dnes.bg/notifikacii/2019/02/22/moshtno-zemetresenie-ot-7-5-udari-ekvador.402854", "text": "Земетресение с магнитуд 7,5 разтърси район на границата между Перу и Еквадор, предаде Ройтерс. \r\nЗеметресението е регистрирано в 5,17 часа местно време (10,17 ч. по Гринуич). \r\nЕпицентърът е бил в слабонаселен район на 224 км югоизточно от град Амбато в Еквадор, а огнището - на дълбочина 132 км. \r\nПървоначално американският геофизичен институт съобщи, че трусът е бил с магнитуд 7,7.\r\nТихоокеанският център за предупреждения за цунами съобщи, че няма опасност от висока приливна вълна. Няма и данни за жертви или щети.\r\nСпоред сайта на Европейско-средиземноморския сеизмологичен център жител на еквадорския град Куенка, на 253 км от епицентъра, е усетил труса като много силен. Според друг свидетел от същия град земетресението е продължило около 30 секунди. \r\n ", "date": "2019.02.22", "title": "Мощно земетресение от 7,5 удари Еквадор "}
{"url": "https://www.dnes.bg/sofia/2019/02/22/socialisti-otbeliazaha-denia-na-zashtitnika-na-otechestvoto.402839", "text": "\n\r\nСтолични социалисти, народни представители от \"БСП за България\", членове и симпатизанти на БСП, както и руският посланик у нас Анатолий Макаров, поднесоха венци и цветя пред паметника на Съветската армия по повод Деня на защитника на Отечеството.\r\nДенят е национален празник в Русия и се отбелязва на 23 февруари в страната. В София обаче датата бе отбелязана с ден по-рано.\r\nПразникът в Русия датира от 20-те години на миналия век, като през годините няколко пъти е променял името си – Ден на Червената армия, Ден на Съветската армия и Военноморския флот, а сега е Ден на защитниците на Отечеството.", "date": "2019.02.22", "title": "Социалисти отбелязаха Деня на защитника на Отечеството"}
{"url": "https://www.dnes.bg/obshtestvo/2019/02/22/10-ot-naselenieto-v-bylgariia-s-telk-rekordiori-v-silistra.402855", "text": "Около 700 000 души у нас са с ТЕЛК, което е около 10% от населението, а през 1989 г. те са били само около 2,5%. Областта рекордьор по брой отпуснати инвалидни пенсии пък е Силистра. Това стана ясно по време на изслушването на вътрешния министър в парламента Младен Маринов във връзка с разследванията за фалшивите ТЕЛК-ове.\n\r\nМВР шефът разясни, че се работи по множество сигнали, в които общопрактикуващи лекари издават документи с невярно съдържание, с цел да се изплащат инвалидни пенсии. В престъпната схема винаги имало и посредници. Основните суми за подкуп за ТЕЛК-ове варирали от 600 до 2500 лв., като сумата се определя в зависимост колко човека участват във веригата. \n\r\nОколо 30% от населението в Силистра ползват инвалидна пенсия, което отрежда и челното място на областния град в тази класация. След него са Враца, Габрово, Разград, Монтана, Перник, Плевен, Кюстендил, София-област и Ловеч.\n\n\n\n\r\n                    \n                    \n                Маринов посочи и някои от най-фрапантните случаи на фалшиви ТЕЛК-ове. Той даде за пример двамата братя от Плевен, които уж имат 100% слепота, но пък шофират. Заради фалшивите ТЕЛК-ове единият получил от държавата 26 000 лева, а другият - 41 000 лева. В Силистра пък имало много пациенти, които не можели да посочат от какво точно са болни и как са лекувани. Маринов посочи и случай, в който лекар от Търговище е поискал 200 лева подкуп за издаване на ТЕЛК и вече има постановена присъда за това.\n\r\n\"Наистина случаите са фрапиращи, защото става въпрос за използването на един ресурс, който е предназначен за хора в неравностойно положение, който не стига до тях. Може би трябва да се мисли за външен контрол в системата. Такава система, която да маркира и да светва при установяване на несъответствие в процентите. Виждате, че има области, където процентът на инвалидност е много висок, а в други, където е нисък, което говори за проблем\", коментира Маринов.\n\r\nШефът на депутатите от ГЕРБ Цветан Цветанов поздрави МВР за работата по случаите с фалшивите ТЕЛК-ове и настоя, че тя ще доведе до сериозен превантивен ефект. По думите му ако се спрат злоупотребите с инвалидните пенсии, ще се осигурят и повече средства в бюджета за тези, които наистина се нуждаят.\n\r\nЦветанов не пропусна и да разкритикува червената опозиция за отсъствието й от пленарната зала.\n\r\n\"БСП отсъстват от важното за обществото изслушване за фалшивите ТЕЛК-ове, но те участват и могат да генерират достатъчно фалшиви новини във всяка секторна политика\", отсече вторият в ГЕРБ.\n\r\n ", "date": "2019.02.22", "title": "10% от населението в България – с ТЕЛК, рекордьори в Силистра "}
{"url": "https://www.dnes.bg/zvezdi/2019/02/22/mihaela-fileva-za-grisho-dori-ne-go-poznavam-lichno.402858", "text": "От няколко дни се тиражира новината, че Михаела Филева и Григор Димитров са новата звездна родна двойка.\r\nОказа се обаче, че това не е точно така, а яснота по ситуацията внесе самата певица с пост в личния си Instagram профил, в който изразява позицията си.\r\n\"Тъй като през последните няколко дни телефонът ми не спира да звъни, се чувствам длъжна да споделя официалната си позиция по темата. Като българка съм горда с успехите на тенисиста Григор Димитров. И това е всичко, което мога да кажа за него, тъй като не го познавам лично. Всичко, което четете по въпроса в \"медиите\", ако въобще могат да се нарекат така сайтове и издания, които не проверяват информацията, а напротив - разпространяват слухове, не е истина\".\r\n \r\nФеновете на певицата не пропуснаха да изразят подкрепата към своята любимка с коментари под поста. Разбира се, имаше и такива, които се оказаха особено разочаровани от истината, коментирайки единствено: \"Жалко, щяхте да имате красиви деца\".\r\n \r\nМихаела Филева имаше дългогодишна връзка с Павел, дуетната половинка на Венци Венц, но след многократни раздели и събирания, накрая решиха да поемат по различни пътища.\r\n \r\nМиналият месец певицата публикува кадър, на който мъжка ръка е обгърнала крака ѝ, докато четат книги. Тогава се обсъждаше дали този кадър не е потвърждаване на връзката ѝ с поета Димитър Калбуров, но и това остана непотвърдено.\r\n \r\n", "date": "2019.02.22", "title": "Михаела Филева за Гришо: Дори не го познавам лично!"}
{"url": "https://www.dnes.bg/stranata/2019/02/22/na-nacionalniia-praznik-3-ti-mart-zaedno-v-tesnolineikata.402841", "text": "По случай 3 март \"БДЖ-Пътнически превози” ЕООД ще осигури шест допълнителни вагона към състава на влак \"Родопи\", който се движи по маршрута Септември - Добринище. Влаковата композиция ще пътува с увеличен състав във връзка с превърналата се в традиционна инициатива на Гражданско сдружение \"За теснолинейката\" под мотото \"На 3-ти март: Заедно в теснолинейката”.\n\r\nСъбитието се организира за четвърта поредна година по повод отбелязването на Националния празник на РБългария и с всяка следваща година привлича все повече желаещи да се присъединят към празничното пътуване, съобщиха от БДЖ.\r\nТеснопътният влак ще замине от гара Септември в 08:46 ч. След неговото пристигане в гара Якоруда пътуващите с композицията могат да се включат в шествието до центъра на градчето, където ще могат да се насладят на тържествена програма.\n\r\n                    \n                    \n                Цената на билета от Септември до Якоруда е 4.60 лв., а на запазеното място 0.50 лв. Желаещите да пътуват могат да ползват различни оферти за намаление при пътуване в двете посоки, пътуване на групи или срещу представяне на железопътни карти, които дават право на намаление.\n\r\nЗа деца до 7-годишна възраст служителите на билетните каси ще издават безплатни билети с нулева стойност срещу представяне на документ, удостоверяващ възрастта им. Безплатните билети за децата са без право на ползване на отделно седящо място, но може да им бъде закупено запазено място срещу 0.50 лв.\r\nБилетите за пътуването са вече в продажба и могат да бъдат закупени от билетните каси и бюрата във всички гари в страната. БДЖ традиционно подкрепя инициативи на любители на железопътния транспорт, които допринасят за пътуване към изконните ценности и корени на българщината и са свързани с отбелязването на паметни исторически дати.\r\n", "date": "2019.02.22", "title": "На националния празник 3-ти март: Заедно в теснолинейката"}
{"url": "https://www.dnes.bg/politika/2019/02/22/vypreki-reshenieto-socdeputati-vzeli-pytni-i-komandirovychni.402847", "text": "Въпреки решението на Корнелия Нинова парламентарната група на БСП да напусне парламента и червените да не взимат пари от Народното събрание, 16 депутати от левицата са взели пътни, а 19 дневни командировъчни за 18 и 19 февруари. В понеделник и вторник са ползвани и служебни коли от БСП. Това разясни шефката на парламента Цвета Караянчева.\n\n\n\r\n\"Ако Корнелия Нинова не може да си контролира парламентарната група, е неин проблем. Аз няма как да наложа административни санкции или по някакъв начин да се произнеса еднолично или да променя правилника\", коментира Караянчева.\n\r\nВчера Корнелия Нинова в писмо до председателя на Народното събрание обяви, че от парламентарната група се отказват от възнагражденията си, докато отсъстват от пленарните заседания. Днес обаче Караянчева уточни, че соцдепутатите ще продължат да получават 1/3 от заплатите си, които са около 1000 лева, тъй като така е разписано в правилника.\n                    \n                    \n                \r\nТя добави и че писмото на Нинова, че депутатите от БСП се отказват от заплатите си, е само една декларация.\n\r\n\"Всеки народен представител има право да заявява дали иска да ползва командировъчни или дневни. Няма как да огранича това тяхно право, което им е дадено по правилник. Всеки народен представител има право на законодателна инициатива и ако иска някой от групата на БСП да направи законодателна инициатива, е добре дошъл в Народното събрание\", каза още Караянчева.\n\r\nШефката на парламента коментира и че не е провален днешният парламентарен контрол и уточни, че въпросите към министрите са преформатирани в писмени.", "date": "2019.02.22", "title": "Въпреки решението: Соцдепутати взели пътни и командировъчни"}
{"url": "https://www.dnes.bg/notifikacii/2019/02/22/niki-lauda-na-70-shampionyt-pobedil-2-pyti-smyrtta.402850", "text": "\n\r\nВ историята на Формула 1 има много герои и много шампиони. Достатъчно е да споменем имената на Михаел Шумахер, Аертон Сена, Ален Прост, Нелсън Пикет, Джеймс Хънт, Хуан Мануел Фанджо... Но има само един шампион, който е побеждавал 2 пъти смъртта.\n\r\nНики Лауда, трикратният световен шампион между 1975 и 1984 година, днес става на 70 години. Роден на 22 февруари 1949 година, Андреас Николас \"Ники\" Лауда е наследник на богато семейство и от него се очаква да поеме семейния бизнес и да живее в разкош. Той обаче се отказва от този път, за да се отдаде на своята страст – бързите коли. Отхвърлен от семейството си заради неразумната си страст, Лауда започва своя път със заем от 30 000 британски лири и застраховка \"Живот\". За всеки случай. Но скоро става най-голямата звезда във Формула 1 през 70-те.\n                \n                \r\nНа 1 август 1976 година на пистата \"Нюрбургринг\" обаче се случва нещо, което обръща живота му. Световният шампион с Ферари Лауда води свирепа битка с ексцентричния британец Джеймс Хънт от Макларън за титлата в шампионата. В онези години култовата днес Северна дъга на \"Нюрбургринг\" е била задължителна част от всеки сезон във Формула 1. Дългата 12.9 километра писта, виеща се в германския планински масив Айфел, била толкова предизвикателна и опасна, че сър Джеки Стюарт й дал прякора \"Зеления ад\", заради множеството гори около състезателното трасе.\n\r\nПо време на втората обиколка от състезанието летящият австриец губи контрол над болида си, колата му се завърта и се удря в мантинелите, след това се връща на трасето, където в нея се забива друг болид и автомобила на Лауда избухва в пламъци.\n\r\nШокирани негови колеги спират на пистата и го вадят от горящата кола. Сред спасителите са пилотите Артуро Мерцарио, Брет Лънгър, Гай Едуардс и Харалд Ертъл, които вадят Лауда. Според специалистите, австриецът престоява 45 секунди сред пламъците и сред температура, достигаща 800 градуса по Целзий. Лауда е откаран в болница с тежки изгаряния и сериозен проблем с дробовете. Малко по-късно Лауда изпада в кома. Състоянието на световния шампион е толкова тежко, че от болницата предлагат на близките му да осигурят свещеник. Чудото обаче се случва и австриецът оцелява. И не само това - той се завръща на пистата и става още 2 пъти световен шампион.\n\r\nВ началото на август миналата година пък трикратният шампион във Формула 1 победи смъртта за втори път - той претърпя успешна трансплантация на бял дроб във виенска болница. Седмица по-рано той бе приет в лечебното заведение с кашлица и висока температура, а лекарите обявиха, че само бърза трансплантация ще спаси живота му. Заради тежкото му състояние той бе транспортиран от Ибиса до Виена, където да бъде лекуван.\n\r\nСлед сложната операция, в едно от първите си интервюта Лауда призна, че след интервенцията \"се е учил отново да ходи\", но в края на годината е напреднал значително и се похвали, че е като \"фурия на тенис корта\". И че е победил за втори път смъртта.\r\n", "date": "2019.02.22", "title": "Ники Лауда на 70: Шампионът, победил 2 пъти смъртта"}
{"url": "https://www.dnes.bg/obshtestvo/2019/02/22/na-kolonkata-gorivata-pak-trygnaha-nagore-kachiha-9-stotinki-za-mesec.402823", "text": "Цените на горивата у нас отново тръгнаха плавно нагоре, като в рамките на месец цената на бензина и дизела скочи средно с 9 стотинки за литър, сочи проверка на Dnes.bg в специализирания сайт .\n\r\nНай-масовият бензин А95 се търгува средно за 2,03 лева за литър, което е скок с 9 стотинки за последния месец. Същото повишение има и при дизела, който се продава средно за 2,23 лева за литър. При пропан-бутана повишението е с 6 стотинки за последните 30 дни. \n\nОбластите Габрово, Добрич и Русе са местата, където горивото е най-евтино в момента. В Габрово и областта бензинът струва 2,01 лева за литър, а дизелът – 2,20, което е с 2-3 стотинки по-евтино от средното за страната. \n                    \n                    \n                \r\nСофия е точно по средата на класацията, като в столицата литър бензин се търгува средно за 2,02 лева за литър, дизелът – 2,22 лв, а пропан-бутанът – 0,97 лв.\r\nОбластите с най-скъпи горива са Плевен, Търговище, Кюстендил и Видин. В най-северозападната област на страната А95 струва 2,06 лева за литър, а дизеловото гориво – 2,26.\n\r\nКакто е известно, от 1 април 2019 г. всички касови бележки, които получаваме за заредено гориво на бензиностанциите, ще са по-подробни. Целта е крайният потребител да бъде информиран за това каква част от платената от него сума за закупените течни горива представлява косвени данъци, както и каква е продажната стойност на горивата и стойността на тяхното придобиване от търговеца. Това гласят последните промени в Наредба Н-18 за регистриране и отчитане чрез фискални устройства на продажбите в търговските обекти, изискванията към софтуерите за управлението им и изисквания към лицата, които извършват продажби чрез електронен магазин.\n\r\nСъгласно новите изисквания при продажба на течни горива във фискалния бон, издаван на бензиностанциите, ще трябва да е отпечатана на отделни редове по вид гориво и информация за размер на ДДС за продаденото/зареденото гориво; размер на акциза за продаденото гориво; продажна цена на горивото без акциз и без данък върху добавената стойност (нето стойност) и покупна цена на горивото без акциз и без ДДС (покупна стойност).\n\r\nОт НАП обръщат внимание, че разликата между крайната продажна цена и покупната му цена не трябва да се възприема като печалба за търговеца, тъй като в този марж се включват и други разходи на съответната бензиностанция за продажбата на горивото - заплати, обучения, сервиз и други.", "date": "2019.02.22", "title": "На колонката: Горивата пак тръгнаха нагоре, качиха 9 стотинки за месец"}
{"url": "https://www.dnes.bg/sofia/2019/02/22/fandykova-razrejdaneto-na-liniite-ne-e-reshenie.402862", "text": "Разреждането на линиите на градския транспорт не е решение за проблемите с условията на труд на шофьорите, заяви столичния кмет Йорданка Фандъоква. Тя коментира направени по-рано днес предложения на синдикатите за разреждане на градския дневен транспорт и отпадане на нощния в столицата, съобщи БТА.\n\r\nФандъкова допълни, че основна задача на Столична община е да осигури добро обслужване на гражданите на София. Според нея обсъждането за ефективността на нощните линии може да се коментира и в комисиите на общинския съвет. Фандъкова напомни, че тази мярка е въведена пробно и тепърва предстои да стане ясно до колко тя е ефективна.\r\n\n\r\n \r\n                    \n                    \n                Тя отбеляза, че не е правилно да се противопоставят условията за граждани с условията за шофьорите.\n\r\nКметът посочи, че причината за нуждата от допълнителен труд е известна - това е недостигът на шофьори, и допълни, че само преди месец във връзка с неговото решение са увеличили с 10 млн. лв. средствата за възнаграждения в транспорта, след дълги и тежки преговори със синдикатите. Изплащането на увеличените средства трябва да започне от този месец, каза още Фандъкова. Тя отбеляза, че според синдикатите средната брутна работна заплата в дружествата е около 1500 лв., а на водачите тя е около 1800 лв.\n\r\nФандъкова допълни, че са отворени да продължат диалога със синдикатите. Ще разгледаме много внимателно всички предложения, които са насочени към подобряване на условията на труд на всички шофьори, каза още кметът.\n\r\nТя е поискала от директорите на общинските транспортни дружества да се спазва законодателството при полагането на извънреден труд.", "date": "2019.02.22", "title": "Фандъкова: Разреждането на линиите не е решение!"}
{"url": "https://www.dnes.bg/index/2019/02/22/prikliucheniiata-na-tigyrcheto-spas-ojiviavat-na-scenata-v-natfiz.402833", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Студентите на проф. Жени Пашова от НАТФИЗ продължиха и доразвиха славните приключения на един особено симпатичен герой - Тигърчето Спас. Спектакълът им на камерната сцена на Младежкия театър \"Николай Бинев\" ще бъде на 23 и 24 февруари.\n\r\nЩе се окаже ли той любопитен завършек на половинвековната история на Тигърчето Спас? Или пък ще бъде ново начало?\n\r\n\"Във втори курс студентите имаха за задача да си изберат приказка, литературен текст, на който да направят анализ, да драматизират и да минат през целия път - сценографско решение, куклено решение и т.н. Нашите момчета се спряха на \"Тигърчето Спас\", вдъхновиха се и станаха изключително добри в мерената реч\", сподели в студиото на \"България сутрин\" Михаела Тюлева, която е преподавател в НАТФИЗ.\n                \n                \r\n\"Куклите са много интересни, те са предимно животни. Затова и искахме приказката, която изберем, да съдържа точно такива герои\", разказаха студентите пред \n\r\nЛюбимата на поколения деца книжка \"Тигърчето Спас\" вдъхновява създаването на театрални постановки у нас с продължение на десетилетия. Римуваните истории в стихове на малкото тигърче с лекота превеждат на детския език правилата и истините за приятелството, честността и смелостта.", "date": "2019.02.22", "title": "Приключенията на \"Тигърчето Спас\" оживяват на сцената в НАТФИЗ"}
{"url": "https://www.dnes.bg/stranata/2019/02/22/voda-s-nepriiatna-mirizma-ocveti-dunav-krai-ruse.402860", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Екоинспекцията в Русе проверява сигнал за замърсяване на река Дунав от промишлен източник. Граждани са алармирали, че край кейовата стена се излива оцветена вода с неприятна миризма. \r\nВзети са проби от мястото, които трябва да установят дали има екологична опасност за реката и нарушение на нормите от фирмата, която изпуска тези води, съобщи Bulgaria ON AIR.\r\nКейовата стена в Русе е едно от предпочитаните места за разходка, тъй като има хубав изглед към реката. Мръсната вода, която се излива в непосредствена близост, и неприятната миризма обаче възмущават хората. \r\nПо първоначални данни цветните води идват от завода за производство на хлебна мая. Резултатите от пробите ще са готови до седмица и тогава ще стане ясно дали има опасно замърсяване. От фирмата за хлебна мая отказаха коментар по случая.", "date": "2019.02.22", "title": "Вода с неприятна миризма оцвети Дунав край Русе"}
