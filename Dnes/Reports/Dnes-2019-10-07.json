{"url": "https://www.dnes.bg/football/2019/10/07/analizatori-titlata-na-livyrpul-e-pochti-sigurna.425337", "text": "С осем точки аванс, титлата на Ливърпул е почти сигурна. Това смятат анализаторите на спортната телевизия Sky.\r\nУикендът беше благоприятен за Мърсисайдци - Манчестър Сити неочаквано загуби у дома от Уулвърхемптън с 0:2 и така изостана много сериозно от Ливърпул, който е с пълен актив след първите 8 кръга.\r\n\"Не мисля, че те могат да изпуснат титлата” заяви Гари Невил, но все пак предупреди: ”Те са фаворити, но ако Ван Дайк или Салах се контузят, тогава всичко ще се промени. Все пак има още 30 мача” добави той. \n\r\n\"Във футбола съм научил, че нищо не е гарантирано. Манчестър Сити обаче има големи проблеми в защитата си. Ливърпул просто трябва да запази спокойствие” изтъкна Греъм Сунес. \n                    \n                    \n                \n                \n                \n                \r\n\"За феновете на Ливърпул уикендът не можеше да приключи по-хубаво. Сега всичко е в ръцете на \"червените\". Те преживяха някои разочарования в последните сезони, а и 30 години без титла е страшно много време. Ако обаче те останат уверени и здрави, тогава вярвам, че това ще бъде тяхната година” коментира Джейми Реднап.\r\n", "date": "2019.10.07", "title": "Анализатори: Титлата на Ливърпул е почти сигурна "}
{"url": "https://www.dnes.bg/crime/2019/10/07/izzeha-nad-6-kg-marihuana-ot-tyrnovski-sela.425341", "text": "Над 6 кг марихуана са иззели полицаи от Областна дирекция на МВР – Велико Търново при специализирана акция за противодействие разпространението на наркотични вещества на 4 октомври, съобщават от ОДМВР. \n\r\nПри съвместни проверки от служители на сектор \"Противодействие на криминалната престъпност\" при ОДМВР – Велико Търново и колегите им от полицейското управление в града в жилища в селата Присово, Малки Чифлик и Пчелище са установени и иззети над 3 кг растителна маса, която при полеви наркотест е реагирала на марихуана. \n\r\nОт жилище в село Присово, обитавано от 27-годишен мъж от Велико Търново, известен на полицията и осъждан, са иззети 445 грама растителна маса. \n                    \n                    \n                \n                \n                \n                \r\nОт жилища в селата Малки Чифлик и Пчелище, обитавани от 29-годишен мъж са иззети общо 2420 грама и от второ жилище в село Пчелище, обитавано от 27-годишен мъж, са иззети още 500 грама от същато растителна маса. След доклад на материалите в прокуратурата тримата са привлечени като обвиняеми.\n\r\n27-годишният мъж е задържан за 72 часа. На останалите са наложени мерки за неотклонение \"подписка\". Работата по документиране на престъпната им дейност продължава.", "date": "2019.10.07", "title": "Иззеха над 6 кг марихуана от търновски села"}
{"url": "https://www.dnes.bg/mestni-izbori-19/2019/10/07/manolova-ne-razbira-ot-ikonomika-fandykova-ne-umee-da-lyje.425371", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \"До изборите има още доста време. Колкото и да си задаваме въпроса кой ще е победителят в битката за София, отговор няма да получим към момента. И двамата кандидати за столичен кмет имат реални шансове да спечелят. А балотажът ще е решаващ\", коментира в студиото на \"Денят ON AIR\" политологът доц. Мария Пиргова.\n\n\r\n\n\r\nПо думите ѝ Мая Манолова \"залитала\" малко вдясно и поставяла на заден план левите мерки, които трябвало да взема предвид, както и БСП. \n                    \n                    \n                \n                \n                \n                \r\n\"Най-големият неин електорат е в БСП. И затова тя трябва да обърне внимание на левицата. В противен случай ще загуби балотажа. А София има нужда от промяна\", посочи още Пиргова.\n\r\nИ подчерта, че по-малко от месец преди местния вот, битката за столицата се е превърнала в ожесточена политическа борба.\n\r\n\"Политическата борба е едно. Да водиш обаче битка на всяка цена в това отношение - съвсем друго. И на Манолова, и на Фандъкова им липсват определени качества. Фандъкова например не може да лъже. Манолова пък няма никаква представа от икономика. Това сочат фактите\", отсече журналистът Юлий Москов.\n\r\nПред  той отбеляза, че прибързано много хора пренебрегват кандидатура на на евродепутата Ангел Джамбазки. \n\r\n\"Накрая можем да останем доста изненадани. За всички е ясно, че Йорданка Фандъкова има огромно предимство пред Мая Манолова. И това е неизбежно. Защото Фандъкова има зад гърба си основа, на която да се опре, реализирани проекти, които да даде за пример. Докато Манолова казва \"Започвам от София\". София обаче не се нуждае от политически тези\", категоричен бе Москов в студиото на Ганиела Ангелова.", "date": "2019.10.07", "title": "Манолова не разбира от икономика, Фандъкова не умее да лъже"}
{"url": "https://www.dnes.bg/health/2019/10/07/5-prichini-za-poiava-na-vodno-nadnormeno-teglo.425121", "text": "Трудно закопчавате дънките си? Дрехи, които преди са ви били по мярка сега ви стискат навсякъде? Когато притиснете кожата си по нея остава червен или бледорозов отпечатък? Това може да е признак на задържана вода, която да предизвиква излишно водно тегло. За да се освободите от това наднормено тегло, свързано със задръжката на течности, вижте 10 причини за поява на водно наднормено тегло.\r\n\r\nКонсумацията на твърде голямо количество от определени храни за сметка на други може да доведе до дисбаланс в теглото по много начини, един от които е водното наднормено тегло. Ако диетата ви не съдържа достатъчно антиоксиданти, които участват в детоксикирането на организма и дренирането на излишните течности, вероятността водното ви тегло да е породено от тази грешка в храненето е голяма.\r\n                    \n                    \n                \n                \n                \n                \r\nДори да сте на някаква диета за отслабване, тя може да се окаже неефективна, ако в нея присъства солта. Излишното количество сол причинява задръжка на течности, създаващи условия за воден целулит и водно наднормено тегло. Дори да не осолявате ястията и салатите си, консумацията на твърде солени храни, като колбаси и деликатеси например, може да донесе повече сол на организма, отколкото той има нужда.\r\n", "date": "2019.10.07", "title": "5 причини за поява на водно наднормено тегло"}
{"url": "https://www.dnes.bg/index/2019/10/07/daniia-nastoiava-es-da-zabrani-dvigatelite-s-vytreshno-gorene.425346", "text": "\"Трябва да осъзнаем, че нямаме време за губене\", заяви датският министър на климата и енергетиката Дан Йоргенсен след срещата на екоминистрите от общността в Люксембург в петък.\r\nТой настоява Европейският съюз да забрани продажбата на двигателите с вътрешно горене във всички страни членки.\r\nПредложението бе подкрепено от още 10 страни-членки на ЕС. Ако предложението не получи достатъчно подкрепа, което е почти сигурно,  датчаните искат поне на правителствата да се разреши да налагат подобни  забрани на национално равнище.\r\nПодобна мярка би засегнала и България. Дания настоява тя да бъде въведена до 2030 година.\r\n\"План А би бил да въведем такава забрана на общоевропейско ниво\", коментира министърът Йоргенсен и добави, че ако това не се случи, трябва поне отделните страни-членки да имат подобно право. Датското правителство още преди година обяви планове да забрани бензиновите и дизеловите автомобили от 2030 година, но после бе принудена да ги отмени, защото противоречат на европейските принципи за свободно движение на стоки.\r\n                \n                \n                Представителите на България, Словения, Литва и Латвия обаче са настояли Еврокомисията първо да помисли за мерки, ограничаващи износа на стари и замърсяващи автомобили към по-бедните членки на съюза. Страни като България не могат директно да забранят вноса на стари коли по същата причина - това би нарушило принципа за свободно движение на стоки. В същото време за по-развитите пазари от Западна Европа е по-изгодно да продават автомобилните си отпадъци на Изток, отколкото да харчат пари за задължителното им рециклиране.\r\n\r\n ", "date": "2019.10.07", "title": "Дания настоява ЕС да забрани двигателите с вътрешно горене"}
{"url": "https://www.dnes.bg/obshtestvo/2019/10/07/adv-markovski-sluchaiat-polfriiman-porajda-nespravedlivost.425372", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Върховният касационен съд ще се произнесе до 2 месеца дали допуска възобновяване на делото по предсрочното условно освобождаване на Джок Полфрийман. Пред върховните съдии днес прокуратурата пледира, че съдебният състав от Апелативни съдии, освободил австралиеца, е бил незаконен и е трябвало да си направи самоотвод. Защитникът на Полфрийман отхвърли доводите на държавното обвинение.\n\n\n\r\nСпоред мен искането на главния прокурор трябва да се обсъди дали е процесуално допустимо, а твърдението, че съдебният състав е незаконен е нелепо. Това каза в \"Денят ON AIR\" адвокат Димитър Марковски.\n                    \n                    \n                \n                \n                \n                \r\nПо думите му хората си задават въпрос дали решението на Апелативния съд не е скандално. Интересът, който се проявявал от правозащитни организации не бил прецедент. \n\r\n\"Номинацията на Полфрийман за \"Човек на годината\" е абсолютно скандална\", каза още Марковски пред . \n\r\nДумите на австралиеца \"Аз наистина съм убеден левичар, но не обичам \"Народният съд\" адвокатът определи като поредна скандална проява.\n\r\nСпоред Марковски остава чувството за пълна несправедливост и гражданските права на семейството на убития ще бъдат тотално погазени.\n\r\n\"Няма как да се случи обезщетението за кръвнина, нито може да се проконтролират следващите 6 г. как ще се развият за Полфрийман\", подчерта още той. \n\r\nДжок Полфрийман избра да остане в дома за чужденци в Бусманци и не се яви в съда. Осъденият за убийството на Андрей Монов бе представляван от адвоката си.", "date": "2019.10.07", "title": "Адв. Марковски: Случаят Полфрийман поражда несправедливост"}
{"url": "https://www.dnes.bg/eu/2019/10/07/chisti-smetki-s-kolko-pari-jivee-semeistvo-pensioneri-v-germaniia.425310", "text": "С колко пари преживява едно обикновено пенсионерско семейство в Германия? Какво могат да си позволят германските пенсионери с месечните си доходи? Пред  разказват Уте и Ралф Шнайдер от Кьолн.\n\r\nУте и Ралф Шнайдер са типично средностатистическо пенсионерско семейство от Германия. Женени са от близо половин век - тя е на 75 години, а той на 72. Уте има общо 38 години трудов стаж - с прекъсване от 10 години, през които се е грижила за отглеждането на двете им деца. Съпругът ѝ Ралф е работил 45 години.\n\r\n\"По професия Ралф е тапицер, без работа той не може да седи. Затова продължи да работи и след като се пенсионира. Сега работи по няколко дни в седмицата за минималната работна заплата от 450 евро, която не се облага с данъци\", разказва Уте.\n                    \n                    \n                \n                \n                \n                \r\nСамата тя е била чиновничка в едно държавно учреждение в Кьолн, работила е на непълно работно време - по 19 и половина часа седмично. Така ѝ оставало време за децата и семейството. Днес на двамата пенсионери им остават общо 1900 евро месечно, след като си платят здравните осигуровки и данъците. Много или малко е това?\n\r\n\"Е, можеше да са и малко повече, но е грях човек да се оплаква\", казва Уте.\n\r\n\r\nНай-голямата част от дохода на семейство Шнайдер отива за наема и режийните разходи. Двамата  живеят от 43 години насам в тристайно жилище, за което през 1976 са плащали по 150 германски марки на месец, а днес чистият наем е 500 евро, плюс още около 200 за отопление, вода и други текущи разходи. \"Това все още е много изгодно, като се има предвид колко много поскъпнаха наемите в Кьолн, пък и в цяла Германия\", казва Уте.\n\n\n\n\r\nВтората най-голяма част от разходите им отива за телефон, интернет, ток и различни застраховки - от „Гражданска отговорност\", до допълнителна за зъболечение и  застраховката за колата. Това прави още 200 евро на месец. Като се приспаднат редовните им разходи от близо 900 евро, на двамата пенсионери им остават още хиляда евро - за храна, дрехи и всичко останало.\n\r\nУте твърди, че двамата с Ралф живеят доста икономично, но парите си вървят неусетно….  Уте е пушачка, а кутия цигари струва 6,60 евро. \"Обещах на Ралф, че щом ги вдигнат на 7 евро, ще спра пушенето. Като имате предвид, че пуша по половин кутия на ден, бихме спестявали по 100 евро на месец, а в годината това са 1200 евро - почти колкото би ни струвала една почивка в Испания\", уточнява жената.\n\r\nПарите, които остават на семейство Шнайдер, след като си платят всичко изброено по-горе, отиват за подаръци на децата и внуците и за посещения в кафенета и ресторанти. На почивка двамата пенсионери пътуват основно из Германия. Този разход те покриват с парите, които Ралф изкарва допълнително - годишно по 5400 евро. За следващата година те планират да се запишат на едноседмичен круиз по Дунав - от Пасау до Будапеща. Удоволствието ще им излезе 3200 евро общо - включително и за застраховки. \"Ние сме възрастни хора и затова не пътуваме без застраховки\", уточнява Уте.\n\r\n\n\r\nДоскоро и тя е помагала по няколко часа седмично в едно близко до тях кафене, което обаче закрили. За труда си не получавала заплата, а можела да си вземе кутия цигари, да пие безплатно чай и кафе и да общува с клиентите. Уте казва, че това ѝ е било достатъчно.\n\r\n\"Сега само Ралф се труди, а аз по цял ден безделнича\", шегува се тя и признава, че все по-усилено мислят да се преместят - в тяхната кооперация в Кьолн живеят много студенти, които са шумни, а двамата германски пенсионери имат нужда от тишина и спокойствие. Оглеждат се за жилище с приличен наем в някое по-малко градче наблизо. Мечтаят си за това да имат тераса или малко дворче и да си вземат куче от приют. \"Не искаме малко кученце, защото не желаем след време то да остане без стопани. Такава съдба не му пожелаваме,\" казва Уте Шнайдер на раздяла.\r\n \r\n   ", "date": "2019.10.07", "title": "Чисти сметки: С колко пари живее семейство пенсионери в Германия?"}
{"url": "https://www.dnes.bg/blizak-iztok/2019/10/07/brak-za-udovolstvie-religioznata-vratichka-za-prostituciia-v-irak.425327", "text": "Русул е все още тийнейджърка и все пак в някои сутрини тя се събужда просто за да установи, че новият й съпруг е изчезнал. \"Браковете\" й траят просто часове. За младата иракчанка това не е бил първия избор, но тя е била въвлечена в схема, която използва религиозна вратичка, чрез която духовниците се превръщат в сводници. \n\r\nЗа Русул това не е втори, трети или дори четвърти \"брак\". Тя не помни, била е \"омъжвана\" твърде често. \n\r\nВсичко започнало с една наглед невинна и дори хубава среща. Тя е трябвало да се грижи за себе си и сестра си Рула и ставала свидетел на това как млади момичета с ярък грим често биват отведени от далеч по-възрастни мъже. Дала си обещание, че няма да зависи от мъж за оцеляването си. \n                    \n                    \n                \n                \n                \n                \r\nЕдин ден млад мъж привлякъл вниманието й. Започнал да си говори с нея - за миналото, защо й се налага да работи и не е в училище. В очите на тийнейджърката на него наистина му пукало. \n\r\nЖивотът й бил тежък. Оскъдната й заплата не стигала за нищо в Багдад. Въпреки че си била обещала, че няма да зависи от мъж, се уловила, че мечтае да стане съпруга. Така някой щял да се грижи за нея и сестра й. \n\r\nМладият мъж идвал всеки ден и правел всичко, за да привлече вниманието на Русул, а тя постепенно се влюбила. \n\r\nСлед само няколко седмици той й предложил брак. Отвел я в квартал Кадхимия в Багдад и когато влезли в духовния център Русул, била въодушевена. \n\r\nЦеремонията била кратка - духовникът произнесъл няколко думи, попитал я дали е съгласна със зестрата от $250, която женихът й давал и й дал да подпише договор. Русул обаче не можела да чете, но дори и да е можела, може би не би разбрала, че нещо не е наред. \n\r\nСлед едва няколко минути съпругът й я отвел в близък апартамент, нетърпелив да консумират брака си. Русул била нервна, но и нетърпелива - най-накрая тя и сестра й щели да имат дом. \n\r\nМомичето последвало съпруга си в спалнята и се помолила, че този мъж ще се отнася добре с нея. Че съвместният им живот ще бъде дълъг и щастлив. \n\r\nНаистина, първите дни с него били като приказка. Пред BBC момичето обяснява, че сякаш огромна тежест била паднала от раменете й. \n\r\nСлед няколко седмици \"съпругът\" й изчезнал. Русул не знаела, че техният брак е имал срок на годност - дата, на която взаимоотношенията им приключват. \n\r\nТова е особен вид ислямски брак - \"ника мута\", или временен брак. Още познат като \"брак за удоволствие\". Религиозна вратичка в каноните, с която секс извън официалния брак е разрешен. \n\r\nБракът за удоволствие датира от традиция, предхождаща Исляма, която е била разпространена в Иран и Арабия. В Ирак и Иран шиитските духовници заклеймяват практиката. \n\r\nСега временният брак на Русул бил приключил. Тя решила да се върне при духовника, който я бракосъчетал, а той пък я очаквал. \n\r\nТой просто й предложил да продължи да влиза в подобни \"бракове\". Дори й дал довод - тя няма друг избор, предвид обстоятелствата си. \n\r\n\"Имамът стана като посредник, той ми намираше работа, а аз нямах друг избор, освен да последвам този път\", обяснява Русул. \n\r\nДо сега тя е спала с над дузина мъже. Имамът, който служи и като сводник, й плаща известна \"зестра\" и й осигурява противозачатъчни инжекции. \n\r\nРусул не е единствената. \"Има много момичета като мен\", обяснява тя. \n\r\nТази търговия със секс е разкрита в специално разследване на BBC. Макар че на мъжете в Ирак е забранено да правят секс извън брака и има закон против секса с непълнолетни момичета, под благословията на \"брак за удоволствие\" се узаконява проституцията на момичета. \n\r\nВъв видео на BBC един от духовниците, които уреждат такива бракове, обяснява че няма проблем да намери дори и 9-годишно момиче за подобен \"ритуал\". \n\r\nКогато репортер под прикритие пита имама дали има проблем, че момичето ще е толкова малко, духовникът отсича \"Нищо такова! Според шериата няма проблем\". \n\r\nВ друг случай мъжът пита имам дали шериата ще му разреши такъв временен брак с 13-годишно девствено момиче. \n\r\nИмамът, разбира се, има отговор за всичко. \"Само внимавай да не изгуби девствеността си\", казал той, подсказвайки, че други форми на сексуален контакт са разрешени. \n\r\nЩо се отнася до нараняването на момичето, изведнъж имамът забравя загрижеността си: \"Това си е между теб и нея\", казал той.\n\r\nСунитският ислям забранява тези бракове. В Ирак по време на управлението на Садам Хюсеин те са забранени, но след войната новото правителство не успява да наложи забраната на шиитските духовници.", "date": "2019.10.07", "title": "Брак за удоволствие: Религиозната вратичка за проституция в Ирак"}
{"url": "https://www.dnes.bg/obshtestvo/2019/10/07/idva-li-nova-migrantska-kriza-v-evropa.425373", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Увеличаващият се брой на мигрантите по гръцките острови сочи, че може да има нов прилив на мигранти към Европа, дори по-голям от този през 2015 година, предупреди германският министър на вътрешните работи Хорст Зеехофер.\n\n\n\r\nИзказването му идва след пътувания до Турция и Гърция във връзка с напрежението за миграцията, след като миналия месец Атина предупреди за растящ брой пристигащи мигранти от Турция. Зеехофер призова и към по-голяма солидарност от европейските партньори.\n\r\n\"Много внимателно трябва да се анализират данните, сочени към момента. Трябва да обърнем внимание на предупреждението, както и да се поучим от миналото. Защото не бива да допускаме реакциите ни да закъснеят. Броят на нелегалните мигранти през последните месеци доста се увеличи\", коментира пред  експертът по международна сигурност Димитър Гърдев\n                    \n                    \n                \n                \n                \n                \r\nТой отбеляза, че повишеният риск от миграционни вълни е свързан с конфликтните райони, намиращи се в Близкия Изток - Сирия и операциите, провеждащи се там, както и напрежението в Либия.\n\r\nПрез 2015 г. и 2016 г. Германия прие над 1 милион бежанци. Оттогава броят на пристигащите годишно намалява.\n\r\nЕС сключи споразумение с Анкара, която се съгласи да попречи на мигрантите да продължават към блока, а Брюксел обеща 6 милиард евро за подкрепа на бежанците в Турция.\n\r\nБроят на пристигащите на гръцките острови обаче остава голям. Днес гръцката брегова охрана е прибрала 85 мигранти от малкия остров Фармакониси. От Самос, Кос и Лесбос са прибрани 89 души, а други 37 са открити близо до пристанището на Александруполис.", "date": "2019.10.07", "title": "Идва ли нова мигрантска криза в Европа?"}
{"url": "https://www.dnes.bg/muzika/2019/10/07/opernata-prima-aleksandrina-pendachanska-e-solist-v-divas-in-concert.425345", "text": "Три пъти номинираната за ГРАМИ Александрина Пендачанска, концертмайсторът на Виенската филхармония Албена Данаилова и италианската маестра Сперанца Скапучи  ще изпълнят любими произведения на Рихард Щраус и Ерик Корнголд в “Divas in Concert”. Красивото музикално събитие ще се състои на 17 октомври в зала \"България“, а идеята да събере трите дами в един концерт е на директора на Софийската филхармония маестро Найден Тодоров, съобщиха организаторите.\r\nСветовноизвестното сопрано Александрина Пендачанска е една от най-обичаните от българката публика родни певици. Красивата дива гастролира на сцените на най-престижните опери в цял свят - Виена, Париж, Берлин, Ню Йорк, Рим, Брюксел, Вашингтон, Хамбург, Москва, Торино, Неапол, Санта Фе, Брегенц, Монте Карло, Тел Авив, Хюстън, Лисабон и др. Пендачанска изпълнява над 70 роли, а през последните години живее и работи в Париж.\r\n                    \n                    \n                \n                \n                \n                Другият български солист в концерта Албена Данаилова също е повод за национална гордост. Виртуозната цигуларка е първата жена концертмайстор в над 140-годишната история на известния със своя консераватизъм оркестър на Виенската опера.\r\nАлбена се явява и печели мястото след тежък конкурс през 2008 г., а след двугодишен пробен период през 2010 г. е назначена официално на престижната позиция, която заема днес.\r\nТретата дама в “Divas in Concert” идва от меката на класическото изкуство – Италия.  Сперанца Скапучи завършва Джулиард скул и Музикалната консерватория \"Санта Чечилия\" в Рим, а талантите ѝ като пианист и диригент не остават незабелязани.\r\nСкапучи бързо си проправя пък към световните сцени - през 2007 г. италианката се присъединява към екипа на Метрополитън опера, където работи с Джеймс Ливайн по заглавието \"Лучия ди Ламермур\" на Доницети.\r\nПрез годините дирижира симфонични концерти с Кралския филхармоничен оркестър на Ливърпул, Оркестър Концертгебау Амстердам, Orchestra Regionale della Toscana във Флоренция и др. През ноември 2013 г. нейният първи запис на компактдиск бе пуснат от Warner Classics.\r\nБилетите за концерта на трите изключителни диви и Софийската филхармония вече са в продажба на цени от  25 до 50 лв. Налични са на касата на зала \"България\", мрежата на , ePay и Тикетсбг.\n\r\n ", "date": "2019.10.07", "title": "Оперната прима Александрина Пендачанска е солист в \"Divas in Concert\""}
{"url": "https://www.dnes.bg/obshtestvo/2019/10/07/falityt-na-astral-holideiz-zasiaga-priako-251-dushi.425349", "text": "На брифинг в Министерството на туризма стана ясно, че 251 човека са засегнати от фалита на туроператорската фирма \"Астрал Холидейз\".\r\nПо-рано днес дружеството обяви несъстоятелност. \n\r\nПо думите на изпълнителния директор на компанията  Христо Гълбачев и министъра на туризма Николина Ангелкова, 51 от тези 251 клиенти в момента са в чужбина. \r\n\"Астрал холидейз\" вече е платила техните почивки и те няма за какво да се безпокоят.\r\nПо-голямата част от почивките на останалите 200 души също са напълно платени от компанията. 10 от тях тръгват още утре. \r\nХората, чиито отдих е останал неплатен от  \"Астрал холидейз\" могат да се обърнат към  застрахователно дружество \"Уника\", чиито изпълнителен директор Николай Генчев също присъства на брифинга.\r\n \r\n \r\n \r\n \r\n ", "date": "2019.10.07", "title": "Фалитът на  \"Астрал Холидейз\" засяга пряко 251 души"}
{"url": "https://www.dnes.bg/temida/2019/10/07/bivsh-zam-ministyr-otiva-na-syd-zaradi-kyshtata-si-za-gosti.425361", "text": "Окръжна прокураутра - Благоевград е предала на съд А.Д. и Александър Манолев, бивш зам.-министър на икономиката, за представяне на неверни сведения, с цел получаване на средства от фондове, принадлежащи на ЕС за изграждане на \"къща за гости\" в Сандански, съобщиха от Апелативна прокуратура - София.\r\nОт държавното обвинение отбелязват, че обвинителният акт е внесен пет месеца след започването на разследването по случая. Обвинението на Манолев е за подбудителство и помагачество, а А.Д. е извършител. Те били представили неверни сведения пред съответните институции, за да получат евросредства.\n\n\n\r\nПрокуратурата посочва, че обвиняемият Манолев подбудил и умишлено склонил А.Д. за извършване на престъплението. Той я улеснил чрез даване на съвети и разяснения относно процедурата за кандидатстване, условията и реда за предоставяне на безвъзмездна финансова помощ, както и необходимите за това документи.\r\n                    \n                    \n                \n                \n                \n                Също така е осигурил счетоводна и строителна фирми, недвижим имот, върху който да се изгради \"къщата за гости\", както и земеделска земя за регистрацията на обвиняемата като земеделски производител. Той е осигурил и материалите за изграждането на къщата, като е предоставил същите на строителя.\r\nПредстои съдът да насрочи разпоредително заседание по делото.\r\n ", "date": "2019.10.07", "title": "Бивш зам.-министър отива на съд заради къщата си за гости"}
{"url": "https://www.dnes.bg/crime/2019/10/07/spipaha-alo-izmamnik-izmyknal-nad-7-bona-ot-vyzrastni-jeni.425339", "text": "43-годишен мъж е привлечен като обвиняем от Районната прокуратура във Варна за телефонна измама, извършена в съучастие с неустановено до момента лице.\n\r\nТой е с мярка за неотклонение \"задържане под стража“, взета от Варненския районен съд. \n\r\nНа 3 октомври той измамил жена, че участва в полицейска операция по задържането на измамници. \n\r\nЗа да съдейства на полицията, жената предоставила 7150 лева и 1000 долара, които трябвало да остави на определено място във Варна. \n\r\nВ хода на разследването по този случай е било установено също, че 43-годишният мъж е виновен и за друга телефонна измама, извършена на 2 октомври. \n\r\nПри нея също бил използван класическият сюжет за полицейска операция за залавяне на престъпници.\n                    \n                    \n                \n                \n                \n                \r\nИзмамената жена предала 300 лева и златни накити, които оставила във Варна. И двете жертви на телефонните измами са от Добрич.\n\r\nГолямата част от златните накити са били намерени при претърсване в обитаваното от семейството на Мартин жилище във Варна. Оттам са иззети суми в различни валути, както и вещи, за които се предполага, че са получени от други измами. 43-годишният мъж е осъждан за престъпление против данъчната системата.\r\n ", "date": "2019.10.07", "title": "Спипаха ало измамник, измъкнал над 7 бона от възрастни жени"}
{"url": "https://www.dnes.bg/snimka-na-denia/2019/10/07/vremeto-vyv-vtornik-oblaci-dyjd-gradusite-mejdu-12-i-17.425289", "text": "През нощта над страната ще преобладава облачно време и на места, главно в Южна България ще превалява дъжд. \n\r\nЩе духа слаб до умерен вятър от север-североизток. Минималните температури ще бъдат между 5 и 10 градуса.\n\r\nУтре преди обяд над по-голямата част от страната ще е предимно облачно, на места в Южна България ще превалява слаб дъжд. \n\r\nОколо обяд от северозапад облачността ще започне да се разкъсва и да намалява и до края на деня над повечето райони ще се установи предимно слънчево време. Ще продължи да духа слаб, в източните райони до умерен вятър от север-североизток. \n\r\nМаксимални температури между 12 и 17 градуса.\n\r\nНад Черноморието преди обяд облачността ще е предимно значителна и на места, главно по-южното крайбрежие ще превалява дъжд. След пладне от север ще настъпи процес на намаление на облачността. Ще духа до умерен североизточен вятър. Максимални температури на въздуха: 14-16 градуса. Температурата на морската вода е 19-21 градуса. Вълнението на морето ще бъде 2-3 бала.\n                \n                \n                \r\nНад планините облачността ще е предимно значителна и на места, предимно в масивите от Южна България ще има слаби превалявания от дъжд, над 1800 метра - от сняг. По-късно през деня от запад валежите ще спрат, а облачността ще започне да се разкъсва. Ще духа до умерен вятър от северната четвърт. \n\r\nМаксимална температура на височина 1200 метра около 7 градуса, на 2000 метра - около 0 градуса.\r\n\r\nВ сряда вятърът ще се смени с югозападен, в източните райони ще бъде до умерен и бързо ще се затопли. \n\r\nМаксималните температури в повечето места ще бъдат между 18 и 23 градуса. Ще бъде предимно слънчево. \n\r\nВ четвъртък облачността от запад отново ще се увеличи, ще бъде висока и средна. Вятърът ще се ориентира от запад. Максималните температури ще бъдат с още 2-3 градуса по-високи.", "date": "2019.10.07", "title": "Времето във вторник: Облаци, дъжд, градусите - между 12 и 17"}
{"url": "https://www.dnes.bg/stranata/2019/10/07/shte-pravim-bylgarska-aviacionna-shkola.425340", "text": "Ще правим българска авиационна школа - това е голямата цел - не само военни летци, не само цивилни, а школа - начин на мислене на една прогресивна и просперираща държава. Това заяви в Долна Митрополия ген. Константин Попов - председател на Парламентарната комисия /ПК/ по отбрана.\n\n\n\r\nОт 1 януари ще има Висше военновъздушно училище в Долна Митрополия - то ще има капацитет, кадри, организация, правилници и следващата година - прием, изтъкна генералът след изнесеното заседание на комисията днес във факултет \"Авиационен\" на НВУ \"В. Левски\" и във Военновъздушната учебна база, пише БТА. \n\r\nДепутатите изслушаха бригаден генерал Петьо Мирчев заместник-командир на ВВС и полк. д-р инж. Ивайло Ангелов - зам.-началник на НВУ \"В. Левски\" по ВВС, за практическите стъпки за възстановяване на Висшето военновъздушно училище в Долна Митрополия.\r\nНещата се движат и аз съм сигурен, че ще имаме едно прекрасно училище - да бъде марката \"Долна Митрополия\", каза ген. Попов. \"Това ВВВУ беше марка, навсякъде позната в света с подготвените си кадри. Искаме отново това училище да бъде марката \"Долна Митрополия\", известна не само в България, но и в много други държави\", подчерта той.\n                    \n                    \n                \n                \n                \n                \r\nСпоред ген. Попов има ентусиазъм за възстановяване на ВВВУ в Долна Митрополия, но той някак не личи, поради това, че трябва да се решават много ежедневни въпроси и тежки задачи. Искам да видя този ентусиазъм, защото само при една ентусиазирана структура могат да дойдат качествени, мотивирани хора, от които Военновъздушните сили имат страхотна необходимост, коментира генералът. Според него придобиването на един супер свръх модерен самолет като Ф16 създава условия за ентусиазъм. Бъдещето на ВВС е свързано с Ф16, но Ф16 не е бъдещето на ВВС - бъдещето на ВВС са хората, отбеляза той.\n\r\n\"Възстановяването на училището изисква енергия и страхотни усилия от МО. Ако няма силната воля на министъра на отбраната, няма да стане, защото трябва да се заделят ресурси, да се прояви гъвкавост. Трябва да може да се изпращат хора, които да учат на Запад и да се гледа дългосрочно. Бих искал малко по-бързо да вървят нещата, но си давам сметка, че има и доста неща, които са нови, има доста предизвикателства\", посочи генералът. Той оцени като правилен подход едно по-ефективно ползване на летището, за да може да бъде използвано максимално пълноценно, включително за гражданска авиация.\n\r\nПрограмата на Комисията днес и утре включва срещи с личния състав във факултет \"Авиационен\", разглеждане на учебно-материалната база за обучение на курсанти. Във Военновъздушната учебна база депутатите ще разгледат специализираните кабинети по аеродинамика и автоматика, конструкция на Л-39 \"Албатрос\", авиационно артилерийско въоръжение, авиационни прицелни системи, лабораторията по мехатроника и новия тренажор за обучение на курсантите.", "date": "2019.10.07", "title": "Ще правим Българска авиационна школа"}
{"url": "https://www.dnes.bg/notifikacii/2019/10/07/lodka-potyna-krai-lampeduza-jertvite-sa-nai-malko-13.425356", "text": "Италианската брегова охрана е открила телата на 13 жени, някои от които бременни, след като лодка, превозваща около 50 мигранти, е потънала край Лампедуза, предава AFP, цитирана от агенция \"Фокус\". Около дузина души, включващи осем деца и още бременни жени, все още са в неизвестност, след като малката, претоварена лодка е претърпяла инцидент край бреговете на южния италиански остров, съобщи бреговата охрана.", "date": "2019.10.07", "title": "Лодка потъна край Лампедуза, жертвите са най-малко 13"}
{"url": "https://www.dnes.bg/stranata/2019/10/07/instituciite-v-sliven-vsiava-se-panika-sred-romite.425366", "text": "\"Министерството на труда и социалната политика /МТСП/ и Агенцията за социално подпомагане /АСП/ категорично опровергават разпространената дезинформация сред семейства в Сливен, Ямбол, Карнобат, че \"децата им ще бъдат отнети\", заявяват двете институции в позиция до медиите.\n\n\r\n\"Бихме искали да успокоим всички родители, че дирекциите \"Социално подпомагане\" и отделите \"Закрила на детето\" не планират такива действия. Призоваваме всички семейства да не се поддават на провокации, които целят всяване на страх и паника\", посочват от МТСП и АСП.\n\r\nВ позицията се припомня, че предприемането на временна мярка за закрила \"настаняване на дете извън семейството\" се налага единствено с решение на съда, при това само при изрични основания, определени в Закона за закрила на детето. В законодателството, което ще влезе в сила от 1 януари 2020 г., не се предвижда промяна на този принцип, заявяват още от социалното министерство, пише БТА. \n                    \n                    \n                \n                \n                \n                \r\n\"Призоваваме при съмнения и притеснения родителите да се обръщат за информация и съдействие към институциите - местните дирекции \"Социално подпомагане\" и отделите \"Закрила на детето\", училищата, регионалните управления на образованието и структурите на МВР\", се казва в позицията.", "date": "2019.10.07", "title": "Институциите в Сливен: Всява се паника сред ромите "}
{"url": "https://www.dnes.bg/index/2019/10/07/paradoks-presledvani-narkotrafikanti-spasiha-policai-v-moreto.425287", "text": "\r\nПолицейско преследване край бреговете на Малага отвежда полицаите във вътрешността на Средиземно море. Те са въвлечени в преследването на четирима души, заподозрени в трафик на наркотици. \n\r\nПолицаите обаче са върху малка лодка, по следите на още по-малко плавателно средство. Не след дълго полицаите се озовали във водата. \n\r\nХеликоптер от въздушния отряд на Малага, който също проследявал операцията от въздуха, заснел част от преследването. На видеото се вижда, че полициейската лодка се опитва да прихване целта си под ъгъл. Скоростта и вълните обаче оказват лоша шега, пише New York Times. \n                \n                \n                \r\nЛодката се разклаща и трима полицаи падат в морето. Тяхната лодка продължава да се върти, извън контрол, а самите полицаи се опитват да изплуват далеч от нея. \n\r\nГоре, във въздуха, служителите в хеликопетра осъзнават, че полицаите долу са в беда и вадят мегафона и молят: Ще може ли заподозрените да спасят полицаите? \n\r\nТака все пак хората, които до преди малко биват преследвани, се оказват в ролята на спасители с малката си гумена лодка. Вместо да се опитат да избягат, те подават ръка на полицията, а добре опаковани пакети плуват около тях, разпилени след сблъсъка. \n\r\nВ крайна сметка, полицаите не само са спасени, но и успяват да заловят над 80 пакета хашиш, които са паднали от лодката. \n\r\nЧетиримата трафиканти, които ги спасяват, са арестувани и откарани обратно на брега и вкарани в ареста.", "date": "2019.10.07", "title": "Парадокс? Преследвани наркотрафиканти спасиха полицаи в морето "}
{"url": "https://www.dnes.bg/eu/2019/10/07/bylgarski-moriak-zagina-na-korab-do-ostrov-sardiniia.425367", "text": "24-годишен български моряк е загинал на кораб до остров Сардиния в понеделник в 10,30 сутринта. Друг моряк, за когото също се смята, че е българин, е бил ранен, има фрактури и на двата крака, съобщиха италианските медии, пише „“.\n\n\r\nНе се съобщават нито имената на моряците, нито вида на инцидента. Става въпрос за кораб „Малта” на италианската компания „Грималди”. Инцидентът станал, докато корабът плавал между пристанищата на Каляри и Порто Торес.\n\r\nКапитанът на кораба поискал оказването на помощ от Бреговата охрана. От пристанището на Порто Торес се вдигнал хеликоптер, за да бъдат организирани дейностите по оказването на медицинска помощ. Веднага след оценка на ситуацията било решено корабът да пристигне до дестинацията си в Порто Торес, за да могат в него да се качат представители на Бреговата охрана, сред които капитан Джанлука Оливети.\n                    \n                    \n                \n                \n                \n                \r\nПо случая разследват Бреговата охрана на Порто Торес и Прокуратурата на град Сасари.", "date": "2019.10.07", "title": "Български моряк загина на кораб до остров Сардиния"}
{"url": "https://www.dnes.bg/mestni-izbori-19/2019/10/07/djambazki-kani-kanditat-kmetovete-na-test-za-droga.425342", "text": "Един от претендентите за кмет на София - Ангел Джамбазки, изпрати писма до своите конкуренти в битката за столицата с покана утре, 8 октомври, от 9.00 ч. в поликлиниката на  Военномедицинска академия (ВМА) да си направят кръвни тестове за наркотици.\n\n\r\n\n\r\n„Очаквам всички парламентарно представени партии със свои кандидати, както и всички, които според социологията имат своето влияние и шансове да станат градоначалници на столицата да тестват себе си за зависимости от наркотични вещества“, призовава Джамбазки.\n                    \n                    \n                \n                \n                \n                \r\n„Все пак е важно нашите избиратели да знаят кого избират и дали кандидатите, за които гласуват, не използват забранени вещества. Това ще е тест и за други зависимости“, категоричен е още кандидатът на ВМРО за кмет на София, съобщиха от пресцентъра на партията.", "date": "2019.10.07", "title": "Джамбазки кани кандитат-кметовете на тест за дрога"}
{"url": "https://www.dnes.bg/politika/2019/10/07/iotova-podkrepi-izuchavaneto-na-bylgarski-ezik-v-kazahstan.425362", "text": "Развитието на българската общност в Казахстан и изучаването на български език бе основна тема на разговорите между българския вицепрезидент Илияна Йотова и президента на Казахстан Касим-Жомарт Токаев. Със среща с президента Токаев започна двудневното посещение на вицепрезидента Йотова в Казахстан по покана на българската общност, съобщава пресцентърът на президенството. \n\n\r\n\r\n \r\n„Поздравявам Ви за Вашата мисия, дълбокото ни убеждение е, че богатството на нашата страна е в многообразието от различни националности и етноси”, подчерта казахстанският президент пред Илияна Йотова.\r\n \r\nВ Казахстан живеят около 140 различни националности и етнически групи, а българската общност е една от най-старите и с признат статут на национално малцинство. „Интеграцията на различните народи е един от приоритетите в националната политика, в Концепцията за развитието на гражданското общество до 2025 г. В Казахстан, в различни части на страната се развиват пет културни центъра на българската общност”, заяви президентът Токаев и добави, че връзките с прародината трябва да бъдат още по-преки и интензивни.\r\n \r\nАкцент в разговорите бе представителството на българската общност в Асамблеята на народа на Казахстан и изучаването на български език. От страна на българското министерство на образованието има готовност за изпращане на професионален педагог и учител по български език и литература. Идеята е от следващата година да започне пълноценна работа и неделно училище в столицата Нурсултан.\r\n \r\n„Целта на нашата визита е да направим контактите с нашите сънародници още по-близки и по-енергични и да възстановим изучаването на български език и култура в училище. За съжаление обучението по български език е преустановено преди години, закрити са и лекторатите по български език в казахстанските университети“, посочи Илияна Йотова.\r\n \r\nВицепрезидентът оцени високо създадения модел на толерантност и разбирателство между различните народи и религии като цитира един от най-големите философи на Казахстан Абай – „Единството трябва да е в умовете”. „Само така можем да предотвратим конфликти и кризи, на които, за съжаление, нашето поколение е свидетел”, подчерта вицепрезидентът Йотова. Илияна Йотова представи пред президента Токаев възможностите, които дава българската държава за обучение на казахстански студенти от български произход.\r\n \r\nВицепрезидентът поздрави Касим-Жомарт Токаев с избирането му за президент на Казахстан, като подчерта голямото значение на реформите, които предприема в управлението на страната. „Планът на нацията” е дългосрочната програма на Казахстан, която цели до 2050 г. страната да е в първата десетка на най-развитите държави в света.\r\n \r\nБългарският вицепрезидент подчерта, че Казахстан е най-сериозният партньор на ЕС и на България в Централна Азия. „България цени високо стабилността и приятелските отношения с Казахстан. Двете страни могат да бъдат много добри партньори и да реализират съвместни инвестиции в цифровизацията и високите технологии. България има много добре подготвени кадри и традиции в тази област”, изтъкна Илияна Йотова.\r\n \r\nВицепрезидентът обърна внимание върху високите социални критерии, поставени от президента Токаев като изискване към предстоящите реформи. „Трябва да правим икономика за „малкия човек”, за развитие на малкия и средния бизнес и така да мотивираме своите граждани”, подчерта Илияна Йотова.\r\n \r\n„Очакваме президента Радев в нашата страна през следващата година”, каза президентът на Казахстан, като отбеляза проведените разговори с българския държавен глава на 74-ата сесия на ООН в Ню Йорк. „Надявам се тогава да имаме конкретни резултати и най-вече работещо българско училище”, каза в заключение Илияна Йотова.\r\n \r\nВицепрезидентът подари на казахстанския президент реплика на меча на хан Кубрат и чаша, изрисувана от 13-годишния Веско от Центъра за настаняване от семеен тип „Княгиня Мария Луиза“, град Пловдив. Чашата Веско изрисува на 23-ия Фестивал на радостта в село Ястребино, който се организира от Обществен фонд „Детство“.", "date": "2019.10.07", "title": "Йотова подкрепи изучаването на български език в Казахстан "}
{"url": "https://www.dnes.bg/index/2019/10/07/niakolko-stolichni-kvartala-ostavat-bez-voda-utre.425368", "text": "Поради авария на стратегически водопровод утре от обяд се налага спиране на водоподаването в райони на столицата в следната последователност:\n\r\nкв. Драгалевци - от 12:00 на 8.10.2019г.  до 00:00 ч. на 09.10.2019г. \n\r\nв.з. Малинова долина  – от 12:30 ч. на 08.10.2019г.  до 00:30 ч. на 09.10.2019г.\n\r\nкв. Киноцентъра - от 13:00 ч. на 08.10.2019.  .  до 01:00 ч. на 09.10.2019г.  \n\r\n c. Владая - района заключен между ЖП линия „София-Перник“, ул.„Лесковец“, ул.“Войнишко въстание“ ,ул.“Любомир Миланов“,ул. „Акад. П. Стайнов“, ул.“Равнище“ и в.з. Приплат - от 12:00ч. на 08.10.2019.г. до 00:00ч. на 09.10.2019.  \n                \n                \n                \r\nкв. Бояна -  от 14:30 ч. на 08.10.2019. до 02:30 ч. на 09.10.2019г.   \n\r\nв.з Беловодски път - от 15:00 ч. на 08.10.2019г.  . до 03:00 ч. на 09.10.2019г.   \r\n  \r\nв.з. Килиите - от 15:30 ч. на 08.10.2019г.  . до 03:30 ч. на 09.10.2019г.    \n\r\nв.з. Мала кория - от 15:30 ч. на 08.10.2019г.  . до 03:30 ч. на 09.10.2019г.   \n\r\nкв. Княжево, района заключен между ул. “Панорамен път”, “Проф. Державин”, бул. “Цар Борис III”, “Ген. Михаил Кутузов”, “Карамфил”, “Бойна слава”, “Клек”, “Сребриста липа” и “Бял равнец”- от 15:30 ч. на 08.10.2019г.  .  до 03:30 ч. на 09.10.2019г.  \n\r\nкв. Княжево, района заключен между бул. “Цар Борис” III и ул. “Княжевска”, ЖП линията „София  - Перник“ и ул. “Владайско въстание”-  от 15:30 ч. на 08.10.2019г.  . до 03:30 ч. на 09.10.2019г.  \n\r\nкв. Горна Баня и в.з. Горна баня – от 15:30 ч. на 08.10.2019г.  . до 03:30 ч. на 09.10.2019г. \n\r\n„Софийска вода“ предварително се извинява за неудобството на клиентите си от засегнатите райони. Подробна информация има на страницата на „Софийска вода“  в раздела „Планирани спирания“.", "date": "2019.10.07", "title": "Няколко столични квартала остават без вода утре "}
{"url": "https://www.dnes.bg/sofia/2019/10/07/metadonovata-programa-shte-byde-premestena-ot-mladost-1.425364", "text": "\nДо края на месец декември т.г. Метадоновата програма, която се намира на територията на УМБАЛ „Св. Анна “ – София, ще бъде преместена. Този ангажимент пое министърът на здравеопазването Кирил Ананиев на среща с представители на Инициативния комитет на живеещите в кв. Младост 1, съобщиха от здравното заведение.\n\n \n\r\nМинистърът изслуша притесненията на жителите на района около Окръжна болница и отново посочи мерките, които са взети, и напомни, че ситуирането на Метадоновата програма към Държавна психиатрична болница за лечение на наркомании и алкохолизъм (ДПБЛНА) в УМБАЛ „Св. Анна “ – София е временно.\n                    \n                    \n                \n                \n                \n                \r\nМинистерството на здравеопазването призовава всички граждани към толерантност спрямо пациентите на Метадоновата програма.\r\nСпоред недоволните хора мястото не е подходящо, защото е на метри от жилищните блокове и детска градина. Хора, живеещи в околността, твърдят, че откриват редовно по улиците шишета от метадон, както и спринцовки, а кражбите и разбитите коли станали повече.", "date": "2019.10.07", "title": "Метадоновата програма ще бъде преместена от \"Младост 1\""}
{"url": "https://www.dnes.bg/index/2019/10/07/sedmichen-horoskop-na-koi-zodii-shte-im-vyrvi.425357", "text": "Астрологията е наука, която изучава взаимодействието между Слънцето, Луната и останалите планети и отражението им върху живота, хората и причините за събитията, случващи се на Земята. Астрологът вижда тези аспекти и ги анализира.\r\nПредлагаме ви седмичен хороскоп за периода 7 – 13 октомври, изготвен от астролога Петя Георгиева.\r\n\r\nПредстоят промени. Няма да са генерални, но ще засегнат всички сфери от ежедневието. На първо място е желателно да проследявате старателно здравословното си състояние. Не се преуморявайте, не се и обездвижвайте. И двете крайности са еднакво вредни. Способността ви да мислите бързо е полезна, но ако настоявате прекалено много на своето ще навредите на личните и делови отношения. Овладейте се своевременно, за да не се наложи да правите нещо, което никак не обичате, а именно да се оправдавате.\r\n                \n                \n                \r\nСлужебните ангажименти ще са повече от обикновено, но няма да ви затруднят. Постигнатите от вас резултати ще получат висока оценка от шефовете, но може да станат повод за клюки между колегите. Игнорирайте ги, за да не ви въвлекат в твърде хлъзгава територия. Не коментирайте предложенията за повишение в йерархичното ниво или покана за сътрудничество и разработване на съвместен проект. Любовните отношения ще са спокойни, ако не водите борби за надмощие.\r\n\r\nЩе научите новости, които ще са ви полезни в две направления. Ще можете да развиете някои свои потенциални способности и ще промените мнението си за основни фактори, влияещи върху организацията на ежедневието ви. Не се задълбавайте в дребни проблеми, в които може да се опитат да ви въвлекат. Гледайте по-широко на случващото се около вас, колкото и драматични нюанси да се опитват да му предават останалите участници. Ако сте прекалено настоятелни при уреждането на въпроси с продължителен ефект има опасност да загубите всичко, за което се борите.\r\n", "date": "2019.10.07", "title": "Седмичен хороскоп - на кои зодии ще им върви?"}
{"url": "https://www.dnes.bg/world/2019/10/07/liuk-beson-othvyrli-obvineniiata-v-iznasilvane.425365", "text": "Френският режисьор и сценарист Люк Бесон, чието дело за изнасилване беше възобновено през месец октомври, отхвърли обвиненията, отправени срещу него, съобщава телевизионният канал Би Еф Ем.\n\n\r\nВ интервю пред медията кинотворецът заяви, че делото е скалъпено от А до Я. \"Не съм извършвал никакви насилствени действия спрямо жени. Никога не съм вдигал ръка срещу тях и никога не съм ги заплашвал\", заяви Бесон. Той сподели, че никога през живота си не е принуждавал жена към каквото и да било - нито във физически, нито в морален аспект. \"На никого не съм давал наркотици. Всичко това е лъжа!\", заяви режисьорът, пише БТА. \n                    \n                    \n                \n                \n                \n                \r\nПри все това Бесон призна, че е поддържал любовна връзка в продължение на две години с една от девойките, която миналата година го обвини в изнасилване. \"Допускал съм грешки. Лъгал съм, дори и самия себе си\", като добави, че е крил тази своя връзка от съпругата и децата си.\n\r\nПрез месец май м.г. белгийско-холандската актриса Санд Ван Рой подаде оплакване в полицейски участък в Париж, заявявайки, че режисьорът я изнасилил. Тя се срещнала с него в хотел \"Бристол\", недалеч от Елисейския дворец. Бесон сипал наркотици в чая й и след като загубила съзнание, я изнасилил. Когато по-късно се събудила и си спомнила какво се е случило, се обадила в полицията..\n\r\nРезултатите от направения в края на месец май м.г. токсикологичен анализ на кръвта на 28-годишната актриса бяха отрицателни.\n\r\nОсвен това тя не отрича, че по-рано е имала интимна връзка с Бесон.", "date": "2019.10.07", "title": "Люк Бесон отхвърли обвиненията в изнасилване "}
{"url": "https://www.dnes.bg/notifikacii/2019/10/07/spipaha-i-vtoriia-obirdjiia-na-banka-ostana-edin-da-se-izdirva.425309", "text": "Полицията в София е задържала втори човек за обира на 185 хиляди лева от банков клон в хипермаркет на бул. \"Европа\". \n\r\nПо информация на БНР това е човекът, изработил ключа, с който е проникнато в офиса на банката\n.\n\r\nПродължава издирването на още един от крадците, за когото се предполага, че е участвал в обира.\n\r\nПреди ден беше арестуван единият от участниците, у него бяха открити около 60 хил. лева от откраднатата сума.\r\n \r\nКражбата стана в съботаслед 16 ч. в банков офис, който се намира в сградата на голям хипермаркет на столичния булевард „Европа”. След като прибрали парите, обирджиите избягали с кола.\n                \n                \n                \r\nАвтомобилът им беше намерен опожарен на 10 км от местопрестъплението – в района на село Мрамор.\n\r\nБанковият обир в София е планиран, а обирджиите в продължения на няколко дни са наблюдавали обекта. Влезли са в офиса без маски, но с наведени глави, прибрали са парите, избягали са с кола и после са я запалили.\n\r\nКасиерката е обяснила пред разследващите, че е прибрала парите в плик, оставила ги в сейфа, затворила го, но не го заключила.\n\r\nСлед това излязла за кратко и като се върнала, цялата сума била изчезнала. Oт банковия офис са задигнати 185 хил. лв.", "date": "2019.10.07", "title": "Спипаха и втория обирджия на банкa, остана един да се издирва"}
{"url": "https://www.dnes.bg/stranata/2019/10/07/vlogyr-ot-moldova-si-haresa-kiustendil-reklamira-go.425293", "text": "Влогър от Молдова засне в Кюстендил филм, с който ще представи града пред няколкомилионната си аудитория от младежи, които са негови последователи в интернет и следват пътешествията му по целия свят.\r\nВладимир Караманов е впечатлен от уникалните природа, история и разположение на Кюстендил. Решил е да разкаже за този град в Югозападна България, и дори да го препоръча като близка и интересна дестинация, предлагаща възможности за посещение на четири страни в едно пътешествие.\r\nКараманов вече е бил в България, но е представил страната ни само с Черноморието и курортите там. Сега е изненадан от възможностите и перспективите на този град в Югозападна България.\r\n\"Реших да съчетая идването си в Кюстендил с един от празниците на града - този на плодородието. Видях много гостоприемни, усмихнати хора, опитах и много вкусни плодове и зеленчуци\", разказа Караманов, пред БТА.\r\nПрез последните три години той е посетил повече от 30 страни.\r\n                    \n                    \n                \n                \n                \n                В региона на Кюстендил той първо посетил водопада в село Раждавица. Районът е известен освен с красивите водни каскади и с многообразието на фауната - десетки видове пеперуди, някои от които могат да се видят само там.\r\n\"Много ми хареса природата. Заснел съм я с дрон, за да мога максимално да покажа красотата на този край. Градът също много ми хареса - видях какви хора живеят тук - добродушни, гостоприемни, лъчезарни. Не ми хареса обаче това, че има много изоставени места. Вижда се, че доста хора са напуснали града, родните си места. Има и много разрушени и неподдържани административни сгради\", отбеляза Караманов.\r\nЗа Кюстендил е категоричен, че е очарован от града - и от хората, и от историята на града. Посетил е много музеи и разполага с голямо количество заснет материал.\r\n\"Първото, което ми харесва в Кюстендил е, че се намира на много добро място - близо до столицата, близо са Северна Македония, Сърбия и Гърция - оттук лесно може да се тръгне на път и да се посетят заедно четири страни.\r\nБях озадачен, че в Кюстендил има толкова богати минерални извори - това може би няма да е интересно на младежите, но ще бъде любопитно за останалите последователи на влога ми\", допълни той.\r\nСпоред Караманов уникалното, с което градът може да привлича много хора от чужбина е и това, че съвсем близо до него има писти за различни зимни спортове.\r\n ", "date": "2019.10.07", "title": "Влогър от Молдова си хареса Кюстендил, рекламира го"}
{"url": "https://www.dnes.bg/obshtestvo/2019/10/07/poiskano-ot-knsb-oshte-200-mln-lv-za-biudjeta-na-nzok.425304", "text": "\nНационален протест, организиран от КНСБ, събра в София хиляди медицински сестри. \n\r\nСиндикатите настояват минималната заплата на медицинските сестри в общинските болници да е 900 лева, а в университетските - 950 лева, и съответно 1100 и 1200 лева начална стартова заплата за младите лекари. \r\nОрганизаторите на протеста смятат, че трябва да се намери решение на проблемите днес и то за всички медици, които работят в системата на здравеопазването. \n\n Председателката на Асоциацията Милка Василева и вицепрезидентът на КНСБ д-р Иван Кокалов обясниха, че в бюджета на НЗОК трябва да влязат от 200 милиона лева. \n                    \n                    \n                \n                \n                \n                \r\n\"Абсолютно реалистично е и ние отдавна смятаме, че е реалистично, защото това е заложено в Колективния трудов договор, а преди да се подпише Колективен трудов договор, са направени необходимите финансови разчети\", каза Василева пред БНР.\n\r\n\"Протестът е съвсем навреме. Аз очаквам, че действително ще се посъбудят политиците и действително ще се изпълни Колективният трудов договор. Най-различни сметки има, но ако влязат допълнително, може би над 200 милиона в Касата, специално за болничното здравеопазване, мисля, че 99% ще бъдат достигнати нивата\", смята Кокалов. \n\r\nПротестната акция има за цел да предложи на законодателната, на изпълнителната и на местната власти да стане възможно и да бъде изпълнено заплащането, което е договорено в Колективния трудов договор през 2018-а за сектор \"Здравеопазване\". \n\r\nДекларация с исканията на протестиращите ще бъде внесена в Народното събрание, в Министерския съвет, в Министерството на здравеопазването и в Министерството на финансите. \n\r\nБългарският лекарски съюз обяви в края на миналата седмица, че няма да се включи в протеста поради постигнати договорености с Министерството на здравеопазването, които гарантират по-добри условия на труд и заплащане на лекарите и на специалистите по здравни грижи. \n\r\nОт Националното сдружение на общопрактикуващите лекари също не участват, защото не могат да увеличат заплатите, както е записано в КТД, тъй като в тези болници няма такива приходи.\n\r\nСпоред д-р Мими Виткова, председател на Асоциацията на лицензираните дружества за доброволно здравно осигуряване и бивш здравен министър тече процес на тотална подмяна на общественото здравеопазване с частно.\n\r\n\"Здравеопазването не е сергия, а е дълбоко социална система\", подчерта тя. \n\r\nСпоред нея през клиничните пътеки няма да се реши проблемът, затова и протестите отново набъбват и се разрастват, а двете правителствени постановления за увеличаване на средствата са смущаващи.\n\r\n\"За да се направи това постановление на Министерския съвет, би трябвало да са извадени едни бюджетни пари – 50 млн. лева. След 1 месец тихо, незабелязано от 50 млн. те стават 6 млн. Как цялото правителство реши, че може да извади тези пари и да ги даде на търговски дружества. Нашата здравна система е единствена в света, която е прост аритметичен сбор от търговски субекти. Такава здравна система в света няма\", коментира тя.\n\r\nПо думите на д-р Виткова има цели профили в медицината, в които не е влязъл нито лев от увеличението на клиничните пътеки. \n\r\nТя смята, че разделянето на протеста няма да е от полза. \n\r\n\"Ако целта е наистина да се намалят тежките диспропорции във възнагражденията в здравната система, би трябвало силите да бъдат обединени, а позициите избистрени\", категорична е д-р Виткова. \n\r\nТя подчерта, че формирането на заплатите сега е в ръцете на търговските дружества. Според нея, докато това е така, няма как да се реши проблемът, защото в момента има 4 и 5-цифрени заплати и те не са единични. \r\nБившият здравен министър изказа мнение, че е необходима методика за формиране на работната заплата, за да има повече справедливост. Според д-р Виткова трябва да се увеличат публичните разходи за здравеопазване и да се намалят разходите от джоба на пациента.\r\n                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        ", "date": "2019.10.07", "title": "Поискано от КНСБ: Още 200 млн. лв. за бюджета на НЗОК "}
{"url": "https://www.dnes.bg/akoshtete-vqrvaite/2019/10/07/spored-zodiiata-kakvo-vi-ochakva-v-liubovta-tazi-sedmica.425302", "text": "\r\nЖеланието ви да въздействате върху решенията на половинката ще бъде посрещнато с неприязън. Не е изключено да решите, че това е достатъчен повод за да сложите край на връзката си. Ще сте изключително напрегнати в средата на седмицата. Помислете как ще се чувствате, ако човекът, на когото сте посветили чувствата си изведнъж изчезне от живота ви.\r\n \r\n\r\n \r\nНякой изненадващо ще ви разкрие чувствата си. Изведнъж ще решите, че имате нужда от повече самостоятелност и ще започнете да отлагате срещите с текущата си половинка. Той/тя със сигурност ще изрази недоволство, но вас това няма да ви впечатли кой знае колко. Желанието ви за екстремни емоции ще е по-силно от всичко друго. Ако не се издадете с необмислени изказвания всичко ще мине незабелязано.\r\n \r\n\r\n \r\nПрекалено сте чувствителни и необичайно подозрителни през тази седмица. Всяка дума, която не одобрявате ще ви изглежда като обида или намек за изневяра. Във ваша полза е да не се срещате с половинката си всеки ден. Благоприятните дни за романтични преживявания са сряда и четвъртък. Тогава настроението ви ще е най-стабилно. В почивните дни се забавлявайте с ежедневните си приятели. Ще ви разведрят и ще забравите съмненията си.\r\n \r\n", "date": "2019.10.07", "title": "Според зодията: Какво ви очаква в любовта тази седмица?"}
{"url": "https://www.dnes.bg/world/2019/10/07/mechki-se-razhojdat-po-gradskite-ulici-v-rumyniia.425312", "text": "Мечки са забелязани по улиците на три града в окръг Брашов, Централна Румъния, съобщават румънски медии.\r\n\r\nВ неделя чрез системата за предупреждения RO-ALERT населението на градовете Брашов и Предял бе информирано, че четири мечки са забелязани по улиците в района на хотел \"Урсулец\" (меченце на румънски език) в Предял, а друга мечка - на улица в град Брашов.\r\n\r\nЖурналисти от местна медия в Брашов пишат, че \"от няколко вечери мечка с три мечета ходи по кофите за боклук на ул. \"Жепилор\", а в квартал Ръкъдъу \"присъствието на мечки е станало нещо обичайно\".\r\n\r\nАгенция Медиафакс съобщава, че в друг град в окръг Брашов - Фъгъраш, също е забелязана мечка. Жител на Фъгъраш е публикувал във Facebook клип, на който се вижда голяма мечка да тича по улиците на града. В коментари към публикацията местни жители посочват, че видеото не е никак забавно, защото мечки слизат в града заради изсичането на горите, пише БТА.\r\n\r\n ", "date": "2019.10.07", "title": "Мечки се разхождат по градските улици в Румъния"}
{"url": "https://www.dnes.bg/blizak-iztok/2019/10/07/sasht-niama-da-zashtitavat-kiurdite-v-siriia-ot-turski-ataki.425292", "text": "Съединените щати са уведомили командващия Сирийските демократични сили в Сирия тази сутрин, че американските войски няма да ги защитават от турски атаки, предаде Ройтерс, позовавайки се на американски източник.\n\r\nПредставителят на САЩ е заявил пред агенцията, че американските сили са освободили два наблюдателни пункта в Тал Абяд и Рас ал Аин в Североизточна Сирия край границата с Турция.\n\n\n\r\nЗасега останалите американски сили остават на позиции, добави източникът.\n\r\nВодещо участие в Сирийските демократични сили /СДС/ има сирийската кюрдска милиция Сили за защита на народа /СЗН/, разглеждана от Анкара като терористична организация, свързана с нелегалната Кюрдска работническа партия /ПКК/.\n                    \n                    \n                \n                \n                \n                \r\nМеждувременно турският министър на външните работи Мевлют Чавушоглу обяви в Тwitter, че Турция е решена да прочисти границата си със Сирия от терористи и да гарантира своята сигурност. Това предаде турската частна телевизия НТВ.\n\r\nИзявлението бе направено по повод подготовките на Турция за военна операция в Северна Сирия, източно от р. Ефрат.\n\r\n\"От самото начало на кризата в Сирия ние подкрепяме териториалната цялост на тази страна и ще продължим да го правим занапред. Решени сме да гарантираме оцеляването и сигурността на своята страна, като прочистим района от терористи. Ще допринесем и за спокойствието, мира и стабилността на Сирия\", написа Чавушоглу в Twitter.\r\nПо-рано, цитирайки подкрепяните от САЩ кюрдски сили в Сирия, Асошиейтед прес съобщи, че американските войски са започнали да се изтеглят от районите в Сирия близо до границата с Турция.\n\r\nТова се случи часове, след като Белият дом заяви, че силите на САЩ в Североизточна Сирия ще се изтеглят и ще разчистят пътя пред очаквана турска офанзива. На практика те изоставят кюрдските бойци, които се биха редом с американските сили в продължилата с години кампания срещу \"Ислямска държава\".\n\r\nРешението беше взето в момент, когато Турция се готви за нападение срещу контролираните от кюрди райони в Североизточна Сирия, подчертават съставените предимно от кюрди Сирийски демократични сили (СДС). То ще навреди на борбата срещу ИД, предупреждават те.\n\r\nЕвентуална турска военна инвазия в северната част на Сирия ще доведе до голямо възраждане на \"Ислямска държава\" и ще сведе до нула резултатите от години успешни битки срещу джихадистката групировка. Оцелелите лидери на Ислямска държава ще могат да излязат от скривалищата си, се казва още в цитирано от Франс прес изявление на СДС.\r\n ", "date": "2019.10.07", "title": "САЩ няма да защитават кюрдите в Сирия от турски атаки"}
{"url": "https://www.dnes.bg/sport/2019/10/07/grisho-padna-s-edno-miasto-v-svetovnata-ranglista.425314", "text": "Първата българска ракета Григор Димитров отстъпи с едно място в световната ранглиста на АТП, след като през миналия понеделник отпадна още на старта на турнира по тенис за мъже в Пекин. Тогава Гришо загуби от руснака Андрей Рубльов.\r\nТой няма да играе и на предстоящия \"Мастърс\" в Шанхай, но ще бъде в основната схема на турнира в Стокхолм следващата седмица.\r\n\r\nСедмичната ранглиста не предложи изменения в челната десетка. Тя е оглавявана от Новак Джокович (Сърбия) с 10365 точки, следван от Рафаел Надал (Испания) с 9225, Роджър Федерер (Швейцария) с 7130 и други.\r\n\r\n ", "date": "2019.10.07", "title": "Гришо падна с едно място в световната ранглиста"}
{"url": "https://www.dnes.bg/politika/2019/10/07/knsb-se-prebori-s-vlastta-200-mln-lv-poveche-za-zdrave-dogodina.425313", "text": "КНСБ поиска повече пари за следващата година да бъдат отпуснати за здравеопазването и след спешна среща в Министерския съвет ресорният министър Кирил Ананиев обеща, че догодина средствата за болниците в бюджета на НЗОК ще бъдат увеличени с над 200 милиона лева. \n\n\n Ананиев, заедно с ръководството на КНСБ и на Българската асоциация на професионалистите по здравни грижи, се срещна с вицепремиера Томислав Дончев. \n\r\nОт тези 200 млн.лв. 3/4 ще бъдат предвидени за заплати на персонала, увери той. \n\r\nПо думите на министъра в държавните болници ще бъде възможно да се достигнат нивата на заплащане, заложени в Колективния трудов договор. \n                    \n                    \n                \n                \n                \n                \r\nС бюджета за следващата година даваме устойчивост на допълнителния ресурс, отпуснат тази година от правителството, коментира Ананиев и увери, че стриктно ще се контролира разходването на средствата за заплати. \r\nПредвидено е през следващата година част от стойността на клиничните пътеки да бъде заделяна за възнаграждения.\n\r\nПламен Димитров, президент на КНСБ каза, че по време на срещата е било обсъдено и финансирането на детското и училищното здравеопазване.\n\r\nСредствата и за тях са завишени, но не толкова колкото очаквахме, каза Димитров, цитиран от БТА. \n\r\nПо думите му синдикатът ще продължи да защитава и интересите на малките и общинските болници, в които не могат да бъдат достигнати нивата на заплащане, договорени в Колективния трудов договор.", "date": "2019.10.07", "title": "КНСБ се пребори с властта: 200 млн. лв. повече за здраве догодина"}
{"url": "https://www.dnes.bg/cars/2019/10/07/iskate-nadejdna-kola-vtora-ryka-izberete-iaponska-ili-koreiska.425296", "text": "Японски и корейски модели са най-надеждните на пазара втора ръка през 2019 г. Поне така излиза от рейтинга, съставен от британския застраховател Warranty Direct.\n\r\nКласацията е направена въз основа на броя на ремонтите и разходите за тях при даден модел. Получава се индекс за надеждност, в който 5 от първите 10 коли за от Япония, а три от Южна Корея. В Топ 10 попадат и два европейски модела - Opel Agila, който във Великобритания се продава като Vauxhall Agila и Citroen C1.\n\r\nЛюбопитното е, че класацията за 2018 г. е почти идентична, като Топ 3 си остава непроменен. Новите модели в нея са Hyundai i20, който влиза на осма позиия, както и Suzuki Alto.\n\r\nНа какъв принип обаче е съставена тази класация? За разлика от повечето застрахователни компании, Warranty Direct предлага полици, които покриват не само щетите при катастрофа, но и разходите за ремонт на автомобила. Това е един вид удължена гаранция. Застрахователят разполага с огромна база данни и е наясно кои части се развалят при всеки модел, колко често той влиза в сервиза и какви са годишните разходи за поддръжка и ремонт.\n                    \n                    \n                \n                \n                \n                \r\nВсички тези данни образуват индекс, като средната стойност е 100. Автомобилът с резултат по-висок от 100 е по-малко надежден, докато този с най-малко точки е най-надежден. \n\r\nВ случая, това е Toyota iQ, който беше на първо място и през 2018 г.\n\r\nВ същото време най-надеждният автомобил невинаги е най-евтиният. Затова и в таблицата за показани средните годишни разходи за ремонт, измерени за период от 5 години. Това показва, че кола, която има сравнително високи разходи за ремонт може да се сравнява с кола, която по-често влиза в сервиз, но е по-евтина за поправка.\n\r\nВ случая, лидерът Toyota iQ не е най-евтин за поддръжка с 252 евро за 5 години, но пък шансовете да посетите сервиза с него са малки. В същото време Mitsubishi Lancer излиза само 78 евро, но пък влиза за ремонт по-често.\n\r\nКои са автомобилите на обратния полюс, тоест - най-ненадеждните? Колкото по-голяма и по-скъпа е една кола, толкова по-голям е шансът тя да излезе от строя. Разбира се, важна роля за това играе и стилът на шофиране.\n\r\nКакто и през миналата година, Maserati Granturismo отново е начело в тази негативна класация с 1304 евро разходи за ремонт за 5 години. Тази сума изглежда малка на фона на 3961 евро при собствениите на Nissan GT-R. В Топ 3 остават също BMW M5 и M6, докато Mercedes-Benz CL излиза от списъка. В него обаче попада Audi R8 с разходи за ремонт от 1139 евро.\r\n", "date": "2019.10.07", "title": "Искате надеждна кола втора ръка: Изберете японска или корейска!"}
{"url": "https://www.dnes.bg/stranata/2019/10/07/16-godishna-bere-dusha-sled-katastrofa-na-pytia-varna-burgas.425317", "text": "16-годишно момиче е с опасност за живота след пътен инцидент на пътя Варна-Бургас, съобщи бургаското МВР. \r\n\r\nИнцидентът е станал около 23 часа вечерта на 4 октомври. Според полицията 19-годишния шофьор е управлявал автомобила с несъобразено висока скорост и в комбинация с дъждовното време колата е катастрофирала. \r\n \r\nПри катастрофата са пострадали водачът на автомобила, който е прегледан и освободен за домашно лечение без опасност за живота, както и неговата 16-годишна спътничка от Бургас, която е с хематом в мозъка и кървящ бял дроб. \r\n\r\nТя е с опасност за живота и е настанена за лечение в УМБАЛ – Бургас.", "date": "2019.10.07", "title": "16-годишна бере душа след катастрофа на пътя Варна - Бургас "}
{"url": "https://www.dnes.bg/mish-mash/2019/10/07/specialisti-razkriha-hodeneto-na-kino-vi-systariava.425320", "text": "Отивате на кино за да се разтоварите след тежкия работен ден? Това може и да не е толкова полезно, колкото си мислите. Според група шведски специалисти  филмите предизвикват толкова много гримаси у зрителите, че лицата им се състаряват преждевременно, предават от БТА.\r\nЖанрът на филма също е от значение. Според специалистите от фирма за козметика, когато хората гледат страшен филм, лицата им се изкривяват от ужас поне 20 пъти. Трилърите пък предизвикват шокирана, напрегната или изненадана  физиономия 50 пъти. Още по-лош ефект имат комедиите - участниците в  изследването са се засмели или усмихнали 115 пъти, докато са гледали  такъв филм.\r\nРазличните гримаси могат да предизвикат образуване на бръчки между веждите и покрай очите. За период от пет години те могат да се задълбочат до 50 процента.\r\n\r\nСмехът влошава бръчките около очите и около устата до 40 процента.", "date": "2019.10.07", "title": "Специалисти разкриха: Ходенето на кино ви състарява "}
{"url": "https://www.dnes.bg/obrazovanie/2019/10/07/mon-vyrnalo-44-000-deca-v-uchilishte-4000-pak-otpadnali.425315", "text": "Близо 44 хиляди деца са били записани в училище за две години, след работата на екипите по Механизма за връщане в образованието, каза пред журналисти в Сливен министърът на образованието и науката Красимир Вълчев. Приблизително 4 хиляди са отпаднали вторично, допълни той.\r\nПо думите му трудно е да се отчете каква част от децата са в чужбина, като от близо 260 хиляди деца, които екипите са започнали да търсят в началото, 160 хиляди са били в чужбина.\r\nСпоред Вълчев предизвикателството пред образователното министерство е да накарат учениците да ходят редовно на училище. Той определи посещаемостта в проблемните училища между 40 и 50 процента.\r\nМинистърът подчерта, че е бил увеличен приемът в системата на професионалното образование от 48 на 56 процента, а децата са стимулирани чрез допълнителни стипендии, въвеждане на дуална форма на обучение. Целта е да се посрещне очакваният недостиг на пазара на труда.\r\n                    \n                    \n                \n                \n                \n                Вълчев присъства днес на откриване на учебна работилница в ПГ по текстил и облекло \"Добри Желязков\", оборудвана по проект по Национална програма \"Осигуряване на съвременна образователна среда\" на стойност 63 хил. лв и съфинансирана от фирмата \"Едоардо Миролио\" на стойност 10 хил. лева. Учениците ще работят на най-нови специализирани машини.\r\nВ професионалната гимназия по текстил и облекло \"Добри Желязков\" се обучават 302-ма ученици, разпределени в 14 паралелки, съобщи директорът на училището Даниела Караманова. Три от паралелките са дуални, като учениците се обучават в реална работна среда. Учебното заведение е единствено в страната, което обучава ученици в традиционните текстилни специалности, които са защитени - тъкачество, предачество, плетачество.", "date": "2019.10.07", "title": "МОН върнало 44 000 деца в училище, 4000 пак отпаднали"}
{"url": "https://www.dnes.bg/obshtestvo/2019/10/07/artisti-za-nenasilie-s-istorii-na-agresiiata-v-uchilishte.425294", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nКласните стаи все по-често стават арена на агресия, а способните да повлият на проблема си прехвърлят топката. \n\r\n\"Много беше трудно да отделим историите, които да разкажем на сцена. Те не са селектирани по някаква важност, а отделихме тези, които най-добре могат да се представят чрез средствата на театъра\", каза Мартина Апостолова от платформата \"Артисти за ненасилие\", която гостува в \"България сутрин\".\n\r\nСпоред нея обединяващата линия между всички описани истории е проследяването на пътя от тормоза до физическото насилие.\n\r\n\"За да се стигне до физическа агресия, има много предходни причини. Ние разглеждаме всички страни - на насилника, на жертвата и на тези, които просто наблюдават. Има много пасивни случаи. Разказваме една история за момче, което е станало свидетел на насилие над учител, но е останало да гледа клип на телефона си\", разказа актрисата Мартина Апостолова.\n                    \n                    \n                \n                \n                \n                \r\nТя обясни, че представлението е многопластово, защото се играе в различни помещения - има и включвания на живо.\n\r\n\"Крайният резултат идва от много наслагвани проблеми. Главното е семейството - това излезе от много от историите. Правихме и изследвания. Децата несъзнателно запечатват спомени от семейната среда\",", "date": "2019.10.07", "title": "\"Артисти за ненасилие\" с истории на агресията в училище"}
{"url": "https://www.dnes.bg/crime/2019/10/07/dvama-otmyknali-16-000-aluminievi-matrici-v-plovdivsko.425321", "text": "Полицията разкри крупна кражба в Пловдивско. Разследването е започнало в РУ - Труд по сигнал за откраднати 16 000 алуминиеви матрици от производствена база в село Радиново, съобщиха от МВР.\r\nПо първоначални данни щетите от посегателството възлизат на над 250 хиляди лева. При проведените разследвания, осъществени със служителите от пловдивския отдел \"Криминална полиция\", криминалистите събрали доказателства, че извършители са 36-годишен столичанин и 48-годишен пазарджиклия.\r\nАктивно съдействие на разследващите е оказано и от Института по психология на МВР.\r\nС прокурорско постановление по-младият мъж е задържан за срок до 72 часа. Съучастникът му е обявен за издирване. Работата по случая продължава.", "date": "2019.10.07", "title": "Двама отмъкнали 16 000 алуминиеви матрици в Пловдивско"}
{"url": "https://www.dnes.bg/balkani/2019/10/07/bydeshtiiat-premier-na-kosovo-iska-voenni-reparacii-ot-syrbiia.425326", "text": "Лидерът на косовското движение Самоопределение Албин Курти, чиято партия спечели най-много гласове на изборите в неделя, заяви в интервю за виенския в. \"Стандарт\", че ще отмени митата за сръбски стоки, но ще поиска военни репарации от Сърбия, предаде Танюг.\n\r\nВ интервюто, дадено преди изборите, Курти каза, че ако стане премиер, още през първата седмица от мандата си ще започне диалог с косовските сърби, какъвто нито един премиер досега не е водил,.\n\r\n\"През първия месец освен това трябва да видим докъде сме стигнали след 33 споразумения, които сме сключили досега с Белград. А след това ще се радвам на среща с върховния представител на ЕС Жозеп Борел. Все ми е едно, че е от Испания, която не признава Косово\", каза Курти. Той добави, че не е доволен от предшественичката на Борел Федерика Могерини, макар че тя беше от страна, признаваща Косово.\n                    \n                    \n                \n                \n                \n                \r\nНа въпрос дали, ако стане премиер, ще представлява и косовските сърби, Курти отговори: \"Разбира се. Вярвам, че ще има сърби, които ще помислят дали не правя това по-добре от /сръбския президент Александър/ Вучич.\"\n\n\r\nПо отношение на митата Курти каза, че това не е негова политика и смята да ги замени на принципа на реципрочността. Белград, например, трябва да приеме косовските регистрационни номера и документи, на които пише \"Република Косово\". Той посочи също, че желае изясняване на съдбата на изчезналите по време на конфликта в Косово независимо от тяхната националност и смята, че трябва да се формират съвместни екипи от сръбски, косовски и международни експерти, които да анализират масовите гробове.\n\r\nКурти смята също така, че Сърбия дължи на Косово военни репарации, пенсионен фонд и 1200 артефакта от косовската култура, пише БТА.\n\r\nНа твърдение на \"Стандарт\", че Сърбия желае някакъв вид компенсации за признаването на Косово и това може да бъде Съюз на сръбските общини, Курти припомни, че тази възможност беше отхвърлена от косовския Конституционен съд и против това решение \"не протестира нито един сърбин в Косово, а само Белград\". \"Трябва да питаме сърбите в Косово какво желаят. Белград не може да говори от тяхно име\", каза още Курти.\n\r\nГоворейки за себе си, той каза, че е албанец по националност и че Албания и Косово са две държави, но една нация - като двете Германии, но не и като Германия и Австрия.\n\r\nПопитан дали все още е за Велика Албания, той каза, че хората трябва да гласуват за това на референдум.\n\r\n\"Референдум обаче не е позволен. Затова ще спазвам конституцията, докато един ден не получим възможност да променим това по мирен и демократичен начин. А това няма да стане скоро\", обясни Курти.", "date": "2019.10.07", "title": "Бъдещият премиер на Косово иска военни репарации от Сърбия"}
{"url": "https://www.dnes.bg/stranata/2019/10/07/ekologichno-ruse-kupuva-elektricheski-avtobusi-i-trolei.425325", "text": "Общо 35 нови електрически автобуса и тролейбуса ще бъдат закупени за градския транспорт на Русе, съобщиха от общинската управа.\r\n20 електрически автобуса и 15 тролейбуса ще пътуват по улиците на града. Новите  транспортни средства ще бъдат нископодови и достъпни за хора с  увреждания. Ще бъдат монтирани и 24 станции за зареждане в  тролейбусното депо. На няколко места в града ще се ремонтира контактната  мрежа, като ще се замени с нов модел, който има дистанционно  управление.\r\nПо този повод днес в Министерството на околната среда и водите кметът на Русе Пламен Стоилов е подписал договора за безвъзмездна финансова помощ по европроекта \"Подобряване качеството на атмосферния въздух чрез закупуване и доставка на електрически превозни средства за шосеен транспорт - електрически автобуси и тролейбуси за Община Русе\". Той е на стойност 46 772 166,30 лева и се изпълнява по оперативна програма \"Околна среда\".\r\n                    \n                    \n                \n                \n                \n                Предвидено е и осигуряване на необходимата инфраструктура за експлоатация на новите автобуси и тролейбуси чрез системи за автоматично позициониране на превозните средства, за видеонаблюдение и за информация на пътниците в реално време.\r\nЦелта на проекта е опазване на околната среда чрез подобряване характеристиките на превозните средства, обслужващи общинския транспорт на територията на Русе.\r\nТака сегашните тролейбуси, произведени в периода 1982 и 1984 г., ще бъдат заменени с чисто нови. Това ще доведе до намаляване на вредните емисии във въздуха и на шума, както и до значителна икономия на енергия. Комфортът и времето за придвижване на пътниците също ще се подобрят.\r\n ", "date": "2019.10.07", "title": "Екологично: Русе купува електрически автобуси и тролеи"}
{"url": "https://www.dnes.bg/balkani/2019/10/07/v-kosovo-opoziciiata-specheli-parlamentarniia-vot.425261", "text": "Опозицията в Косово спечели вчерашните парламентарни избори и нанесе поражение на управлявалите от десетилетие бивши командири на някогашната Армия за освобождение на Косово, предаде Франс прес, като се позова на резултати, съобщени от изборната комисия.\n\r\nРезултатите от преброяването на близо 95 процента от гласовете сочат, че лявата опозиционна партия Самоопределение получава 25,8 на сто, а десноцентристкият Демократичен съюз на Косово - 25 на сто. Зад тях остават двете главни управляващи досега партии - Демократическата партия на Косово и Алианс за бъдещето на Косово.\n\r\n\"Дойде време! Дойде време!\", заяви в центъра на Прищина лидерът на Самоопределение Албин Курти, който се представи пред привържениците си като министър-председател на Косово. \"Ще направя всичко по силите си за съставяне на правителство възможно най-бързо, тъй като годината е към края си и трябва да приемем бюджет\", добави Курти, цитиран от Ройтерс.\n\r\n                    \n                    \n                \n                \n                \n                \"Приемаме присъдата на народа. Демократическата партия на Косово минава в опозиция\", заяви нейният лидер Кадри Весели.\n\r\nТъй като Самоопределение не получава абсолютно мнозинство от 120-те депутатски места, 10 на сто от които са за сръбското малцинство, 44-годишният лидер Албин Курти ще се опита да постигне коалиционно споразумение с кандидатката за премиер на Демократичния съюз на Косово Вьоса Османи. Тя заяви, че е готова да преговаря за коалиция, за да бъдат изтласкани в опозиция партиите, управлявали досега Косово.\n\r\nТези избори бяха четвъртите, след като Косово обяви независимост през 2008 г. Те бяха свикани, след като премиерът Рамуш Харадинай подаде оставка през юли, тъй като бе призован да свидетелства по дела за военни престъпления пред нов международен трибунал в Хага.\n\r\nКойто и да поеме управлението на Косово, ще бъде изправен пред проблема за отношенията със Сърбия. След нормализация на тези отношения Косово може да стане член на ООН, посочва Ройтерс. Косово бе призната от повече от стотина държави, но не и от Сърбия.\n\r\nВ Северно Косово, населено предимно със сърби, подкрепяната от Белград партия Сръбска листа спечели повечето от гарантираните 10 места в парламента. Още 10 места са определени за други малцинства, отбелязва Асошиейтед прес.\n\r\nИзбирателната активност достигна около 44 на сто. Около 1,9 милиона избиратели имаха право на глас, добавя АП, цитирана от БТА.\n\r\nМисията наблюдатели от Европейския съюз ще направят първоначална декларация за изборите утре.\r\n ", "date": "2019.10.07", "title": "В Косово опозицията спечели парламентарния вот "}
{"url": "https://www.dnes.bg/video-prognoza/2019/10/07/sedmicata-zapochva-s-hlad-ot-sriada-zatopliane.425262", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПървият работен ден за новата седмица започва с доста ниски температури из цяла Европа. У нас започваме сутринта с доста хладно време, като на места градусите бяха около 2-3.\n\r\nЗа дъжд можем да говорим само в южната половина на страната и то късно следобед и през нощта. Над Черноморското крайбрежие облачността ще бъде значителна. Следобед облаците ще се уплътняват и през нощта срещу вторник се гответе за превалявания по Черноморието. Температурите също са ниски – от 18 до 20 градуса, \n                \n                \n                \r\nНад планините ще бъде доста ветровито. Следобед в Рила и Пирин ще завали дъжд, а над 2200 метра дъждът вече ще преминава и в сняг.\n\r\nВъв вторник ще превали и в централните и над източните райони. Следобед от запад ще започне разкъсване на облаците.\r\nВ сряда западен вятър бързо ще стопява облачността и слънцето често ще се показва. Времето ще се затопли в четвъртък и в петък, като ще бъде предимно слънчево със сутрешни краткотрайни мъгли.", "date": "2019.10.07", "title": "Седмицата започва с хлад, от сряда - затопляне"}
{"url": "https://www.dnes.bg/eu/2019/10/07/djonsyn-predupredil-makron-niama-da-ima-otlagane-na-brexit.425263", "text": "Британският премиер Борис Джонсън е предупредил френския президент Еманюел Макрон, че няма да има отлагане на Brexit, насрочен за 31 октомври и му е казал, че има последен шанс за постигане на споразумение, заяви говорител на Даунинг стрийт, цитиран от Франс прес.\n\r\nКакто заявил Джонсън в телефонен разговор вчера с френския президент, \"Европейският съюз не бива да е погрешно убеден, че Великобритания може да остане в ЕС след 31 октомври\". Премиерът повторил, че няма да иска ново отлагане на Brexit, въпреки че закон, приет неотдавна от британския парламент, го задължава да поиска отлагане, ако не постигне споразумение с ЕС. Джонсън нарекъл този закон \"акт на капитулация\", който според него отслабва позицията на Великобритания в преговорите с ЕС.\n                    \n                    \n                \n                \n                \n                \r\nДжонсън настоял Макрон да положи усилия за постигане на споразумение за Brexit. Той информирал вчера френския президент и португалския премиер Антониу Коща за новото си предложение за Brexit, което бе хладно прието в Брюксел, посочва Ройтерс, цитирана от БТА.\n\n\n\r\n\"Това е шанс да се постигне споразумение - споразумение, подкрепено от депутатите и съдържащо компромиси от всички страни\", заявил пред Ройтерс високопоставен източник от Даунинг стрийт 10. \"Обединеното кралство направи голямо и значимо предложение, но е време и Комисията да покаже воля за компромис. В противен случай Великобритания ще напусне без сделка\", добавил източникът пред Ройтерс.\n\r\nПо-малко от месец преди 31 октомври и преди предстоящата на 17 и 18 октомври среща на лидерите на ЕС Джонсън заявил на Макрон, че \"това е последна възможност да се постигне споразумение, каквото иска всяка от страните, за да можем да вървим напред и да изградим ново партньорство между Обединеното кралство и ЕС\", заявил пред Франс прес източник от кабинета на британския премиер. \"Но за да стане това възможно, ЕС трябва да направи същите компромиси, каквито направи Обединеното кралство през последните седмици и месеци\", заявил Джонсън на френския президент според източника от неговия кабинет.\n\r\nМакрон казал на Джонсън във вчерашния телефонен разговор, че в края на седмицата ще бъде направена равносметка, за да се прецени дали е възможно споразумение\" за Brexit, заяви Елисейският дворец, цитиран от Франс прес. \"Преговорите трябва да продължат ускорено в следващите дни с екипа на Мишел Барние, за да се направи равносметка в края на седмицата\", заявил Макрон.\n\r\nБританският премиер ще продължи днес разговорите с европейските лидери, а неговият министър за Brexit Стив Баркли, който вчера отиде в Холандия, ще продължи и утре обиколката из европейските столици, добавя АФП.\r\n ", "date": "2019.10.07", "title": "Джонсън предупредил Макрон: Няма да има отлагане на Brexit"}
{"url": "https://www.dnes.bg/akoshtete-vqrvaite/2019/10/07/sedmichen-liuboven-horoskop-za-7-13-oktomvri.425123", "text": "Романтиката и комуникацията ще бъдат водещи тази седмица. Много представители на зодиака ще се чувстват така, сякаш са на емоционално влакче. На преден план ще изляза темите за интензивна интимност, притежание. Какво ви очаква, вижте в любовния  хороскоп на Az-jenata.bg\r\n\r\nЗа някои от вас ще бъде трудно да контролират своите емоции. Венера ще се премести във вашия 8-ми дом на интимността, което може да предизвика силно усещане за притежание или дори мания за някого, когото желаете. Ако вече се намирате във връзка, несигурността може да се засили, особено ако усетите, че половинката ви пази тайни от вас. Пълнолунието във вашия знак напомня да действате внимателно.\r\n                    \n                    \n                \n                \n                \n                \r\nВенера ще помогне за стимулацията на любовния ви живот и това ще направи връзката ви с любимия човек още по-интензивна. И двамата ще покажете силна привързаност един към друг. Важно е да се отпуснете и да не задържате емоциите в себе си.\r\n\r\nСлучващото се в любовния ви живот може да се отрази на здравето ви. Ако сте в ситуация, в която се чувствате извън контрол, може да се окаже, че не можете да спите, да се концентрирате в работата си, заради определени емоции, които изпитвате. Помислете дали има нещо, което не е наред. Все пак любовта трябва да ви носи щастие, а не да ви поставя в такива ситуации, нали? Нещо трябва да се промени, Близнаци.\r\n\r\n ", "date": "2019.10.07", "title": "Седмичен любовен хороскоп за 7 – 13 октомври"}
{"url": "https://www.dnes.bg/usa/2019/10/07/samiuyl-lityl-seriiniiat-ubiec-s-nai-mnogo-jertvi-celi-93.425260", "text": "В Съединените щати вероятно е установен серийният убиец с най-много жертви: това е 79-годишният Самюъл Литъл, който признал, че е убил 93 души. Федералното бюро за разследване (ФБР) досега е потвърдило 50 от убийствата, предаде БТА като се позова на Франс прес.\n\r\nПовечето жертви на Литъл, който е убивал между 1970 и 2005 г., са жени.\n\r\nТой излежава присъда от доживотен затвор от 2014 г., когато бил признат за виновен и осъден за три убийства. \n\r\n\"Години наред Самюъл Литъл е смятал, че няма да бъде заловен, защото мислел, че никой не го е грижа за жертвите му\", каза Кристи Паладзоло, криминален анализатор във ФБР. \n\r\n\"И макар той вече да е в затвора, ФБР смята, че е важно да се въздаде правосъдие за всяка от жертвите и да бъде приключен всеки един от случаите\", добави тя. \n                    \n                    \n                \n                \n                \n                \r\nПолицията приема за достоверни признанията на Литъл и създаде сайт, на който може да се видят заснети показанията му за убийствата, чиито жертви все още не са идентифицирани.\n\r\n\"Голяма част от тези смъртни случаи първоначално са били описани като смърт от свръхдози или случайна смърт без установена причина. Част от телата не са били открити\", уточнява ФБР.\n\r\nСамюъл Литъл е бивш боксьор, познат и под името Самюъл Макдауъл. Той бил арестуван за първи път през 2012 г. в център за бездомници в Кентъки и екстрадиран в Калифорния заради участие в афера с наркотици. Там бил уличен чрез ДНК-проби в убийствата на три жени в Лос Анджелис между 1987 и 1989 г. И трите били пребити и удушени, посочва АФП.\n\r\n ", "date": "2019.10.07", "title": "Самюъл Литъл – серийният убиец с най-много жертви, цели 93!"}
{"url": "https://www.dnes.bg/obshtestvo/2019/10/07/virusite-veche-ni-atakuvat-doide-li-vreme-za-vaksina.425265", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПроцентът на решилите да си поставят противогрипна ваксина у нас остава нисък. Този сезон обаче ще бъдат поставяни безплатни ваксини на хора над 65-годишна възраст.\n\r\n\"Младите и здрави организми би трябвало да се справят с това заболяване без особени рискове за здравето. За хората над 65 години грипното заболяване води до обостряне на основното заболяване и много повече проблеми. Това искаме да избегнем и решихме, че ще започнем точно с тази група\", заяви държавният здравен инспектор д-р Ангел Кунчев в \"България сутрин\". \nВаксините за възрастните хора ще пристигнат в последната седмица на октомври. Те ще имат два месеца пред общопрактикуващия лекар да заявят, че имат желание да бъдат имунизирани. Ще има и ваксини на свободния пазар в аптеките.\n                    \n                    \n                \n                \n                \n                \r\nПо думите на д-р Кунчев стремежът е преди среща с вируса организмът вече да е изработил антитела. Те се появяват напълно 21-22 дни след ваксинирането.\n\r\n\"Грипът е изключително променлив. Световната здравна организация препоръча 4 щама - някои от тях са ни известни. На първо място от групата на H1N1е \"Бризбейн\", регистриран 2018 г. - не е много познат и малко хора имат антитела срещу него. Имаме стар познайник - \"Канзас\". От групата на Б са покрити \"Ямагата\" и \"Виктория\", \n\r\n\"Човек рядко ходи на лекар, рядко спира да работи, кара го на крак. Носът се запушва, кихаме, кашлица се появява. При възрастните и малките деца трябва да сме по-внимателни\", подчерта още  д-р Ангел Кунчев.", "date": "2019.10.07", "title": "Вирусите вече ни атакуват. Дойде ли време за ваксина?"}
{"url": "https://www.dnes.bg/temida/2019/10/07/kazusyt-polfriiman-restart-na-deloto-ili-svoboda-do-dni.425267", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nВърховният касационен съд се събира, за да разгледа искането на главния прокурор за възобновяване на делото срещу австралиеца Джок Полфрийман. Той беше предсрочно освободен от състав на Софийския апелативен съд с окончателно определение на председателя Калин Калпакчиев. Решението обаче беше прието изключително остро от обществото, политиците и част от магистратите. \n\n\n\"Mоже да се гадае какво ще се случи, не вярвам, че ще се случи чудо\", каза в студиото на \"България сутрин\" бившият зам.-градски прокурор на София Роман Василев. По думите вероятно по казуса имаме вземане на решение по трети компонент - вътрешно убеждение. \n                    \n                    \n                \n                \n                \n                \r\n\"Не можем да гадаем дали ще има възобновяване на делото. Законодателство на базата на обществените очаквания не се прави\", . \n\r\nСпоред Василев поведението на Полфрийман не кореспондирало с предпоставки, че се е поправил, което е основна причина той да се върне към нормален начин на живот, тоест да бъде освободен. \n\r\n\"Не си спомням за подобен случай в практиката си. Имаме лошия навик, когато нещо стане, да търсим проблем в законодателството\", допълни събеседникът. \n\r\nУбийството на Андрей Монов се случи на 28 декември 2007 година в центъра на София. 20-годишният български студент бе наръган смъртоносно с нож, докато отива на дискотека със свои приятели. Полфрийман твърди, че е действал при самоотбрана след спречкване с групата младежи, сред които е и Монов. \n\r\nВ крайна сметка съдът осъди австралиеца на 20 години затвор. За времето си зад решетките Полфрийман на два пъти иска да бъде предсрочно освободен. Вторият му опит се оказва успешен.\r\n                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        ", "date": "2019.10.07", "title": "Казусът \"Полфрийман\": Рестарт на делото или свобода до дни?"}
{"url": "https://www.dnes.bg/sport/2019/10/07/ivet-lalova-se-pribra-ot-svetovnoto-v-doha.425264", "text": "Най-добрата ни спринтьорка - Ивет Лалова, се прибра в България късно снощи след отличното си представяне на Световното първенство в Доха, където завърши седма в бягането на 200 метра.\r\n\r\n\"Дадох си сметка, че моята цел беше отиване на финал. Не съм отишла със задача за медал. Не мога да бъда нищо друго освен щастлива\", сподели Лалова на Летище София.\r\n\r\n                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        ", "date": "2019.10.07", "title": "Ивет Лалова се прибра от световното в Доха"}
{"url": "https://www.dnes.bg/notifikacii/2019/10/07/polovinata-ot-bogatstvoto-na-evropa-v-10-ot-domakinstvata.425268", "text": "Проблемите, свързани с икономическия растеж, са в три категории – първите опасения са свързани с това, че 10% от домакинствата в Европа притежават 50% от богатството в Европа. Виждаме разпад на доверието не само между правителствата и гражданите, но и между компаниите и потребителите.\r\nВиждаме проблеми с устойчивостта, както и такива с отпадъците и пластмасата. Това заяви Филип Смит, CЕО, XYNTEO, в предаването \"В развитие\" с водещ Вероника Денизова. Филип Смит е и един от лекторите на конференцията на Bloomberg TV Bulgaria , която ще се проведе на 17 октомври в София.\n\r\n\"Направихме сериозно проучване през последните 18 месеца. Срещнахме се с 25 от водещите европейски директори, за да разберем какво трябва да направят бизнесите. Откроихме 5 основни дейности. Те ще бъдат представени в доклада ни в следващата седмица\", заяви Смит.\n                \n                \n                \r\nСпоред него за един бизнес е важна доходността. \"Втората ни задача е да поведем потребителите. Определянето на бъдещето на професиите е третата. Близо 44% от професиите не са добре подготвени за дигитализацията. Това е една възможност за 2,5 млрд. евро\", допълни той.\n\r\n\"Трябва да постигнем повече гъвкавост и повече информация за влиянието на дигитализацията. Последната дейност е как да подобрим сътрудничеството между компаниите и правителствата\", каза още гостът.\n\r\nЦелия разговор с Филип Смит .", "date": "2019.10.07", "title": "Половината от богатството на Европа - в  10% от домакинствата"}
{"url": "https://www.dnes.bg/sofia/2019/10/07/kyde-v-sofiia-niama-da-ima-voda-vyv-vtornik.425270", "text": "\"Софийска вода\" временно ще прекъсне водоснабдяването в някои части на столицата, съобщават от дружеството. \n\r\nНа 08 октомври 2019 г. (вторник), във връзка с механично почистване и дезинфекция на резервоар „Ловджийска чешма“ община „Панчарево“ се налага спиране на водоподаването от 11:00 до 23:00 часа на клиентите на „Софийска вода”, живеещи в района на:\n\r\nвилна зона „Градищe“\n\r\nвилна зона „Ловджийска чешма“\n\r\nвилна зона „Белика“ – ул. „Славей“, ул. „Роза“, ул. „Невен“\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноски на адрес:\n                    \n                    \n                \n                \n                \n                \r\nвилна зона „Градище“ – ул. „Младежка“ - ъгъла с ул .3 –та - от 23:00ч. на 08.10.2019г.\n\r\nвилна зона „Ловджииска чешма“ – до Ловджийската чешма - от 23:00ч. на 08.10.2019г.\n\r\nНа 08 октомври 2019 г. (вторник), във връзка с изграждане на сградно водопроводно отклонение на ул. „Позитано“ Център, се налага спиране на водоподаването от 10:00 до 20:00 часа на клиентите на „Софийска вода”, живеещи в района на ул. „Позитано“, бул. „Христо Ботев“, бул. „Александър Стамболийски“, ул. „Княз Борис I“. При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Позитано“ ъгъла с ул. „Цар Самуил“.\n\r\nНа 08 октомври 2019 г. (вторник), във връзка с реконструкция на уличен водопровод на ул. „Борован“ местност „Карпузица“, се налага спиране на водоподаването от 09:00 до 21:00 часа на клиентите на „Софийска вода”, живеещи в района на:\n\r\nул. „Борован“ от ул. „Евлия Челеби“ до ул. „Кореняците“\n\r\nул. „Евлия Челеби“ от ул. „Дамяница“ до ул. „Околовръстен път“, ул. „Сияйна“.\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Сияйна“ ъгъла с ул. „Евлия Челеби“.\n\r\nНа 08 октомври 2019 г. (вторник), във връзка с превключване на уличен водопровод на ул. „Асен Джаков“ вилна зона „Киноцентъра“, се налага спиране на водоподаването от 09:00 до 21:00 часа на клиентите на „Софийска вода”, живеещи в района на ул. „Марин Големинов“, ул. „Емануил Манолов“, ул. „Паскал Паскалев“, ул. „Нарцис“, ул. „Пчелица“ и ул. „Никола Анастасов“. При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Димитър Ненов“ ъгъла с ул. „Марин Големинов“.\n\r\nРемонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването, съобщават от дружеството.\n\r\nЗасегнатите от прекъсването на водата, могат да получат повече информация от Телефонния център на “Софийска вода” АД на телефон 0800 12121 или да следят за развитието на всички текущи теренни дейности в реално време чрез .\r\n“Софийска вода” АД предварително се извинява на своите клиенти за причинените временни неудобства!\n\r\n дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.", "date": "2019.10.07", "title": "Къде в София няма да има вода във вторник?"}
{"url": "https://www.dnes.bg/temida/2019/10/07/polfriiman-go-niama-pred-syda-protest.425275", "text": "\n\r\nСъстав на ВКС стартира заседанието по искането на главния прокурор Сотир Цацаров делото за предсрочното освобождаване на Джок Полфрийман да бъде върнато за ново разглеждане. \n\nСамият австралиец не присъства в съдебната зала, а тук е само защитата му.\n\r\nПред Съдебната палата, където заседават висшите магистрати, на протест са се събрали над сто души, представители и симпатизанти на ВМРО, които искат казусът с Полфрийман да има \"справедливо решение\". Някои от тях носят плакати, на които пише: \"Искаме справедливост\", \"Съдът не е БХК\" и \"Някои съдии забравиха за морала\".\n                    \n                    \n                \n                \n                \n                \r\nНа протеста присъстват още евродепутатът Ангел Джамбазки и депутатът Юлиан Ангелов. \n\r\n\"Мястото на Джок Полфрийман е в затвора\", каза Джамбазки. Освен протестиращи симпатизанти на партията, има и събрали се граждани, които също искат Полфрийман да бъде върнат в затвора.\r\n\n", "date": "2019.10.07", "title": "Полфрийман го няма, пред съда – протест"}
{"url": "https://www.dnes.bg/balkanska/2019/10/07/nikos-vertis-idva-za-goliam-koncert-sledvashtata-godina.425276", "text": "Голямата звезда на гръцката музика - Никос Вертис, се готви за голям концерт в България на 13 май следващата година. Специално за шоуто зала \"Арена Армеец\" ще се превърне в истински бузуки бар. \r\nНа терена ще бъдат разположени специални сепарета, които ще бъдат внесени от най-големите бузуки барове в Гърция. Допълнително ще бъдат обявени и кои ще са подгряващите изпълнители в тази гръцка вечер в София.\n\r\nБилетите за концерта на Никос Вертис се пускат в продажба от утре, 8 октомври, в системата на Ticketportal.bg. Билети ще има още в Билетен център в НДК, касата на зала \"Арена Армеец\", книжарници Booktrading и бензиностанции OMV.\n\r\nПървоначално в продажба ще бъдат само билетите за трибуни, на цени от 40 до 80 лева, според мястото в залата. До края на седмица ще бъда пуснати в продажба и ВИП сепаретата на терена.\n                    \n                    \n                \n                \n                \n                \r\nНикос Вертис е определян в южната ни съседка като най-добрия изпълнител на лаика – музикален стил, който е микс между традиционна гръцка музика и поп и денс звучене. \n\r\nПоследният му албум \"Erotevmenos\" e oт 2017-та и включва девет песни, сред които двата големи хита \"Erotevmenos\" и \"An m'agapises\". ", "date": "2019.10.07", "title": "Никос Вертис идва за голям концерт следващата година"}
{"url": "https://www.dnes.bg/stranata/2019/10/07/ot-3-do-15-g-zatvor-za-piianiia-shofior-pomel-momiche-na-zebra.425274", "text": "Прокуратурата ще иска постоянен арест за шофьора, който уби 16-годишно момиче на пешеходна пътека в Сливен. \n\r\nИнцидентът стана в 4 часа сутрин в неделя на централен булевард в Сливен. Шофьорът е арестуван за 72 часа, а проверката с дрегер е отчетла 2,24 промила.\n\n\n\r\nСпоред прокуратурата след инцидента той е направил опит да избяга, според баща му обаче дори не разбрал, че е убил момичето. Бащата настоява да се изяснят всички обстоятелства, при които се е случила трагедията.\n\r\nФактите, че шофьорът е употребил алкохол и е напуснал мястото на инцидента, предполагат по-тежко наказание, коментира тази сутрин Ваня Белева, говорител на Окръжна прокуратура – Сливен. \n                    \n                    \n                \n                \n                \n                \r\n\"Със сигурност наблюдаващият прокурор ще поиска постоянен арест\", уточни Белева пред bTV. За нарушението го грозят от 3 до 15 години затвор. \n\r\nСпоред Диян Митев инспектор в сектор Пътна полиция - Сливен със сигурност шофьорът се е движил с превишена скорост – над 50 км/ч.\n\r\n\"Това е едни от натоварените булеварди с много прави участъци, които позволяват на водачите да развиват висока скорост. Изпращали сме сигнали до общината”, уточни той.\n\r\nДнес в общината извънредно ще заседава комисията по пътна безопасност.", "date": "2019.10.07", "title": "От 3 до 15 г. затвор за пияния шофьор, помел момиче на \"зебра\""}
{"url": "https://www.dnes.bg/obshtestvo/2019/10/07/podari-prikazka-da-pomognem-na-deca-ot-socialno-slabi-semeistva.425279", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Кампанията \"Подари приказка\" събира книжки и играчки за социално слаби семейства и техните деца.  Екип на Bulgaria ON AIR посети фондация \"Тръст за социална алтернатива\", където се събират книги и играчи по програмата \"Заедно – здраво бебе, здраво бъдеще\". Кампанията ще продължи до 15 октомври.\n\r\n\"Тези играчки са предвидени за децата, с които работим по програма \"Заедно – здраво бебе, здраво бъдеще\". Това са дечица от 0 до 2 години. Работим с техните майки още от етапа на бременността. Едно от изискванията за включване в програмата е семействата да са в риск и икономически неравностойно положение. Тези деца са родени в бедност и техните семейства нямат възможността да им купят тези книжки и играчки, които ще дарим\", разясни Оля Георгиева, която е координатор в \"Тръст за социална алтернатива\".\n                    \n                    \n                \n                \n                \n                \r\nСъбраните до момента книжки и играчки са над 200, като от фондацията очакват до края на кампанията да бъдат събрани поне още толкова. \n\r\n\"Включват се всякакви хора от цяла България. Освен на място в офиса, всеки заинтересован от кампанията може да изпрати книжки и играчки по куриер за наша сметка\", уточни Оля Георгиева.\n\r\nНяма изисквания играчките да са нови. По-голямата част от вече получените не са нови, но са изключително запазени. Те минават през обработка и химическо чистене, за да са подходящи за дечицата.\n\r\n\"Няма риск от злоупотреба, тъй като работим ежеседмично с децата и техните родители. Нашите акушерки и медицински сестри са всяка седмица в домовете на тези майки и деца - отлично виждат условията, в които живеят хората\", каза още Георгиева.", "date": "2019.10.07", "title": "\"Подари приказка\" - да помогнем на деца от социално слаби семейства"}
{"url": "https://www.dnes.bg/notifikacii/2019/10/07/bunt-sreshtu-unishtojenieto-trygva-v-60-grada-po-cial-sviat.425266", "text": "Хиляди екоактивисти присъстваха снощи на церемония в Лондон по повод началото на две седмици протестни акции на движението за борба с глобалното затопляне \"Бунт срещу унищожението\" в 60 града в цял свят, предаде ДПА.\n\r\nОрганизацията обеща \"мирни окупации на центрове на властта и спиране на работата им, докато правителствата не предприемат действия по извънредната ситуация с климата и екологията\", включително свеждане на емисиите парникови газове до нула до 2025 г.\n\r\n\"Церемонията за началото на демонстрациите събира хора от всички слоеве на обществото\", написа организацията в Тwitter. Тя съобщи, че и в Париж се е състояла подобна церемония едновременно с лондонската.\n                \n                \n                \r\nПланира се този път протестите да са пет пъти по-многобройни от предишните през април и \"ще покажат как можем да изградим нова култура, която е по-силна и издръжлива\", заяви организацията.\n\r\nЛондонската полиция съобщи, че в събота в южната част на столицата са арестувани седем мъже и три жени \"по подозрение в заговор за нарушаване на обществения ред\".\n\r\n\"Бунт срещу унищожението\" добави, че полицията също така е конфискувала шест превозни средства, палатки и химически тоалетни.\n\r\nВ Берлин около 3000 екоактивисти протестираха пред сградата на германското правителство с искания за действия срещу глобалното затопляне и изчезването на животински и растителни видове.\n\r\nТази сутрин в столицата на Нова Зеландия Уелингтън стотици души блокираха централни пътища и министерства и нахлуха в банков клон, предаде БТА.\n\r\nМинистър-председателката Джасинда Ардърн заяви, че никога няма да е против свободното изразяване на мнения, но добави, че възпрепятстването на хора да ходят на работа \"не ни приближава непременно до исканите действия по отношение на климата\".\n\r\nНякои активисти се завързаха за розова кола без колела, а други - за розово корабче в акцията в бизнес района в центъра на Уелингтън.\n\r\nПо-късно стотици активисти окупираха клон на банката АНЗ, за да \"я накарат да престане да инвестира в изкопаемите горива\", казаха организаторите.\n\r\nБлокадата беше водена от 80-годишната говорителка на \"Бунт срещу унищожението\" Мери Роуз. Тя заяви, че десетилетия бездействие по влошаването на климата и разпадането на екологичната верига са тласнали обикновени хора да поемат риска да бъдат арестувани.\n\r\n\"Като прабаба съм решена да помогна за пробуждането на света, за да могат внуците ми да имат същите избори като родителите си\", каза тя.\n\r\nДокторката по морска екология и изследвания на околната среда Сий Ротман заяви, че \"е време да се постави границата и да се предприемат всякакви необходими ненасилствени действия, за да се избегнат необратими щети и ширеща се човешка нищета\".", "date": "2019.10.07", "title": "\"Бунт срещу унищожението\" тръгва в 60 града по цял свят"}
{"url": "https://www.dnes.bg/obshtestvo/2019/10/07/lekar-problemyt-sys-zaplatite-ne-se-reshava-s-otpuskane-na-pari.425273", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Има генерален проблем със здравните грижи, от който страдат не само медицинските сестри, а като цяло пациентите. Toва каза в \"България сутрин\" д-р Стойчо Кацаров от Центъра за защита на правата в здравеопазването.\r\nДнес предстои нов национален протест на здравни специалисти за по-добро заплащане на техния труд.\r\nПо думите му проблемите в здравеопазването няма да се реши с допълнителна субсидия, решенията са на друго място\r\nТой коментира, че трябва да се направи преостойностяване на цените на НЗОК. Според него има грешка в ценообразуването и първо тя трябва да бъде поправена.\n\n\n\r\n                    \n                    \n                \n                \n                \n                \"Трябва да се регламентира каква е здравната грижа, която се полага. Освен това да се премахнат тези административни предпоставки, които не позволяват по-високи заплати в сферата. Голяма част от медицинската помощ може да се оказва само в болници, затова и се създадоха толкова много болници. Ако протестите ескалират, не изключвам да се стигне и до оставки\", каза още Кацаров.\n\r\nПротестът на медицинските сестри днес се организира от КНСБ и ще започне в 11.00 часа пред Министерския съвет.\n\r\n\"Неслучайно протестът е днес. Ние полагаме достоен труд, искаме спешна промяна в законодателството, която да позволи по-добри условия на работа. Ако нашата професия изчезне, се нарушава националната сигурност\", сподели медицинска сестра пред репортер на \n\r\n\"Отпускаха се средства, които някак потънаха. Донякъде се чувстваме излъгани\", коментира друга протестираща сестра.\r\n\"Разграничаваме се от днешния протест. Тези хора не защитават нашите права. Ние потърсихме тяхното съдействие в началото, но от КНСБ ни казаха, че протестът ни не е сериозен, тъй като е организиран в социалните мрежи. Не съм сигурна дали заплатите не са уговорени вече с правителството и това е просто някаква бутафория. На още места в страната ще има колективни оставки, някои отделения ще останат без медицински персонал\", каза Мая Илиева, която е лидер на протестиращите от палатковия лагер пред Министерството на здравеопазването.", "date": "2019.10.07", "title": "Лекар: Проблемът със заплатите не се решава с отпускане на пари"}
{"url": "https://www.dnes.bg/obshtestvo/2019/10/07/shefyt-dava-niska-zaplata-kompensira-ia-s-pochivka-na-more-ili-planina.425252", "text": "Иновативен подход на работодателите, предлагащи по-ниско заплащане, е да компенсират своите служители с осигурени почивки през зимата и лятото за сметка на фирмата, съобщи за „Монитор“ Надя Василева, председател на асоциация BG Staffing.\n\r\nВсъщност излиза така, че ако човек работи за средна заплата, шефът може да му осигури 5 дни със семейството на балкан и 5 дни на море. Този подход осигурява почивка и време на работника със семейството му и не изисква нарушение на семейния бюджет, разказва още Василева.\n\r\nОт бизнеса са изчислили, че една ваканция на планина за 5 дни струва средно около 500–600 лева за семейство с едно дете, морската почивка обаче е малко по-скъпа и цената й варира от 600 до 700 лева, което прави 1300 лева годишно допълнително финансиране от фирмата, или с около 110 лева месечно към заплатата.\n                    \n                    \n                \n                \n                \n                \r\nВ зависимост от това дали фирмата предлага един или повече бонуси е възможно добавката към заплатата да стигне 400 лв. Сумата е съставена от различна комбинация от няколко ДМС-та\n\r\nСпоред Василева не е просто тенденция, а задължително условие за работодателите да предлагат някакъв вид допълнителни бонус пакети на своите служители поради тенденцията на сериозен недостиг на кадри в почти всички работни сфери. Самите хора, когато си търсят работа, много добре преценяват и избират, следят, четат и изискват допълнителни материални стимули. Отиват там, където дават най-много и се чувстват най-сигурни, категорична е Василева.\n\r\nНай- изгодно за фирмата е да предлага като бонус част от производството си, когато това е възможно. Пример за такова предлагане са банките, даващи преференциални услуги на служителите си, казват експерти.\n\r\nКомпаниите са доста изобретателни и разнообразни в предлагането на ДМС (допълнително материално стимулиране). Все по-често вземат под внимание личните нужди и интереси.\n\r\nВ топ 3 на най-популярните бонуси си остават ваучерите за храна, допълнително здравно осигуряване и карта за градски транспорт\n\r\nИновативни бонуси пък предлагат голяма част от компаниите, споделя Надя Василева. Най- популярни в последно време са масажите в офиса, детска градина за децата на служителите, която освен удобна излиза и доста по-евтино. В IT фирмите пък предлагат и ролеви игри за служителите си, закуски и тимбилдинги. Според едно от последните проучвания за мотивацията разкрива, че служителите се зареждат най-вече от гъвкаво работно време, повече отпуски и почивки, и естествено пари.\n\r\nСпоред международно проучване тези, които печелят най-много от финансовите бонуси, са топ мениджърите. За тях финансовите бонуси, получени през и в края на годината, може да представляват до 41% от техния общ годишен доход.\n\r\nВече много голяма част от българските фирмите практикуват и хоум-офис, но според Надя Василева проблемът на българския работодател е пренатоварването на служителите, което пък би могло да се компенсира с дигитализация и роботизация на част от работата в определени сектори. Това е практика в чуждестранните мегакомпании, която изисква доста промени, за да се прилага и у нас.\n\r\nДопълнителните обучения и квалификации пък си остават „безценните бонуси“, категорични са експертите, защото обучението, допълнителният опит и знания прави работника функционален и доста желан.", "date": "2019.10.07", "title": "Шефът дава ниска заплата - компенсира я с почивка на море или планина "}
{"url": "https://www.dnes.bg/politika/2019/10/07/niama-takava-dyrjava-dali-sydyt-shte-registrira-partiia-s-takova-ime.425254", "text": "Новоучредената партия на Слави Трифонов “Няма такава държава” може да не получи регистрация в съда заради името си. Тази теза изказаха юристи след събитието в столичния хотел “Рейнбоу Плаза”, което бе закрито за медии, пише \"Труд\". \n\n\n\r\n“Да е в заглавие на партия, която иска да е в управлението на страната, че “няма такава държава”, ми се струва силно смущаващо. И мисля, че едва ли ще получи регистрация”, коментира проф. Огнян Герджиков пред БНР. \n\r\n“Няма лоша реклама”, коментира той. \r\nСпоред него дори едно евентуално спиране от съда би могло да консолидира подкрепа за новия проект.\n                    \n                    \n                \n                \n                \n                \r\nНа учредителното събрание на ПП “Няма такава държава” присъстваха 559 делегати от цялата страна. Учредителното събрание прие устав на партията, избра председател, изпълнителен съвет и арбитражно контролна комисия.\n\r\n“Аз не съм алчен за власт. Аз съм алчен за справедливост. Както предполагам и огромната част от вас. Кой нормален човек не иска справедливост? Излизайки от тази зала всеки живее живота си, подложен на несправедливости”, каза в речта си пред форума Слави Трифонов. Само за часове видеото с нея бе гледано във фейсбук 586 000 пъти.", "date": "2019.10.07", "title": "\"Няма такава държава\". Дали съдът ще регистрира партия с такова име?"}
{"url": "https://www.dnes.bg/obshtestvo/2019/10/07/novata-mis-turciia-krasavica-s-bylgarski-koreni.425255", "text": "Момиче с български корени от Джебел стана новата Мис Турция. Нейното име е Симай Расимоглу и е на 22 години, съобщи \"\".\n\r\nРодена е в Бурса през 1997 г. в българско емигрантско семейство. \n\r\nБаща ѝ е родом от Джебел, а майка ѝ е от Момчилград. Симай се пребори за титлата сред двадесет претендентки от цяла Турция. Освен най-красива, тя е и най-висока сред участничеките със своите 1,88 см.\n\r\nКрасавицата е завършила един от най-престижните университети в съседката ни\"Улудаг” в Бурса. Специалността ѝ е\"Архитектурна реставрация”. Дори вече работи по специалността си в голяма фирма, а причината да се запише в конкурса са нейните колеги, които я поощрявали да подаде документите си за предварителния кастинг. Симай не е скъсала връзката си с родината на своите родители. Преди 3 години е била в Момчилград. Това става ясно от фейсбук профила ѝ, където е публикувала своя снимка, на която се вижда как се разхожда по улиците на малкия град.\n                    \n                    \n                \n                \n                \n                \r\nСлед победата в\"Мис Турция” красавицата ще представи съседката ни на конкурса\"Мис Свят”, който тази година ще се проведе в Англия. \n\r\n\r\n ", "date": "2019.10.07", "title": "Новата \"Мис Турция\" - красавица с български корени"}
{"url": "https://www.dnes.bg/obshtestvo/2019/10/07/nacionalen-protest-na-medsestrite-za-po-visoki-zaplati.425256", "text": "На Световния ден за достоен труд - 7 септември, синдикатите на здравните работници в КНСБ, с подкрепата на Асоциацията на професионалистите по здравни грижи, организират национален протест в столицата. \n\n\r\nСиндикатите настояват минималната заплата на медицинските сестри в общинските болници да е 900 лева, а в университетските - 950 лева, и съответно 1100 и 1200 лева начална стартова заплата за младите лекари.\n\r\nОрганизаторите на протеста от смятат, че трябва да се намери решение на проблемите днес и то за всички медици, които работят в системата на здравеопазването. Протестната акция има за цел да предложи на законодателната, изпълнителната и местна власт да стане възможно и да бъде изпълнено заплащането, което е договорено в Колективния трудов договор през 2018-а за сектор \"Здравеопазване\". \n                    \n                    \n                \n                \n                \n                \r\nДекларация с исканията на протестиращите ще бъде внесена в Народното събрание, Министерския съвет, Министерството на здравеопазването и Министерството на финансите. Българският лекарски съюз обяви в края на миналата седмица, че няма да се включи в протеста, поради постигнати договорености с Министерството на здравеопазването, които гарантират по-добри условия на труд и заплащане на лекарите и специалистите по здравни грижи. \n\r\nОт Националното сдружение на общопрактикуващите лекари също няма да участват, защото не могат да увеличат заплатите, както е записано в КТД, тъй като в тези болници няма такива приходи.", "date": "2019.10.07", "title": "Национален протест на медсестрите за по-високи заплати"}
{"url": "https://www.dnes.bg/temida/2019/10/07/shte-izleze-li-polfriiman-na-svoboda-reshava-vks.425257", "text": "Върховният касационен съд (ВКС) ще заседава по искането на главния прокурор Сотир Цацаров да бъде възобновено делото за предсрочното освобождаване на Джок Полфрийман.\n\r\nЗаради високия обществен интерес то беше изтеглено с две седмици по-рано от предварително обявената дата - 23 октомври.\n\r\nОсвобождаването на австралиеца шест години и десет месеца преди края на 20-годишната му присъда за убийството на студента Андрей Монов предизвика обществена, политическа и експерта дискусия.\n\r\nОпределението на апелативните съдии Калин Калпакчиев, Весислава Иванова и Виолета Магдалинчева беше коментирано в парламента, във Висшия съдебен съвет и на улицата, включително с обидни определения и заплахи, особено към Калпакчиев и Иванова.\n                    \n                    \n                \n                \n                \n                \r\nИменно заради тяхното участие в съдебния състав Сотир Цацаров прати окончателното определение във Върховния касационен съд, припомня БНР.\n\r\nСпоред обвинител номер едно Калпакчиев и Иванова са предубедени, защото са формирали вътрешното си убеждение и въз основа на характеристика, че Джок Полфрийман се е поправил, направена от председателя на Българския хелзински комитет Красимир Кънев, организация, награждавала преди време Калин Калпакчиев, и в един от годишниците, на които автор е била Весислава Иванова.\n\r\nОсвен заради високия обществен отзвук, но и защото, макар и освободен, Джок Полфрийман не може да напусне дома за чужденци в Бусманци, делото за предсрочното освобождаване беше пренасрочено за днес. Да присъстват на него се канят както негови защитници, така и хора, според които той трябва да изтърпи наказанието си до последния ден.", "date": "2019.10.07", "title": "Ще излезе ли Полфрийман на свобода? Решава ВКС"}
{"url": "https://www.dnes.bg/index/2019/10/07/receptata-dnes-torta-s-shokolad-bez-brashno.425013", "text": ":\r\n200 г тъмен шоколад\r\n120 г масло\r\n¾ чаша захар\r\n3 големи яйца\r\n1 ч. л. ванилова есенция\r\n¼ чаша какао на прах\r\n½ ч. л. бакпулвер\r\n190г бадемово брашно\r\n \r\n:\r\n \r\nСложете в купа шоколада и маслото и ги разтопете в микровълнова или на водна баня. Прибавете към тях захарта, яйцата, брашното от бадеми, ванилията, какаото и бакпулвера. Разбъркайте добре тестото. Намаслете кръгла тавичка (с диаметър около 20 см) и сложете на дъното и по стените ѝ хартия за печене. Изсипете тестото, заравнете го добре и печете в предварително загрята фурна на 180 градуса за около 45 мин.\r\n \r\nСлед като тортата се изпече, оставете я да се охлади за 10-15 минути и чак тогава я премахнете от формата. По желание може да я поръсите с пудра захар, да я намажете със сметана или крем за торта.\r\n\r\n", "date": "2019.10.07", "title": "Рецептата Dnes: Торта с шоколад без брашно "}
{"url": "https://www.dnes.bg/world/2019/10/07/socialistite-pak-specheliha-vota-v-portugaliia.425258", "text": "Управляващата в Португалия Социалистическа партия спечели вчерашните парламентарни избори, но не получи абсолютно мнозинство в новия парламент, предаде Ройтерс, като се позова на официалните резултати от изборите.\n\r\nСоциалистите печелят 106 депутатски мандата от общо 230, което им отрежда най-голям брой места в парламента, но не и абсолютно мнозинство от 116 мандата, посочва Ройтерс.\n\r\nСоциалистите засилват позициите си - на предишните избори през 2015 г. те спечелиха 86 места. \n\r\nСоциалистите се представиха значително по-добре от главните си опоненти от десноцентристката \n\r\nСоциалдемократическа партия, която получи 28 на сто от гласовете и 77 депутатски места. В досегашния парламент тя имаше 89 мандата.\n                    \n                    \n                \n                \n                \n                \r\nИзбирателната активност е била рекордно ниска - между 48,5 и 52,5 на сто, посочва Асошиейтед прес. \n\r\nРезултатите от изборите показват, че Португалия е една от малкото европейски страни, където социалистите имат попътен вятър, а популистката десница няма политическа тежест, отбелязва Франс прес.\n\r\nТъй като не разполага с абсолютно мнозинство, Антониу Коща ще търси подкрепа от други формации в парламента, доминиран от левицата. През 2015 г. той успя да състави правителство на малцинството, въпреки че претърпя поражение от десницата, и благодарение на подкрепата на Левия блок и комунистите изпълни докрай четиригодишния мандат.\n\r\nПразнувайки победата пред своите привърженици, Коща каза, че е готов да поднови съюза на левицата. \n\r\n\"Стабилността е съществена за международната надеждност на Португалия и за привличане на инвеститори. \n\r\nСоциалистическата партия ще положи усилия да осигури тази стабилност заедно с целия парламент\", каза Коща и добави, че ще продължи политиката на намаляване на бюджетния дефицит и държавния дълг. /БТА/\r\n ", "date": "2019.10.07", "title": "Социалистите пак спечелиха вота в Португалия "}
{"url": "https://www.dnes.bg/notifikacii/2019/10/07/bomba-izbuhna-v-garaja-na-izvesten-advokat-ot-montana.425259", "text": "Бомба избухна в гараж на жилищна кооперация в центъра на Монтана. Там бил паркиран нов джип, собственост на известен адвокат.\r\n\r\nОт взрива, избухнал към 3,15 ч. в нощта срещу понеделник, е станал пожар, който опушил апартаменти в кооперацията. Избити са и стъклата на блока. \r\n\r\nКолата на адвоката е изгоряла напълно. От ударната вълна едната врата на гаража е изхвърчала 10 метра напред. \r\n\r\nПо автомобила и гаража на екипа на Нова тв в Монтана също са нанесени щети. Колата е със счупени стъкла и щети по ламарините. Стената между гаражите е паднала.\r\n\r\nТочно преди седмица в блока друг гараж също е бил запален умишлено. За щастие жертви няма.\r\n\r\n ", "date": "2019.10.07", "title": "Бомба избухна в гаража на известен адвокат от Монтана "}
{"url": "https://www.dnes.bg/rusia/2019/10/07/video-oda-za-putin-posreshta-rojdeniia-si-den-sred-prirodata.425277", "text": "През дните преди рождения си ден руският президент Владимир Путин се разходи из сибирската тайга и изкачи планински връх, предаде ТАСС.\n\r\nДнес държавният глава на Русия навършва 67 години. Кремъл съобщи по-рано, че Путин \"смята да прекара рождения си ден сред природата, обкръжен от роднини и близки\".\n\r\nКадри, показващи руския лидер в тайгата, бяха качени в интернет от руски медии. Придружен от министъра на отбраната Сергей Шойгу, Путин се разхожда из сибирската гора, бере гъби. Една от гъбите - вероятно лютива млечница, особено привлича вниманието му. \"Има шишарчица отгоре\", чуди се президентът, разглеждайки шапката на гъбата, върху която се мъдри борова шишарка.\n                    \n                    \n                \n                \n                \n                \r\nСлед това зрителят вижда как Путин кара джип из тайгата, а на мястото до водача - министър Шойгу. Двамата изминават част от пътя пеш. Присядат да отдъхнат и Шойгу изравя от пръстта храстче с горски плодове. \"Ще го посадиш край Москва. На вилата си в Подмосковието\", препоръчва му усмихнат президентът.\n\r\nВ отговор министърът изразява съмнение дали растението ще се хване в Подмосковието: \"Трябва да правим въздуха такъв, водата в Москва трябва да я правим такава\". \"Това трябва да е стремежът при всяко положение\", забелязва държавният глава, вече със сериозен тон.\n\r\nПо време на следващата почивка Путин и Шойгу сядат на пикник край огън, накладен в местността.\n\r\nПосле държавният глава изкачва връх, от който оглежда околността. Река \"Енисей изглежда красиво оттук\", констатира той.\n\r\nВижда се как Путин се катери на планината, висока по думите му към 2000 метра. \"Високо над облаците. Много по-високо от облаците. Изкатерихме се по-високо от облаците\", казва президентът.\n\r\nПутин и в миналото е правел излети в тайгата за по два-три дни, също в компанията на Шойгу, напомня ТАСС, цитирана от БТА.\r\n ", "date": "2019.10.07", "title": "Видео ода за Путин, посреща рождения си ден сред природата"}
{"url": "https://www.dnes.bg/stranata/2019/10/07/koi-ocveti-vodite-na-r-rusenski-lom-v-elektrikovo-sinio.425282", "text": "Водите на река Русенски Лом се оцветиха в електриково синьо, съобщи Нова тв.\r\n\"Все още не е установен източникът на замърсяване. В района има колектор, който обхваща цялата западна промишлена зона, в която има много предприятия от всякакви видове промишленост, включително химическа\", обясни в ефира на \"Здравей, България\" Христо Милков, началник отдел в РИОСВ-Русе.\r\n\r\nЕкспертите предполагат, че необичайният цвят на водата е от бои, които не са опасни нито за хората, нито за флората и фауната в Русенски Лом.\r\nОт ВИК-Русе признаха, че трудно могат да установят източника на замърсяване, защото, когато се получи сигнал, водите вече са изтекли, а в шахтата, където са потенциалните източници, водата е бистра.", "date": "2019.10.07", "title": "Кой оцвети водите на р. Русенски Лом в електриково синьо?"}
{"url": "https://www.dnes.bg/obshtestvo/2019/10/07/eksploataciia-na-rabotnicite-u-nas-zloupotreba-s-izvynredniia-trud.425283", "text": "България и Гърция са страните, в които се полага най-много труд в ЕС, а у нас има експлоатация и злоупотреба с работниците, смята президентът на КТ \"Подкрепа” Димитър Манолов. \n\r\n\"Когато приложихме европейската директива за работното време и почивките, избрахме най-неизгодния вариант. Нужно е преразглеждане\", това заяви  пред bTV.\n\r\nПо думите му извънредният труд е ниско платен.\n\r\n\"Постигнато е съгласие с работодателските организации, че извънредният труд трябва да бъде регламентиран и да се заплаща достойно”, добави още Манолов. \n\r\nЕкспертът счита заплащането от 25 стотинки за нощен труд, какъвто е случаят с МВР, за \"идиотия”. \n                    \n                    \n                \n                \n                \n                \r\nЗам.-председателят на Българската стопанска камара Димитър Бранков също смята, че е нужно преразглеждане на ситуацията с работното време, което пък ще доведе до нов Кодекс на труда. \n\r\nТой е категоричен, че България е единствената страна в ЕС, в която извънредният труд е забранен.\n\r\nПо думите му проблемът у нас са многото режими на работа. Освен това Бранков подчерта, че трудовото законодателство е зле транспонирано и остаряло. Експертът смята, че това са причините за злоупотребите с трудоспособните. Също така подчерта, че настоящото законодателството е между 20 и 30% преписано от това на Съветския съюз от 1922 г.\n\r\n\"Където има колективен трудов договор сумата за нощен труд достига 2,50 лв. на час. На тези места актуализацията е задължителна. Тя трябва да се случи през наредбата и през колективното трудово договаряне”, добави още той.\n\r\nОбикновено работното време у нас е 8 часа на ден, като е нормално да го удължим до 10 часа. Често работната ни седмица се измерва на 40 часа, но с удълженията тя става на 48 часа.\n\r\nСпоред Кодекса на труда не се допуска повече от 60 дни годишно или 20 последователни дни да удължаваме работното си време.\n\r\nНиколай Стоянов от Главната инспекция по труда заяви, че удълженото работно време дава възможност на работодателя, след предварителна консултация със синдикатите или представители на работниците, да удължи  работата до 10 часа. \n\r\nОсвен това експертът подчерта, че това се случва по индивидуална преценка на работодателя. Той обясни, че удълженото работно време не означава по-високо заплащане.\n\r\n\"Работодателят следва до 4 месеца след полагането на удължения труд да компенсира служителя със съответното намаляване. Ако до 4-тия месец е прекратен трудовия договор, то трябва да бъде изплатено като извънреден труд. Ако работодателят не го направи, служителят в двуседмично предизвестие може да определи кога да бъде компенсиран”, добави той. \n\r\nПо думите му законът е категоричен що се отнася до почивката. Задължителната дневна почивка е 12 часа, а седмичната почивка - 48 часа. Стоянов обясни, че в случаите на сумирано изчисляване на работното време, задължителната седмична почивка трябва да е не по-малко от 36 часа.", "date": "2019.10.07", "title": "Експлоатация на работниците у нас, злоупотреба с извънредния труд "}
{"url": "https://www.dnes.bg/sport/2019/10/07/osnovni-zashtitnici-aut-ot-lyvovete-za-cherna-gora-i-angliia.425286", "text": "Националният отбор на България понася сериозен удар още на старта на лагера за европейските квалификации с Черна гора (11 октомври в Подгорица) и Англия (14 октомври в София), съобщава \"\".\n\r\nДвама от най-сигурните титуляри и основа на защитата ни - Страхил Попов и Васил Божиков, няма да са в състояние да играят заради контузии.\n\r\nНаправените прегледи в първия ден от лагера показват, че бранителите на Касъмпаша и Слован няма да имат шанс да играят, а Красимир Балъков ще трябва да търси нови решения в тежка ситуация.\n\r\nСтрахил Попов е играл във всички 5 евроквалификации през 2019 г. в дясно на отбраната, а Божиков - в центъра на защитата, като само партньорите му се сменяха - Бодуров, Антон Недялков и Кристиан Димитров.\n                    \n                    \n                \n                \n                \n                \r\nСходна е ситуацията и през 2018 г., като Страхил и Васил играят заедно в 4 от шестте мача в Лигата на нациите, а поне един от тях е част от отбраната ни и в шестте.\n\r\nСрещу Черна гора и Англия вероятно десен бек ще излезе Георги Пашов, който игра в тестовия за Балъков контролен мач срещу Ирландия преди месец. Алтернативите за центъра на защитата останаха Кристиан Димитров и Камен Хаджиев. Само вляво ситуацията изглежда безпроблемна с най-добрия избор в момента - Антон Недялков. Но може да се прибегне до разместване - той да влезе в центъра, а Занев да започне ляв бек.\n\r\nПроблемите не спират до отбраната, има ги и в халфовата линия. Марселиньо е с болежки, които също може да го извадят от двубоите. Георги Костадинов е със счупен нос, но поне той със сигурност ще остане в състава.\n\r\n\r\n ", "date": "2019.10.07", "title": "Основни защитници аут от \"лъвовете\" за Черна гора и Англия"}
{"url": "https://www.dnes.bg/stranata/2019/10/07/otkriha-trupove-na-divi-svine-krai-vyrbica.425288", "text": "Сигнал за намерени трупове на диви свине е подаден снощи в ДГС-Върбица, съобщиха от Североизточното държавно предприятие.\r\n\r\nСлужители на стопанството и ловният експерт на предприятието инж. Тервел Стефанов са обходили района и сигналът е потвърден. Открити са няколко мъртви диви свине в захрастена местност между Върбица и село Менгишево, извън горските територии.\r\n\r\nВ момента на място има служители на стопанството и представители на ОБДХ. Извършва се претърсване на целия район.\r\n\r\nОт всички открити мъртви животни ще бъдат взети проби, които ще бъдат предадени за изследване. Труповете ще бъдат загробени, като мястото ще бъде обработено съгласно правилата за дезинфекция.\r\n\r\nСигналът за мъртвите животни е подаден от ловците от дружината, която ловува в този район.", "date": "2019.10.07", "title": "Откриха трупове на диви свине край Върбица"}
{"url": "https://www.dnes.bg/notifikacii/2019/10/07/obraha-nepodvijna-jena-vzeha-i-vsichko-pari-posuda.425280", "text": "Живееща сама жена във Вълчедръм - болна, неподвижна и прикована на легло,  стана мишена на нагли крадци. \n\r\nТя е останала без спестяванията си, след като крадец влязъл в дома й през нощта. Той взел дори и възглавницата й. \r\nСлед седмица отново се върнал и този път откраднал всичко, което било пред очите му.\n\r\n\"Не е човешко това! Иди да крадеш от богатите, а не от такива като мен… А и защо ще крадеш? Поискай си, всеки ще ти даде\", казва потърпевшата Златка пред Нова тв.\n\r\n60-годишната жена се събудила, защото чула, че лаят кучетата навън. \n\r\nИзведнъж лампата угаснала и Златка усетила как някой издърпва възглавницата изпод главата й.\n                \n                \n                \r\nВ калъфката жената била скрила 800 лева – всичките й спестявания, включително тези за предстояща операция и ново легло.\r\nВзели й и телефона.\n\r\nПреди дни, посред бях ден, Златка отново чула шум в съседната стая. Помислила си, че е жената, която й помага. \n\r\nНо видяла как крадец влиза в дома й. Не го познала. Той отмъкнал миксер, пасатор, посуда. \n\r\nЖената съжалява най-много за задигнатите пари, защото с част от тях искала да плати операция, която давала надежда отново да е на крака.\n\r\nЖената работила като счетоводител и учител, няма семейство. От три години е на легло.\n\r\nВ момента за нея се грижи личен асистент по няколко часа на ден. През останалото време е сама.", "date": "2019.10.07", "title": "Обраха неподвижна жена, взеха й всичко - пари, посуда... "}
{"url": "https://www.dnes.bg/muzika-drugi/2019/10/07/horyt-na-tureckii-s-tri-koncerta-u-nas-dogodina.425295", "text": "Известният руски мъжки хор на маестро Михаил Турецкий се завръща у нас с три концерта в края на февруари идната година. С тях ще отбележи юбилейните три десетилетия творчески възход. Изключителният ансамбъл, носещ името на своя създател - маестро Михаил Турецкий, вече е добре познат на българската публика след двете си предишни гостувания пред препълнени зали.\n\r\nНай-обичаният ансамбъл на Русия ще се качи на сцените на зала 1 на НДК на 26 февруари, на 27-и ще гостува в ДКС във Варна и на 28 февруари ще гастролира в пловдивската зала СИЛА. \n\r\nВ програмата за турнето диригентът на състава е подбрал най-доброто от 30-годишния им репертоар. \n\r\nХорът на Турецкий събира десет солисти с различни мъжки гласове, които представят истински музикален театър със собствена оригинална режисура, певческо, актьорско и хореографско майсторство. Маестро Турецкий създава своя хор през 1990 г. и успява да го формира и моделира като танцуващ мъжки хор с букет от гласове. Само две години по-късно получава международна известност и признателността на публиката. \n                    \n                    \n                \n                \n                \n                \r\nКомбинацията от изключителни гласове, изпълнителско майсторство и стопроцентово шоу са в основата на успеха. Ансамбълът е гостувал на най-известните в света сцени като Кремълския Дворец, зала \"Октябрский\" (Санкт Петербург), Роял Албърт Хол (Англия), Карнеги Хол (Ню Йорк), Долби Тиътър (Лос Анжелис) и други. \n\r\nУникалната колекция от мъжки гласове има общ диапазон от четири и половина октави – от най-ниския - бас профундо, до най-високите - тенор алтино и контра тенор, които успешно заменят женски гласове. Благодарение на широкия спектър мъжки гласове, те представят с еднакъв успех и на най-различни езици най-известните в света песни. В плейлистата им са шедьоври на класиката - мюзикъли, опера и оперета, градски романси, шлагери от съветската епоха, еврейска естрада, световни рок и джаз хитове, съвременна поп музика. \n\r\nАртистите обещават на българската си публика песни на 10 езика, хитове от 5 десетилетия, музика за душата и танци за всички. Билетите вече са налични в касите на залите, както и в мрежата на Ивентим.", "date": "2019.10.07", "title": "Хорът на Турецкий с три концерта у нас догодина"}
{"url": "https://www.dnes.bg/eu/2019/10/07/otloji-li-se-brexit-london-shte-sabotira-rabotata-na-es.425269", "text": "Британският премиер Борис Джонсън отново отхвърли възможността за отлагане на Brexit-а, пише френският в. \"Монд\". Той подчерта в телефонен разговор с френския президент Еманюел Макрон, че това е \"последната възможност за постигане на споразумение, което иска всяка от страните\".\n\r\nПланът, който Борис Джонсън представи в сряда, беше посрещнат със скептицизъм в Брюксел, който вижда в него няколко проблемни момента. По тази причина Джонсън се опитва да убеди европейските лидери - освен с френския президент, той разговаря тази седмица с колегите си от Финландия, Холандия и Португалия. Министърът за Brexit-а Стивън Баркли ще продължи да обикаля европейските столици до утре.\n                    \n                    \n                \n                \n                \n                \r\nИма все повече признаци, че Великобритания няма да напусне ЕС на 31 октомври, пише в редакционна статия от днес германският вестник \"Фолксщиме\". \"Премиерът Джонсън не постигна никакъв успех в опитите си за ново споразумение с Брюксел\", гласи оценката на вестника. \"От уважение към своята членка Ирландия ЕС няма да отстъпи и крачка по най-спорния въпрос - митническата граница между Ирландия и Северна Ирландия, която искат твърдите привърженици на Brexit-а. И Джонсън го знае\".\n\n\n\r\nБританският премиер вероятно блъфира, заплашвайки с твърд Brexit, ако Брюксел не отстъпи пред исканията му. Кралството не може да си позволи подобен вариант, смята в. \"Фолксщиме\". \"Предвестниците на подобен сценарий вече са очевидни: в Шотландия надигащото се движение за независимост събира десетки хиляди привърженици. В Северна Ирландия протестантите се опасяват от активизиране на ирландския въпрос. А дори не сме споменали икономическите последици\", отбелязва вестникът.\n\r\nВеликобритания може да понесе тежък удар. Джонсън ще трябва да отстъпи, въпросът пред него е как да го направи, без да се изложи, заключава \"Фолксщиме\" в редакционната си статия.\n\r\nАко бъде принуден да отложи Brexit-а, Борис Джонсън ще наложи вето на седемгодишния бюджет на ЕС и ще изпрати в Брюксел евроскептичен комисар, за да саботира работата на блока, предупреждава британският в. \"Телеграф\". \n\r\nНяколко фигури от правителството обсъждат серия от предложения за \"саботаж\" на европейските институции, ако Брюксел откаже да приеме ново споразумение или остави Джонсън да напусне без споразумение.\n\r\nЕС се променя и оставя Великобритания в миналото, гласи заглавието на редакционна статия на британския в. \"Гардиън\".\n\r\nСред британските евроскептици битува общото неразбиране, че ЕС е също толкова обсебен от опити да попречи на Brexit-а, колкото те - със задачата да го приключат. Това не е вярно по две причини. Първо, приоритетът на Брюксел е да се избегне хаотично напускане на Великобритания. Фазата на тъгата за оттеглянето на Лондон отстъпи пред недоволство от колективната липса на способности сред британските политици - както поддръжниците, така и противниците на Brexit-а.\n\r\nВторо, основната част от вниманието на ЕС е насочено другаде - утвърждаването на новата Еврокомисия, преговорите за бюджета и балансът на идеологическите сили в ЕС. Брюксел все още се бори със структурни проблеми и културно напрежение. Не е имало рязка промяна, облекчаваща този натиск, но европейският проект продължава да се противопоставя на тези, които искат да му навредят. Това също е нещо, което британските евроскептици не разбират: за да оправдаят напускането на блока, те предричат разпадането му. Но макар че ЕС има много недостатъци, той е и забележително устойчив - докато поддръжниците на Brexit-а все повече губят влиянието си върху политиката на континента.\n\r\nВеликобритания може да се окаже изправена пред избор между Джереми Корбин и Brexit без споразумение, предупреждава в. \"Ню Йорк таймс\".\n\r\nЛидерът на британската Лейбъристка партия е \"брадат социалист, често порицаван от пресата и парламента за опитите си да потиска разногласията в партията си и радикалните си планове за промяна на британската икономика\", отбелязва вестникът. Но в необуздания хаос на Brexit-а той се опитва да промени имиджа си като безопасния избор за ръководител на Великобритания и неочаквано лекарство за изнервените британски пазари, изпаднали в паника от плановете на Борис Джонсън за Brexit без споразумение в края на месеца. Изненадващо, това изглежда работи.\n\r\nДокато предсрочните избори във Великобритания приближават, водената от Джонсън Консервативна партия - някогашен поддръжник на големия бизнес и убежище за всякакви фигури от върхушката - създаде конфликти с кралица Елизабет Втора, Върховния съд и парламента, посочва \"Ню Йорк таймс\". \n\r\nПредложената от британския премиер сделка за Brexit-а беше посрещната с такова смайване, че според много анализатори той е решен да напусне ЕС без споразумение. Това превърна Корбин в неочакваното олицетворение на сдържаността. Той е заклет противник на \"твърдия\" Brexit и обещава втори референдум, който може да доведе до отмяна на напускането на ЕС. Така банките изведнъж се оказаха в положението да преценяват неохотно ползите от партия, водена от неомарксисти, радикални профсъюзни лидери и депутати, които са подкрепяли комунистически режими.\r\n ", "date": "2019.10.07", "title": "Отложи ли се Brexit, Лондон ще саботира работата на ЕС"}
{"url": "https://www.dnes.bg/crime/2019/10/07/policiiata-otkri-nad-3-t-alkohol-mente-v-gorna-oriahovica.425297", "text": "Над 3 т алкохол без бандерол иззеха служители на полицейското управление в Горна Оряховица при спецакция за противодействие на разпространението на акцизни стоки без бандерол.\r\nВ петък е извършена проверка на помещение в търговски комплекс в желeзничарския град, с управител 51-годишен криминално проявен и осъждан мъж от Лясковец.\r\nВ помещението, освен управителя, полицейските служители са заварили още двама мъже – от Лясковец и Пловдив, като единият от тях е известен на полицията и осъждан.\r\nТримата с електрическа помпа преливали течност с мирис на спирт от бидони, намиращи се в микробус, управляван от пловдивчанина. При последвалите претърсвания в помещението са намерени и иззети общо 3000 литра от течността, с чистота 95,6%.\r\n                    \n                    \n                \n                \n                \n                Тримата са задържани за срок до 24 часа по ЗМВР. По случая е започнато досъдебно производство.\r\nВ рамките на проведената операция е извършена проверка и в помещения на стопански двор в с. Драгижево, собственост на 48-годишен мъж от Лясковец. Там полицeйските служители намерили и иззели още 180 литра течност с мирис на ракия, без документи за платен акциз.\r\nОбразувано е досъдебно производство.\r\n ", "date": "2019.10.07", "title": "Полицията откри над 3 т алкохол менте в Горна Оряховица "}
{"url": "https://www.dnes.bg/sport/2019/10/07/eduard-aleksanian-sreshtu-boec-na-kikboks-legendata-peter-arts-na-26-oktomvri-na-arenata-na-senshi.425298", "text": "Епична се очертава да бъде десетата битка от бойната карта на зрелищното шоу на 26 октомври в Двореца на културата и спорта във Варна. На арената на галата българският шампион от национални първенства по бокс и карате киокушин Едуард Алексанян ще се изправи срещу един от асовете от клуба на кикбокс легендата Петер Артс – Томас Дуве.\n\r\nЗрелищният сблъсък, който SENSHI ще предложи на феновете на бойните спортове, ще бъде по кикбокс в стил К-1. Категорията на двамата е до 80 кг. Състезателят на варненския спортен клуб „Дрийм“ ще има на разположение три рунда от по три минути, за да се пребори пред родна публика за купа от професионалната гала срещу възпитника на трикратния шампион от най-силната кикбокс верига в историята.\n                    \n                    \n                \n                \n                \n                \r\nЕдуард Алексанян е един от най-амбициозните български бойци. Има зад гърба си редица шампионски титли от национални първенства по бокс и карате киокушин, а на професионалния ринг бележи успешен актив от 7 победи и 3 загуби. Само преди дни той извоюва и още една победа с нокаут срещу неколкократния шампион на Португалия по муай тай Яну \"Канибала\" да Круз по време на галата Savages.\n\r\nАлексанян продължава серията си от двубои, като на 26 октомври той ще направи втори опит да си тръгне с купа от арената на SENSHI. Предизвикателството пред него не е никак малко. Холандският боец Томас Дуве е един от най-силните състезатели на Петер Артс. Той се присъедини към школата му в началото на годината. Това за него също ще е втори двубой на арената на SENSHI. \n\r\nОчаквайте повече подробности за всички срещи от зрелищното бойно шоу SENSHI. То ще се проведе на 26 октомври, от 19 часа, в Двореца на културата и спорта във Варна и ще предложи на публиката 12 епични киокушин и кикбокс сблъсъка.\r\nVIP маси за галата, както и билетите на цени от 10 и 20 лв., вече са в продажба в мрежата на ", "date": "2019.10.07", "title": "Едуард Алексанян срещу боец на кикбокс легендата Петер Артс на 26 октомври на арената на SENSHI "}
{"url": "https://www.dnes.bg/index/2019/10/07/samo-za-fenove-koi-shte-sa-nai-novite-seriali-prez-sezona.425285", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Кои са най-вълнуващите холивудски ленти, които ще забавляват зрителите през този сезон и как се представят европейските продукции на фона на хитовите американски сериали?\n\r\n\"Един много хитов сериал започва 10-ия си сезон тази вечер - това е \"Живите мъртви\". Феновете на комикси го обожават. Нови и нови герои се добавят непрекъснато. Грег Никотеро продължава да създава нови светове за зомбитата\", разказа киножурналистката Стаси Айви в студиото на \"България сутрин\".\r\nЖурналистката е била и на снимачната площадка на сериала \"Блудници\", чийто трети сезон стартира утре.\n\r\n\"След пътувания до САЩ обичам да се насочвам към европейските продукции. Един от сериалите, който със сигурност не трябва да пропускаме, се казва \"Свят в пламъци\". Неговото действие се развива през Втората световна война, но е пречупен през много човешки истории\", сподели Стаси Айви в ефира на ", "date": "2019.10.07", "title": "Само за фенове: Кои ще са най-новите сериали през сезона?"}
{"url": "https://www.dnes.bg/politika/2019/10/07/imalo-podla-syprotiva-sreshtu-sdelkata-za-f-16-a-tia-bila-nai-dobroto.425291", "text": "\nПремиерът Бойко Борисов се похвали, че ние сме една от държавите, които най-добре се възползвахме от плана \"Юнкер\" и за България заработи много добре. \n\n\n\n\r\nПо време на среща с членове на Американската търговска камара в България, посветена на двустранните отношенията, той призна, че е имало яростна и подла съпротива за сделката за F-16. \n\r\n\"Ние закупихме за нашите пилоти най-доброто, което се произвежда\", изтъкна Бойко Борисов. \n\r\nСпоред премиера било е подла съпротива, защото правителството е било обвинено в лобизъм. Той изтъкна, че никога по време на преговорите и разговорите, никога по никакъв начин дори не се е намеквало за лобизъм. Освен това всички съседни държави са въоръжени с F-16. \n                    \n                    \n                \n                \n                \n                \r\n\"Беше подло, но с финансовия министър, както и с министъра на отбраната, го направихме необратимо\", добави Борисов. \n\r\n\"В много сфери се направиха много неща, нима не съм ги изброявал всичките? Това, което постигнахме - да признаят историята ни, от премиера Нетаняху до организации, да признават какво е направил българския народ за евреите. Не само да го признават, но и да го говорят и рекламират. Това не е лесно\", каза премиерът.\n\r\nТой отсече още, че България води политика не само на добросъседство, но и дава перспектива на региона. \n\r\n\"Аз имам редкия шанс за вицепремиер да имам историк в лицето на Каракачанов. По темата трябва ли Северна Македония да влиза в ЕС и НАТО сме на едно мнение\", добави Борисов.\r\nСпоред него  и Албания трябва да стане член на НАТО, защото \"всяка една държава, изоставена държава от голямото европейско семейство, е пагубно и веднага става средище на корупция и терор\".\n\r\nПо въпроса за Брекзит Борисов се надява до края на месеца да има сделка между ЕС и Великобритания. \n\r\nТой благодари на американската страна за инвестициите, които се правят в България и изтъкна, че износът за САЩ е по-голям от вноса, което означава, че българската икономика се развива.\n\r\nПремиерът Борисов отбеляза, че са се взели много важни геостратегически решения, които са от полза за развитието на отношенията.", "date": "2019.10.07", "title": "Имало подла съпротива срещу сделката за F-16, а тя била най-доброто "}
{"url": "https://www.dnes.bg/obrazovanie/2019/10/07/romi-si-pribirat-decata-ot-shkolo-plyznal-sluh-che-shte-im-gi-otnemat.425301", "text": "Паника накара родители да изведат децата си от две училища в Сливен. В учебните заведения се обучават преобладаващо ромски деца от кв. \"Надежда\". \n\r\nРодителите се втурнали към училищата да си приберат децата, защото получили информация, че \"Закрила на детето\" ще им отнема наследниците, предава Dariknews.bg.\n\n\n\r\n\"Беше ужас, щяха да ни изпотъпчат. Деца ревяха отвътре, отвън родители реват\", разказа една жена от персонала.\n\r\nСпоред майки на деца някой се е обаждал по телефона, слухът се разнесъл, паниката бързо е обзела цялата махала и обитателите й се юрнали към класните стаи. Някои от родителите са се втурнали направо от работните си места към училището.\n                    \n                    \n                \n                \n                \n                \r\nЗа минути около 10.30-11.00 часа 6-то и 8-мо основно училище в ж.к. \"Даме Груев\" се опразниха, а на дворовете останаха безпомощните учители.\n\r\nПо информация на DarikNews от РУО-Сливен директорите на двете училища веднага са сигнализирали в полицията.\n\r\nПредполага се, че става въпрос за провокация.\n\r\nПо същото време на посещение в Сливен е и образователният министър Красимир Вълчев, който обикаля сливенски училища. Той веднага е бил уведомен за случилото се.", "date": "2019.10.07", "title": "Роми си прибират децата от школо: Плъзнал слух, че ще им ги отнемат"}
{"url": "https://www.dnes.bg/zvezdi/2019/10/07/sonia-ioncheva-stana-maika-za-vtori-pyt.425305", "text": "Оперната прима Соня Йончева е станала майка за втори път. Тя обяви чрез публикация в Instagram, че е родила момиченце, което ще носи името София.\r\nЗвездата вече има 5-годишен син Матео от съпруга си Доминго Хиндоян, който е диригент от Венецуела.\r\n \r\nСоня е публикувала снимки, на които се вижда как с мъжа ѝ държат бебето, а интересното е, че по същото време семейството е празнувало и рожден ден на Матео.\r\n \r\n\"Най-после сме четирима! Какъв по-страхотен начин да отпразнуваме раждането на нашата принцеса София, от рождения ден на нашия Матео? Те са родени само с няколко дни разлика. Щастливи сме оттук до Луната и обратно!\", написала е певицата на кадрите.\r\n \r\nВижда се, че Матео е имал специална торта във формата на кораба \"Титаник\" за рождения си ден.\r\n \r\n", "date": "2019.10.07", "title": "Соня Йончева стана майка за втори път"}
{"url": "https://www.dnes.bg/notifikacii/2019/10/07/sled-tomas-kuk-falit-i-u-nas-astral-holideiz-spira-rabota.425329", "text": "След британският туроператор Thomas Cook, който прекрати дейността си на 23 септември, налице е и първият фалит в туристическия сектор у нас, съобщава .\n\r\n\"С огромно съжаление и разочарование искаме да Ви съобщим, че се налага да прекратим дейността и да започнем процедура по обявяване в несъстоятелност на \"Астрал Холидейз Интернешънъл\" АД от 07.10.2019 г. след почти 24 години присъствие на туристическия пазар и въпреки неимоверните усилия на ръководството и служителите\". Това гласи съобщението на интернет страницата на туристическата компания.\n\r\nОт Астрал Холидейз съобщават, че са предприели всички необходими мерки и са изпълнили всички свои задължения във връзка със Закона за туризма, като от компанията имат сключена застраховка с ЗК \"Уника\".\n                \n                \n                \r\nПътуванията на всички клиенти, закупили почивки от \"Астрал Холидейз Интернешънъл\" АД, които в момента се намират зад границата, са изцяло платени, поради което не съществува опасност от проблеми с полети или отказ за настаняване в хотели или други туристически услуги.\r\n", "date": "2019.10.07", "title": "След \"Томас Кук\" фалит и у нас – \"Астрал Холидейз\" спира работа"}
{"url": "https://www.dnes.bg/index/2019/10/07/obirdjiite-sledili-bankerkata-ot-mesec-nasochili-se-pravo-kym-seifa.425330", "text": "Банковите обирджии, които в София задигнаха 185 хил. лв, наблюдавали касиерката на ограбения офис от месец. С тази задача бил натоварен единият от тях, на който пръв му дошла идеята за кражбата, забелязвайки, че служителката е небрежна в своите действия. Това съобщи шефът на СДВР Георги Хаджиев. Той и градският прокурор на София Емилия Русинова дадоха повече подробности по случая.\n\n\r\nНавикът й бил, когато излиза от офиса, да заключва само входната врата, но не и трезора, където се намирали парите. И това било използвано като информация от крадците.\n\r\nЧас след обира бил задържан единият извършител - този, който наблюдавал касиерката. Той бил заловен с част от парите. \n                \n                \n                \r\nВчера в дома си в кв. \"Банишора\" бил арестуван и човекът, който разработил ключа, с която крадците отключили вратата на офиса, като ключарят е обвинен в помагачество.\n\r\nИздирват се още двама. Те са известни на полицията.\n\r\nТрима от извършителите на грабежа са криминално проявени – за кражби и документни престъпления. \n\r\nПрокурорката уточни, че близка на единия от крадците е била използвана като отцепка, жената наблюдавала дали някой няма да се приближи към офиса и трябвало да сигнализира крадците. \n\r\nТова, което е любопитно, е че в помещението е имало и други суми пари, които все още не са уточнени, но апашите се насочили само към чувалчето в трезора.\n\r\nТова, че сейфът е оставал незаключен, се виждало извън офиса. Полицията е открила опожарен и автомобила Toyota, с който тримата крадци се предвижвали. След престъплението двама от тях, пътували с колата, която впоследствие била опожарена, а единия по друг начин.\r\n ", "date": "2019.10.07", "title": "Обирджиите следили банкерката от месец, насочили се право към сейфа"}
{"url": "https://www.dnes.bg/science/2019/10/07/dvama-amerikanci-i-britanec-s-nobelova-nagrada-za-medicina.425323", "text": "Американците Уилям Кейлин и Грег Семенза и британецът Питър Ратклиф спечелиха Нобеловата награда за физиология или медицина за открития как клетките усещат и се приспособяват към наличието на кислород.\n\r\nТазгодишните Нобелови лауреати разкриха механизма за един от най-важните адаптативни процеси на живота. Те идентифицираха молекулярните механизми, които регулират активността на гените като реакция на променливи нива кислород. Трудовете им проправиха пътя за обещаващи нови стратегии в борбата с анемията, рака и много други болести, обясни в изявлението си присъждащият наградата Каролински институт.\n\r\nНобеловите награди ще бъдат връчени на церемония в Стокхолмската концертна зала на 10 декември - в деня на кончината на основателя на Нобеловата награда Алфред Нобел.\n                    \n                    \n                \n                \n                \n                \r\nТази година паричната равностойност на наградата е 9 милиона крони (832 459 евро). Тя се разделя по равно между тримата лауреати.\r\nПроф. сър. Питър Ратклиф е роден през 1954 г. в Ланкашир. Той завършва медицина в Кембридж и след като работи в няколко лондонски болници, специализира нефрология в Оксфорд. През 1990 г. започва да работи върху клетъчната реакция към хипоксията, специализира молекулярна биология и основава лаборатория, изследваща хипоксията при рака и болестите на съдовата система. Сега работи в Оксфордския университет и института \"Франсис Крик\" в Лондон.\n\r\nПрез 2014 г. получава рицарско звание за принос към клиничната медицина. Почетен член е на Американската академия на науките. Сред многото му спечелени награди са \"Уайли\", \"Ласкер\" и \"Масри\".\n\r\nПроф. Уилям Кейлин младши е роден през 1957 г. в Ню Йорк. Завършва медицина в университета \"Дюк\", след това работи в университета \"Джонс Хопкинс\", специализира онкология в раковия институт \"Дейна-Фарбър\". През 1992 г. създава собствена лаборатория в \"Дейна-Фарбър\", в която изследва наследствени форми на рака. През 2002 г. става професор в Харвардското медицинско училище.\n\r\nЛауреат е на наградите \"Уайли\", \"Ласкер\" и \"Масри\", както и на много други отличия.\n\r\nПроф. Грег Л. Семенза е роден през 1956 г. в Ню Йорк. Завършва Харвардския университет, а докторска степен защитава в университета на Пенсилвания. Работи в университета \"Джонс Хопкинс\" като професор по педиатрия, радиационна онкология, биохимия, медицина и онкология. Директор е на съдовата програма в Института по клетъчно инженерство. Лауреат е на наградите \"Уайли\", \"Ласкер\" и др. \n\r\nПървата Нобелова награда за физиология или медицина е връчена през 1901 г. на Елим Адолф фон Беринг /Германия/ \"за работата му върху серумната терапия, специално за прилагането й при дифтерия, с което отваря нов път за медицинската наука и дава на лекарите победоносно средство против болестта и смъртта\".\n\r\nМиналата година Нобеловата награда за физиология или медицина спечелиха Джеймс П. Алисън и Тасуку Хонджо за открития, довели до пробив в лечението на рак, припомня БТА.\n\r\nСред по-известните учени, получили Нобеловата награда за физиология или медицина, са: Иван П. Павлов /Русия/ /1904/, Роберт Кох /Германия/ /1905/, Александър Флеминг /Великобритания/ /1945/, Джордж Бидъл /САЩ/, Едуард Тейтъм /САЩ/, Джошуа Ледърбърг /САЩ/ /1958/ и други.", "date": "2019.10.07", "title": "Двама американци и британец с Нобелова награда за медицина"}
{"url": "https://www.dnes.bg/index/2019/10/07/sled-49-godini-i-252-dni-abbey-road-otnovo-e-nomer-1.425290", "text": "След 49 години и 252 дни Abbey Road отново завладя първото място на британските музикални чартове и дори самият сър Пол Маккартни бе впечатлен.\r\n\"Трудно е да повярвам, че след всички тези години, Abbey Road все още се държи. И все пак, това е ужасно готин албум“, написа той в Twitter.\r\nПо случай 50-годишнината на албума бе пусната негова делукс версия, която го върна обратно на първото място. Така The Beatles счупиха още един рекорд, който е поставен от самите тях.\r\nДосега албумът, който се е завърнал на първото място след най-дълга пауза бе Sgt. Pepper's Lonely Hearts Club Band, който отново е на върха на класациите през юни 2017 година, точно 49 години и 125 дни по-късно.\r\n                \n                \n                Abbey Road  успя да измести от върха албума Why Me? Why Not на Лиъм Галахър, който е един от най-големите фенове на The Beatles. Тази седмица тавата на Ливърпулската четворка бе и най-продавания винил в света с близо 9000 копия.\r\nAbbey Road излиза на пазара на 26 септември 1969 година. Той остава последният албум на The Beatles, който те записват заедно, но не и последният, който издават. След него на пазара се появява Let It be, който е записан през януари 1969 година.\r\nТавата, която се завърна на първата позиция след почти половин век, за първи път доминира върха на 1 октомври 1969 година и остава там 17 седмици – до 31 януари 1970 година.", "date": "2019.10.07", "title": "След 49 години и 252 дни – Abbey Road отново е номер 1"}
{"url": "https://www.dnes.bg/stranata/2019/10/07/zaloviha-brakonieri-sled-otstrel-na-elen-krai-vetovo.425331", "text": "Полицаи заловиха бракониери, които са отстреляли елен край град Ветово, съобщиха от Областната дирекция на МВР в Русе.\r\n\r\nСигналът е подаден в Районното полицейско управление във Ветово около 2:00 часа миналата нощ. На място полицаите установили трима души, които били с лек автомобил. \r\n\r\nПри огледа униформените открили останки от едрия дивеч. В превозното средство били намерени ловна карабина, три найлонови чувала с месо, три ножа и други вещи.\r\n\r\nПо случая е образувано досъдебно производство за извършеното престъпление.", "date": "2019.10.07", "title": "Заловиха бракониери след отстрел на елен край Ветово"}
{"url": "https://www.dnes.bg/zvezdi/2019/10/07/bleik-laivli-rodila-tretoto-si-dete-pazi-go-v-taina.425299", "text": "Блейк Лайвли е станала майка за трети път. Тя е дарила съпруга си Райън Рейнолдс с бебе още преди 2 месеца, но двамата упорито криели новината от медиите, предават от \"Us Weekly\". Не се знае и какъв е полът на детето. \r\nРайън и Блейк вече имат 2 дъщери - Джеймс на 4 г. и Инес на 2 г. Актьорите искали да имат голямо семейство.\r\n \r\n\"Те са толкова щастливи и развълнувани, че ще имат още едно бебе. Те са най-влюбената и хармонична двойка и си помагат в отгледането на децата. Те биха имали една дузина деца, ако могат\", коментираха преди време източници.\r\n\r\nЗвездата от \"Deadpool\" скоро разкри, че двамата с Лайвли никога не снимат филми по едно и също време, тъй като трябва поне единият родител да стои с децата.\r\n\r\n", "date": "2019.10.07", "title": "Блейк Лайвли родила третото си дете, пази го в тайна"}
{"url": "https://www.dnes.bg/obshtestvo/2019/10/07/angelkova-svika-speshna-sreshta-za-falita-na-astral-holideiz.425333", "text": "Министърът на туризма Николина Ангелкова свиква този следобед извънредна среща с ръководството на \"Астрал Холидейз\" и застрахователното дружество \"Уника\" АД. Причината е обявеното прекратяване на дейността и започването на процедура по несъстоятелност на туроператора, съобщиха от Министерството на туризма.\n\r\nОт там уточняват, че \"Астрал Холидейз Интернешънъл\" АД има валидна застраховка със застрахователната компания \"Уника\" АД. Лимитът на полицата е 700 000 лв. и е за срок до 14 ноември 2019 година. \nВ момента се работи по изясняване на точния брой туристи, които имат договори за туристическа услуга с \"Астрал Холидейз\". \n                    \n                    \n                \n                \n                \n                \r\nДружеството уверява, че пътуванията на основната част от туристите, закупили почивки, които в момента се намират зад граница, са платени. Компанията информира още, че клиенти, закупили само услугата самолетен билет с редовни или нискотарифни авиолинии, също ще осъществят своите пътувания. \n\r\nВ официалната позиция на дружеството се казва, че потребителите на \"Астрал Холидейз Интернешънъл\" АД, които са внесли депозити или са платили изцяло сумите по своите бъдещи организирани пътувания, но \"АСТРАЛ\" не е заплатил към партньор или доставчик, ще бъдат обезщетени както следва по закон.\n\r\nМинистерство на туризма е в непрекъсната връзка с представители на туроператора и следи ситуацията, за да бъдат защитени интересите на туристите според правилата на българското законодателство.\r\n ", "date": "2019.10.07", "title": "Ангелкова свика спешна среща за фалита на \"Астрал Холидейз\""}
{"url": "https://www.dnes.bg/mish-mash/2019/10/07/kabareto-mulen-ruj-stana-na-130-g-praznuva-s-kankan.425332", "text": "Най-известното парижко кабаре \"Мулен руж\" отпразнува 130-ата си годишнина с 10-минутно светлинно шоу на открито, проследяващо богатата му история, съобщи Ай Ти Ви.\r\n\r\nТанцьорки от трупата изпълниха прословутия канкан на площада пред сградата-мелница, облечени в костюми в националния трикольор - червено, бяло и синьо, под зрелищни фойерверки.\r\n\r\nКабарето, известно с темпераментния танц и костюмите с щраусови пера и пайети, отваря врати през 1889 г. първоначално като бална зала. Днес то работи като ресторант с вариететно шоу, като е сред легендарните туристически атракции на френската столица. Шоуто се нарича \"Феерия\", а танцьорките и артистите в него носят общо 1000 костюма.\r\n\r\nКабарето \"Мулен руж\" е увековечено в картините на Тулуз Лотрек, който е негов редовен клиент. На времето в него са пели Едит Пиаф, Шарл Азнавур, Шарл Трене, Морис Шевалие, Ив Монтан, Франк Синатра, Лайза Минели. \r\n \r\n/БТА/", "date": "2019.10.07", "title": "Кабарето \"Мулен руж\" стана на 130 г., празнува с канкан"}
{"url": "https://www.dnes.bg/obshtestvo/2019/10/07/blagorodno-sirak-ot-smolian-za-vtori-pyt-nameri-i-vyrna-chanta-s-pari.425303", "text": "Мъж от Смолян намерил дамска раница с портфейл с над 3000 евро, 1450 лв., дебитни карти и лична карта и ги е върнал на собственичката Таня Коленарова, съобщават от Община Смолян.\r\nИлия Савов намерил раницата и чантата до сградата на Пощата в Смолян по време  на автомобилно шоу \"Смолян рейс-2019“. След като издирил  собственичката чрез Facebook и медиите, уговорил да се видят с нея в неделя пред сградата на ОДМВР, за да ѝ върне  парите.\r\nПри срещата я помолил да преброи парите, но тя категорично отказала. \"Не вярвах, че ще ми върнат парите. Благодаря на Илия. Той е достоен човек и ми върна вярата в доброто“, признава Таня.\r\nБлагодарната жена дала на Илия 100 лева, а той смята да ги дари за благотворителната кауза на \"Смолян рейс“, с която се събират пари за операция на млад мъж, за да проходи.\r\n                    \n                    \n                \n                \n                \n                Мечтата на Илия е да ремонтира банята в общинското жилище, в което живее, както и да има семейство, за което да се грижи. Дори и за миг не си помислил да присвои парите, въпреки че много хора му се чудели защо не ги задържи за себе си.\r\nТова е вторият случай, в който младият мъж намира изгубено портмоне. В края на ноември миналата година до бившето кино \"Дружба“ в Смолян той открил портфейл с 1000 евро и лева, намерил собственичката, а тя го почерпила с шоколад.\r\nИлия е сирак, израснал в дом. Мъжът не търси благодарности, смята че е постъпил честно и справедливо, допълват от Общината.", "date": "2019.10.07", "title": "Благородно: Сирак от Смолян за втори път намери и върна чанта с пари"}
{"url": "https://www.dnes.bg/science/2019/10/07/ban-pokazva-bogata-kolekciia-ot-fosili-minerali-i-skali.425335", "text": "Колекциите си от фoсили, минерали и скали от територията на България ще покаже Геологическият институт \"Страшимир Димитров\" на БАН, на 8 и 9 октомври. Инициативата се организира в чест на 150-та годишнина на Академията, съобщи пресцентърът на БАН.\n\n\r\n\n\r\nГостите на института ще имат възможността да видят лабораториите по сеизмотектоника и геоколекциите, а учените ще разкажат за работата си в областта на палеонтологията, стратиграфията, седиментологията, геотектониката, минералогията и минералните ресурси, геоложките рискови процеси и хидрогеологията.\n                    \n                    \n                \n                \n                \n                \r\nПрограмата включва още публични академични лекции по геотехника на околната среда, геотектоника и регионална геология, както и презентации на млади учени, които ще разкажат за своите научни постижения. Сред акцентите ще бъде изложбата \"Книжовното наследство на академик Страшимир Димитров\" от фонда на библиотеката на Геологическия институт.\n\r\nВ продължение на 70 години Геологическият институт \"Страшимир Димитров\" извършва научни и научно-приложни изследвания с цел изучаване на земната среда на територията на България. С дейността си учените от института подпомагат устойчивото развитие на съвременното общество и безконфликтното ограничаване на последствията от природните рискове. \n\r\nПрез последните години институтът се оформя като най-голямата национална геоложка научноизследователска и научно-експертна организация, в която се съчетават класическите направления на геологията с днешните приоритети в областта на науките за Земята.", "date": "2019.10.07", "title": "БАН показва богата колекция от фосили, минерали и скали"}
{"url": "https://www.dnes.bg/notifikacii/2019/10/07/obesiha-chuchelo-na-greta-tunberg-pod-most-v-rim.425336", "text": "Прокуратурата в италианската столица Рим започна разследване за отправяне на тежка заплаха, след като чучело на климатичната активистка Грета Тунберг беше открито обесено под римски мост, предаде Франс прес, като се позова на италиански медии.\n\r\nНа снимка, разпространена в социалните мрежи, се вижда чучело с две плитки като тези на 16-годишната шведка и закачена на парапета на моста табелка с надпис на английски език: \"Грета е твоят бог\".\n\nСнимката предизвика незабавна реакция от страна на политиците. Кметицата на Рим Вирджиния Раджи от антисистемното Движение \"Пет звезди\" изрази в Тwitter от името на града солидарност със семейството на момичето, а водачът на управляващата Демократическа партия Никола Дзингарети осъди \"зловещото насилие\" - израз на неспособността на извършителите \"да уважават идеи, които не споделят\".\n                \n                \n                \r\nПреди година Грета Тунберг стана инициатор на ученическото движение \"Петъци за бъдещето\" в защита на климата. На 27 септември тя приветства мащабната мобилизация на последователите на каузата в Италия. Според организаторите на \"Петъци за бъдещето Италия\" на призива им в цялата страна тогава са откликнали общо един милион младежи, припомня БТА.\r\n ", "date": "2019.10.07", "title": "Обесиха чучело на Грета Тунберг под мост в Рим"}
{"url": "https://www.dnes.bg/politika/2019/10/07/slavi-kym-prof-gerdjikov-imeto-ne-e-protiv-zakona.425334", "text": "След като основа партията си \"Няма такава държава\", Слави Трифонов опонира на професор Огнян Герджиков, според когото политическа формация с такова име трудно ще бъде регистрирана в съда.\r\nОтново в профила си във Facebook бившият тв водещ е публикувал коментар, в който обяснява защо не е съгласен с юриста:\r\n\"Позволявам си да коментирам изказване на професор Огнян Герджиков, само защото е бивш председател на Народното събрание и бивш министър-председател. Освен това е и преподавател по право в Софийския Университет. И като такъв, би следвало да познава закона по-добре от всички нас.\n\n\n\r\nВчера професор Герджиков заяви: “... зaкoнът нe пoзвoлявa пaртия дa урoнвa дoбрoтo имe и прecтиж нa държaвнocттa. A нaрушeниe нa тoвa изиcквaнe ce cъдържa oщe в имeтo нa caмaтa пaртия \"Нямa тaкaвa държaвa\".\r\n                    \n                    \n                \n                \n                \n                Малко факти.\r\nПърво:\r\nНяма закон в България, който да има такъв текст, какъвто импровизирано посочва професорът.\r\nВторо:\r\nВ член 4-ти от Закона за политическите партии пише следното: “Организацията и дейността на политическите партии се осъществяват въз основа на Конституцията, законите и в съответствие с техните устави.”\r\nТрето:\r\nЕто какво пише в Конституцията:\r\nЧлен 44.\r\n(1) Гражданите могат свободно да се сдружават.\r\n(2) Забраняват се организации, чиято дейност е насочена срещу суверенитета, териториалната цялост на страната и единството на нацията, към разпалване на расова, национална, етническа или религиозна вражда, към нарушаване на правата и свободите на гражданите, както и организации, които създават тайни или военизирани структури, или се стремят да постигнат целите си чрез насилие.\r\n(3) Законът определя организациите, които подлежат на регистрация, реда за тяхното прекратяване, както и взаимоотношенията им с държавата.\r\nПояснявам за професора – в тези текстове на Конституцията се говори за дейност, а не за име.\r\nЧетвърто:\r\nЕдинственото място в Закона за политическите партии, където се говори за име, е следният текст:\r\nЧлен 14.\r\n(2) Не се допуска повтаряне на наименованието или абревиатурата на друга партия, както и прибавянето към тях на думи, букви, цифри, числа или други знаци.\r\nИ пето:\r\nВ закона за Юридическите лица с нестопанска цел, който е водещият закон по отношение на сдруженията, а партиите също са сдружение по смисъла на закона, пише следното:\r\nЧл. 7. (1) Наименованието трябва да включва ясно означение на вида на юридическото лице с нестопанска цел.\r\n(2) Наименованието трябва да не въвежда в заблуждение и да не накърнява добрите нрави.\r\nТова са фактите. В крайна сметка, твърдението “Няма такава държава” не отговаря на въпроса “каква?” Каква “такава” държава няма? Отговорът на този въпрос оставям на вас. Защото, в крайна сметка, държавата е такава, каквато си я направим.\"", "date": "2019.10.07", "title": "Слави към проф. Герджиков: Името не е против закона"}
{"url": "https://www.dnes.bg/usa/2019/10/07/s-vtoriia-razoblichitel-stava-li-vse-po-vyzmojen-impiichmynt-na-trymp.425318", "text": "Втори разобличител излезе с информация за отношенията на президента Доналд Тръмп с Украйна. Това засилва опасността от импийчмънт, надвиснала над Белия дом, и може да даде нови насоки на демократите в тяхното разследване на поведението на Тръмп, пише Асошиейтед прес.\n\r\nАдвокатът Марк Зейд, който представлява двамата разобличители, каза, че вторият човек е разговарял с инспектора на разузнавателната общност и може да потвърди информацията в жалбата на първия разобличител. \n\r\nВ този документ се твърдеше, че Тръмп е оказал натиск върху украинския президент да разследва семейството на кандидата за президентската номинация на демократите Джо Байдън и е подтикнал Белия дом да прикрие този факт. От решаващо значение е, че новият разобличител работи в областта на разузнаването и е \"запознат от първа ръка\" с ключовите събития, каза Зейд.\n                    \n                    \n                \n                \n                \n                \r\nПоявата на втория разобличител може да подкопае аргументите на Тръмп и неговите съюзници, с които те се опитват да дискредитират първата жалба. Те я определят като политически мотивирана, твърдят, че е била подадена в нарушение на правилата и я отхвърлят като ненадеждна, защото била основана на информация от втора или трета ръка.\n\n\r\nНеобработената стенограма на разговора на Тръмп с украинския президент Володимир Зеленски, публикувана от Белия дом, вече потвърди основното твърдение в жалбата - че Тръмп се е опитал да окаже натиск върху Украйна да разследва семейство Байдън. Той е настоявал за това, въпреки че не е имало доказателства за нарушение от страна на бившия вицепрезидент и сина му Хънтър, който е бил член на управителния съвет на украинска газова компания.\n\r\nТекстови съобщения от служители на Държавния департамент разкриха други подробности, включително, че на Украйна е било обещано посещение в Белия дом и среща с Тръмп, ако правителството се съгласи да разследва изборите през 2016 г. и украинската газова компания \"Бурисма\", тоест евентуална размяна на услуги.\n\r\nКонгресменът демократ Джим Хаймс от Кънектикът, който е член на комисията по разузнаване на Камарата на представителите, каза, че информацията за втори разобличител говори за голяма промяна в правителството.\n\r\n\"Истинският проблем на президента е, че поведението му най-накрая стигна до точка, при която хората казват \"Достатъчно\", каза Хаймс.\n\r\nТръмп и неговите поддръжници отричат той да е направил нещо нередно, но Белият дом се затруднява да даде единен отговор. Никакви правителствени служители не се появиха в неделните новинарски предавания, за да защитят президента, а други републиканци се съсредоточиха главно върху нападки срещу демократите. Няколко републиканци намекнаха, че Тръмп само се е пошегувал миналата седмица, когато открито призова Китай да разследва семейство Байдън.\n\r\nСенаторът републиканец Линдзи Греъм от Южна Каролина - един от най-гласовитите поддръжници на Тръмп, излезе може би с най-силната защита на президента. Той каза, че няма нищо лошо в разговора на Тръмп със Зеленски през юли и че обвинението прилича на \"политическа инсценировка\".\n\r\nКолкото до Тръмп, вместо да посети близкото си игрище за голф в Стърлинг, Вирджиния, той за втори пореден ден остана в Белия дом, откъдето публикуваше и препубликуваше съобщения в Тwitter, като главната му мишена беше семейство Байдън.\n\r\nКакто често прави, когато се чувства нападан, президентът тръбеше колко голяма подкрепа има сред избирателите на републиканците. Той продължи да отправя остри критики към сенатора Мит Ромни от Юта - един от малкото републиканци, който открито постави под въпрос поведението на Тръмп.\n\r\n\"Демократите са късметлии, че нямат хора от типа на Мит Ромни\", написа Тръмп, представяйки кандидата на републиканците за президент през 2012 г. като предател на своята партия. Ромни наскоро заяви в Тwitter, че отправеният от Тръмп \"нагъл и нечуван призив към Китай и Украйна\" да разследват Байдън е \"погрешен и ужасен\".\n\r\nБайдън, който е водещ кандидат за президентската номинация на демократите през 2020 г., написа във в. \"Вашингтон пост\", че има послание за Тръмп и \"онези, които съдействат на неговата злоупотреба с власт . . . Да знаете, че няма да се оттегля. Няма да ме унищожите и няма да унищожите моето семейство.\"\n\r\nПрез уикенда се появиха допълнителни подробности как се е стигнало до разговора на Тръмп със Зеленски на 25 юли.\n\r\nЕнергийният министър Рик Пери е насърчил Тръмп да говори с украинския лидер, но по енергийни и икономически въпроси, заяви говорителката на Пери Шайлин Хайнс. Тя каза, че интересът на Пери към Украйна е част от усилията на САЩ за засилване на енергийните връзки на Запада с Източна Европа.\n\r\nТръмп, който многократно описа своя разговор със Зеленски като \"отличен\", казал на републиканците в Камарата на представителите в петък вечерта, че именно Пери е подготвил разговора през юли, заяви анонимен източник, запознат с изказванията на Тръмп. Според източника Тръмп не е намеквал, че Пери има нещо общо с натиска за разследване на семейство Байдън.\n\r\nНа фона на засилващата се шумотевица заради телефонния разговор на Тръмп и последвалото разследване на Камарата на представителите за импийчмънт двама републиканци, съперничещи на Тръмп за президентската номинация на Републиканската партия, влязоха в разгорещени телевизионни дебати за това какво би трябвало да се случи на президента. Размяната на реплики между бившите конгресмени Марк Санфорд от Южна Каролина и Джо Уолш от Илинойс беше забележителна, като се има предвид отказът на всички републикански сенатори, освен трима, да критикуват поведението на Тръмп.\n\r\nУолш каза, че президентът заслужава да бъде подложен на импийчмънт. Санфорд се опита да защити позицията, че би било вредно да се пристъпва към импийчмънт в Камарата на представителите, където демократите имат мнозинство, ако в контролирания от републиканците Сенат няма достатъчно гласове за признаване на вина.\n\r\n\"Необходимо е този президент да бъде отстранен дори само въз основа на това, което самият той е казал\", заяви Уолш. \"И по-добре републиканците да подкрепят това.\" \r\n \r\n/БТА/ \r\n ", "date": "2019.10.07", "title": "С втория разобличител става ли все по-възможен импийчмънт на Тръмп? "}
{"url": "https://www.dnes.bg/index/2019/10/07/dali-tova-ne-e-bydeshteto-avtomobili-napraveni-ot-kanabis.425278", "text": "В продължение на години мислехме карбона за един от най-екзотичните материали, от които може да е направена една кола. Възможно е в близкото бъдеще обаче това да се промени.\r\nВ своето шоу по CNBC любителят на бързи и красиви коли Джей Лено показа прототип, направен изцяло от... канабис. Разбира се, тук не става дума за марихуаната, с която човек може да се напуши, а коноп, който има множество приложения и е изключително природосъобразен.\r\nБлизо 45 килограма канабис и 200 хил. долара е инвестирал собственикът на автомобила Брус Дайтзен в създаването му. Тялото на колата е по-леко от това, изградено от въглеродни нишки, но пък е 10 пъти по-устойчиво от стомана.\r\nОще през 1941 година Хенри Форд заявява пред автомобилния свят, че всичко може да бъде направено от коноп, включително и гориво. За това, колата на Брус може да се движи и на биогориво, изработено от рециклирани аграрни отпадъци. \r\nА в свят, който е загрижен колко голям е въглеродният отпечатък, който всеки оставя след себе си, кола, направена от коноп е напълно на мястото си.\r\nВъглеродният отпечатък, който оставя производството само на един обикновен автомобил е 10 тона. Прототипът на Брус е абсолютно въглеродно неутрален.\r\n                \n                \n                ", "date": "2019.10.07", "title": "Дали това не е бъдещето – автомобили направени от канабис? "}
{"url": "https://www.dnes.bg/stranata/2019/10/07/myj-cialo-liato-chisti-kapachki-ot-plaja-dariava-gi.425369", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Мъж на 36 години цялo лятo cъбирa пластмасови кaпaчки, дoкaтo чиcти плaжa нa \"Кaмчия“, зa инициaтивaтa \"Aз вярвaм и пoмaгaм\". Той работи в курорта като общ работник, но с благородството си и добротата си е спечелил симпатията на всички, съобщава .\n\n\r\nСашо е от ромски произход, израснал е без семейството си и е живял в домове. После решава, че трябва сам да се справи с живота. От работа на работа се озовава в курорта \"Камчия\", където е един от много служители. Бързо обаче се превръща в един от малкото, когото всички познават и ценят. Той не е просто момчето за всичко, а момчето на всички. За Сашо е важно само другите да са доволни. \n                    \n                    \n                \n                \n                \n                \r\nСашо научил за инициативата от телевизията и запомнил само, че така ще помогне. Не знае какво е кувьоз, но знае, че той помага на бебета. \n\r\nНаскоро получил първата торта за рожден ден в живота си. \n\r\nСашо не търси вина за тежката си съдба и казва, че човек е такъв какъвто иска да бъде.  ", "date": "2019.10.07", "title": "Мъж цяло лято чисти капачки от плажа, дарява ги "}
{"url": "https://www.dnes.bg/obshtestvo/2019/10/07/d-r-svilen-kynev-e-nositel-na-nagrada-djon-atanasov-za-2019-g.425370", "text": "Докторът по компютърни науки от Харвард Свилен Кънев е носителят на Голямата награда \"Джон Атанасов\" за 2019 г., която беше връчена от президента Румен Радев на церемония в Гербовата зала на \"Дондуков\" 2, предаде БТА. \n\n\n\r\nКънев е на 31 години. Той има десетки публикации, цитирани над 500 пъти във всички големи списания и световнозначими конференции. В момента Свилен Кънев е старши софтуерен инженер в Google. Има бакалавърска, магистърска и докторска степен по компютърни науки от Харвард. Основният му научен интерес и принос е в областта на компютърните архитектури - на границата между хардуер и софтуер.\n\r\nНосител на Грамота в категорията Награда \"Джон Атанасов\" - подгласник на победителя, е инж. Светлин Пенков, на 29 години, за изключителните му успехи със собствена разработка. Пенков е доктор по роботика и изкуствен интелект от Единбургския университет. Научните интереси и работа на Светлин Пенков са фокусирани върху пресечните точки между роботика и изкуствен интелект.\n\r\nПрезидентът Румен Радев поздрави всички, допринесли за това престижната награда да се развива с времето, като хора, свързани с развитието на компютърните науки и утвърждаването на престижа на България в тази област. Радев напомни, че този месец отбелязваме 80-ата годишнина от първия в света прототип на цифров компютър, създаден от българина Джон Атанасов - с безспорно влияние върху образованието, науката, технологиите и съвременния живот. Президентът отбеляза, че днес в Гербовата зала се връчват отличията на победителите в конкурса за 17-и път, като изрази удовлетворение от нивото на представените разработки. Наред със забележителните научни прозрения, в тях ясно прозира стремежът на младите ни учени тяхната работа да бъде в служба на хората и на обществото, отбеляза държавният глава. Като радостно той посочи, че много от приложните разработки са подплатени с патенти, което показва сериозното отношение на младите хора към конкурса. Президентът добави, че го радва това, че където и да учат, в каквито и научни звена и лаборатории у нас и по света да работят, те го правят с мисъл за България, съхранявайки връзката си със страната.\n\r\nПрезидентът отбеляза също, че тази година поставя нова традиция - с грамота се отличава преподавател, вдъхновител и създател на таланти. Това е д-р Бисерка Йовчева, гл.ас. в катедрата \"Компютърна информатика\" на Шуменския университет, разработила успешна методика за преподаване по информатика, обучила над 1900 деца и 1800 възрастни.\n\r\nПредседателят на БАН акад. Юлиан Ревалски отбеляза, че когато става въпрос за научни центрове, сме малка страна и едва ли можем да си позволим това, което си позволяват САЩ, Китай, Япония, Франция, Германия, но когато става въпрос за учени, ние по нищо не отстъпваме на никоя друга страна, което доказват учените ни в различни области. Вие сте един от тези примери, добави Ревалски на церемонията.\n\r\nНа нея бяха връчени също Грамотата \"Джон Атанасов - проект с голям обществен принос\"; награди в категорията \"Джон Атанасов - дебютен пробив в областта на компютърните технологии\"; награди в категорията \"Джон Атанасов - ученици и техните преподаватели\".", "date": "2019.10.07", "title": "Д-р Свилен Кънев е носител на награда \"Джон Атанасов\" за 2019 г."}
{"url": "https://www.dnes.bg/akoshtete-vqrvaite/2019/10/07/jokera-kakvo-syzdade-zlodeia.425354", "text": "Филмът \"Жокера\" се завъртя вече и по българските кина, а успехът му на световната сцена е безапелационен. Само за първия си уикенд лентата спечели близо 245 млн. долара, което веднага го постави на първо място по приходи. Въпреки страха на полицията от повторения на сцените през 2012 година, публиката в САЩ изпълни кино салоните и излезе от тях повече от доволна.\r\n \r\nКритиците също харесаха другия прочит на историята за Жокера. Този път, режисьорът Тод Филипс не се фокусира толкова много върху супер героя, а по-скоро обръща внимание на процеса, който го превръща в злодей. Филмът показва отношението на обществото към хората с психични проблеми и в какъв свят живеят самите пациенти. \r\n \r\nХоакинг Финикс влиза в ролята на Жокера и се справя брилятно. , а критиците дори го гласят за един от главните претенденти за \"Оскар\". В Холивуд с голямо уважение се гледа на актьорите, които дават всичко от себе си за една роля. Отдават й се толкова много, че дори понякога забравят да излязат от нея.\r\n \r\n", "date": "2019.10.07", "title": "\"Жокера\" - какво създаде злодея?"}
