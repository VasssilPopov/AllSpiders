{"url": "https://www.dnes.bg/politika/2019/10/20/politiko-za-kristalina-nai-vliiatelnata-jena-vyv-vashington-koiato-ne-se-kazva-nansi.426764", "text": "Под заглавие \"Посрещнете най-влиятелната жена във Вашингтон, която не се казва Нанси\" изданието \"Политико\" публикува голяма статия за новия управляващ директор на Международния валутен фонд (МВФ) Кристалина Георгиева и предизвикателствата, които я чакат на този пост. Изданието отбелязва, че новият шеф на МВФ трябва да обедини света в момент, в който водещите икономики спорят относно глобалното икономическо забавяне и вдъхновената от Тръмп търговска война\r\nСвикнете да произнасяте името Кристалина Георгиева. Тя е най-влиятелната жена във Вашингтон, която не се казва Нанси, пише \"Политико\" и отбелязва, че новата й позицията върви ръка за ръка с изключително сериозни предизвикателства.\r\n                    \n                    \n                \n                \n                \n                Сред трудностите за преодоляване, изброени от изданието, са забавянето на световния икономически растеж в 90 процента от света, задаваща се рецесия, забавяне на търговията на фона на американско-китайския търговски конфликт и несигурността около Брекзита.\r\nОсвен това, отбелязва изданието, \"членовете на МВФ\" не са съгласни по много въпроси - от това как да подкрепят растежа до това как да бъдат управлявани. А управлението на Георгиева вероятно допълнително ще ги извади от зоната на комфорт, според изданието.\r\nГеоргиева иска да отдалечи Фонда от традиционните му корени и да се занимава с \"човешката сигурност\" (любима фраза на Георгиева), да предоставя превантивни икономически грижи, а не наказателно икономическо лечение.\r\nНа практика това означава да се подкрепи равенството между половете, да се насърчат зелените инвестиции и да се хармонизират световните институции, каза пред \"Политико\" ирландският финансов министър Паскал Донъхоу.\r\nМакар Георгиева да иска да разшири дневния ред на МВФ, всъщност тя ще има по-малко пространство за маневри, отколкото на предишния си ръководен пост в Световната банка, пише изданието.\r\nГеоргиева ще трябва да се справи с изпълнителния съвет на МВФ и с доволния персонал на Фонда, който до голяма степен се ползва от освободени от данъци заплати и удобно работно време, допълва \"Политико\".\r\nИзданието отбелязва още, че Георгиева е доктор по икономика и има 30-годишен стаж в световни и регионални институции като Световната банка, ООН и ЕС.\r\nСпоред \"Политико\" управляващият директор на МВФ ще трябва да активизира личните си връзки с лидери като Владимир Путин, Нарендра Моди, Ангела Меркел и Еманюел Макрон, за да засили влиянието на МВФ.\r\nЗа да се разбере програмата на Георгиева и съюзниците, с които тя ще работи, означава да се разбере по-конкретно Франция, която е оглавявала МВФ през 49 от последните 56 години, възприемайки поста почти като неин собствен, отбелязва изданието.\r\n\"Политико\" припомня тук, че Франция е оказала огромна подкрепа за кандидатурата на Георгиева за ръководител на Фонда.\r\nФренското правителство споделя холистичните виждания на Георгиева как да задвижи растежа - с инвестиции в жените, зелена икономика и дигитална революция, пише \"Политико\", допълвайки, че Кристалина Георгиева и Франция ще имат общ дневен ред през 2020 година и след това, но за да има успех само Франция няма да е достатъчна на Георгиева.\r\nСпоред изданието тя ще се нуждае от американски съюзници и вече има някои като Иванка Тръмп и президента на Световната банка Дейвид Малпас в допълнение към връзките, които тя е установила в администрациите на президентите Буш и Обама.\r\nГеоргиева и американската администрация вече имат съвпадения във възгледите за равенството на половете, отбелязва изданието.\r\nСпоред \"Политико\" най-голямо напрежение между САЩ и управляващия директор на МВФ може да породи политиката за борба с климатичните промени.\r\nГеоргиева използва някои от първите си появи на срещите на МВФ тази седмица, за да обяви, че климатичните рискове скоро ще бъдат интегрирани в икономическия надзор и препоръките на МВФ, отбелязва изданието.\r\nСпоред \"Политико\" най-трудната задача от всички пред Кристалина Георгиева може да се окаже Китай, който е недоволен от нежеланието на развитите икономики да предоставят на нововъзникващите икономики по-голямо влияние в сложната система за гласуване на МВФ и на този фон Пекин развива собствени инфраструктурни проекти и инвестиционни банки през последните пет години.\r\nСамир Сюлейманов, ръководител на отдела за стратегически инициативи в Световната банка, посочва, че макар Кристалина Георгиева \"разбира се, да има собствени възгледи\", нейната специална сила е да намира заслужаваща доверие обща позиция.\r\nТова, за което няма талант Георгиева, е да понася глупаци и тези, които се опитват на нарушат и преиначат правилата, отбелязва изданието.\r\n\"Политико\" допълва още, че под милата усмивка на българката и позитивния, любезен начин на говорене се крие желязна воля", "date": "2019.10.20", "title": "\"Политико\" за Кристалина: Най-влиятелната жена във Вашингтон, която не се казва Нанси"}
{"url": "https://www.dnes.bg/index/2019/10/20/melodramata-brexit-epizod-poreden.426770", "text": "Неочакван обрат в драмата \"Брекзит\". Провал за Джонсън. Три писма от Лондон. Стотици хиляди британци на протест. Какво следва? Ако \"Брекзит\" беше телевизионен сериал, щеше да спечели куп награди. Но, за съжаление, не е, пишат от .\n\r\nАко \"Брекзит\" беше телевизионен сериал, със сигурност щеше да се радва на огромен успех. Мелодрамата - със своите безброй неочаквани обрати и политически битки - щеше да обере редица награди от филмови фестивали. Най-новият епизод на \"Брекзит\" - с комика Борис Джонсън в главната роля и действие, развиващо се в парламента - е била гледана вероятно от рекордно висок брой зрители.\n                \n                \n                \r\nТова е реалността!\n\r\nПроблемът е в това, че Брекзит не е фикция, на която може да бъде сложен край с дистанционното за телевизора. Брекзит е част от реалния живот. И за британците, и за ЕС. И постепенно тази драма се превръща в истинско мъчение за зрителя. Премиерът Борис Джонсън се провали (засега) със своята сделка с ЕС за Брекзит - втората по рода си. Депутатите в Лондон приеха поправка, с която отложиха гласуването ѝ. Те се опасяват, че до 31 октомври Джонсън все пак може да намери вратичка, през която да прокара т.нар. твърд Брекзит. Затова парламентаристите в Лондон искат първо да се запознаят подробно с всички законопроекти, необходими за протичането на регулиран Брекзит, преди да гласуват договора. А това няма как да се случи преди 31 октомври.\n\r\nЗатова сега фазата за преговори трябва да бъде удължена. С други думи: следва нов епизод от мелодрамата \"Брекзит\". ЕС сигурно би се съгласил да даде отсрочка на Великобритания за трети път. Не е тайна, че Брюксел не иска да има никаква вина за евентуален нерегулиран Брекзит. Условието обаче е Лондон да изпрати писмо до ЕС с искане на нов срок и да посочи основателна причина за това. А писмото трябва да е подписано от Борис Джонсън. Той, впрочем, беше заявил следното: \"Предпочитам да лежа мъртъв в гроба, отколкото да моля за отсрочка\".\n\r\nВ събота вечерта (19.10.) действително пристигна такова писмо - с молбата срокът за Брекзит да бъде удължен до 31 януари 2020. То обаче не беше подписано от премиера, защото Борис Джонсън е твърдо против удължаването. Малко по-късно обаче от Лондон бе изпратено и второ писмо до ЕС - вече подписано от британския премиер. В него Джонсън ясно заявява, че е строго против удължаването на срока. За да не се стигне до някакво недоразумение, британският посланик в ЕС Тим Бароу също изпрати писмо до ЕС - в него Бароу посочва, че молбата за удължаване на срока за Брекзит не е била подписана от Джонсън, тъй като законът задължавал британското правителство да поиска отлагане. И така: дотук общо три писма  от Лондон до офиса на председателя на Европейския съвет Доналд Туск.\n\r\nКакво ще реши ЕС?\n\r\nПосланиците на страните-членки в ЕС обсъждат днес (20.10.) в Брюксел как да отговорят на британската молба. Нищо чудно, ако окончателното решение за това бъде взето едва дни или часове преди 31 октомври. Дори и през това време парламентът в Лондон да одобри договора за излизане на Великобритания от ЕС, той трябва да бъде ратифициран и от Европейския паралмент.\n\r\nЗа публиката, за хората, засегнати от Брекзит, фирмите, търговците, рибарите, износителите и за още много други  това вече не е никак забавно. Вчера (19.10.) стотици хиляди британци излязоха в Лондон на протест срещу Брекзит. Те искат страната им да остане в ЕС или поне да бъде проведен нов референдум. Депутатите в британския парламент трябва да чуят техния глас. Брекзит не е телевизионно шоу, въпреки че все повече заприличва на такова.\r\n   ", "date": "2019.10.20", "title": "Мелодрамата Brexit: Eпизод пореден "}
{"url": "https://www.dnes.bg/mestni-izbori-19/2019/10/20/sedmica-predi-vota-fandykova-vodi-pred-manolova.426771", "text": "Седмица преди местния вот столичният кмет Йорданка Фандъкова води с 3,5 процента пред основния си опонент Мая Манолова. Това показва социологическо проучване на агенция \"Медиана\", реализирано със собствени средства. \n\r\nИзследването е направено от 14 до 19 октомври. В него са участвали 551 пълнолетни жители на община София и е представително за общината. \n\r\n47 процента от анкетираните искат нов кмет, 28 на сто желаят Фандъкова да остане на поста, а на 25 процента им е безразлично, пишат от. Почти сигурно, според социолозите от \"Медиана\", кметските избори в София ще се решат на балотажа на 3 ноември. \n                    \n                    \n                \n                \n                \n                \r\nДанните към 20 октомври показват леко преимущество за Йорданка Фандъкова - 27,8 процента, пред основния ѝ опонент Мая Манолова - 24 3. Борислав Игнатов е трети с 9,4 на сто. Така нареченият патриотичен вот е практически поделен почти поравно между Ангел Джамбазки - 5,1 на сто и Волен Сидеров - 4,3 процента - съответно четвърти и пети в кметската надпревара. Прави впечатление, че Георги Кадиев успява да отцепи близо два процента от симпатизантите на БСП, които заявяват, че биха гласували за него. \n\r\nЗасега изглежда, че местният парламент ще бъде съставен от много широк спектър политически формации. Според проучването на \"Медиана\" -ГЕРБ ще имат най-голяма група в общинския съвет - 25,8 процента, но ще бъдат далеч от формиране на мнозинство и възможност за доминация в общинския съвет. \"БСП за България\" ще държат 20,3 процента, Демократична България - 9,6 на сто, ВМРО - 5,2 на сто, Атака - 3,5 на сто, а останалите - под 2 процента. ", "date": "2019.10.20", "title": "Седмица преди вота Фандъкова води пред Манолова "}
{"url": "https://www.dnes.bg/football/2019/10/20/drama-na-old-traford-livyrpul-edva-izmykna-tochka-ot-manchestyr-iunaited.426772", "text": "Ливърпул едва се докопа до точка на \"Олд Трафорд\", след като измъкна 1:1 при гостуването си на осакатения тим на Манчестър Юнайтед.\n\r\nТова стана в среща от 9-ия кръг на шампионата на Англия, а след нея отборът на Юрген Клоп е лидер в класирането с актив от 25 точки. \n\r\nЮнайтед от своя страна остана на 13-ото място в класирането с актив от 10 точки.\n\r\nРашфорд успя да открие за домакините в 36-ата минута, а след нескопосана грешка на Рохо се стигна до изравнителен гол на Лалана в 84-ата минута.\n\r\nПреди този мач Ливърпул бе с пълен актив от 8 поредни шампионатни победи, а освен това отборът бе в серия от общо 17 спечелени мача в английския елит, като се вземат на предвид и срещите от миналата кампания. \n                    \n                    \n                \n                \n                \n                \r\nСрещата започна с голямо желание и от двата тима, но през първите минути положенията пред двете врати липсваха.\n\r\nАлисон трябваше да се намесва на два пъти след удари от дистанция, които обаче не му създадоха никакви трудности.\n\r\nВ 10-ата минута Фирмино се освободи от отбраната на противника, но имаше пред себе си прекалено малък ъгъл за удар и в крайна сметка не успя да стреля точно.\n\r\nКато цяло опасностите пред двете врати липсваха и чак към края на полувремето ситуацията на терена се пооживи.\n\r\nМалко преди почивката Фирмино имаше добър шанс да открие, но ударът му бе слаб и не затрудни Де Хеа.\n\r\nЮнайтед обаче стигна изненадващо до попадение в 36-ата минута чрез Рашфорд.\n\r\nСлед центриране на Джеймс английският национал засече топката във вратата на противника и не даде шансове на Алисон.\n\r\nВ ситуацията трябваше да се намеси и VAR заради съмнения за нарушение срещу Ориги, който загуби топката, но в крайна сметка такова нямаше и попадението бе зачетено. \n\r\nВ самия край на полувремето Мане изравни, но се наложи отново намеса на VAR и в крйана сметка попадението на сенегалеца не бе зачетено заради игра с ръка.\n\r\nСлед почивката гостите бяха отборът, който владееше повече топката. \n\r\nВ 67-ата минута се стигна до първия по-сериозен шанс след почивката, но удар на Рашфорд от няколко метра така и не намери вратата и топката премина покрай нея.\n\r\nКато цяло през следващите минути на терена не се случваше нищо кой знае колко интересно.\n\r\nВ 84-ата минута Ливърпул изравни, след като Рохо се позиционира кошмарно в наказателното поле и не спря една топка, а Лалана в крайна сметка успя да я засече на далечната греда и да я вкара в опразнения ъгъл.\n\r\nВ 91-ата минута Окслейд-Чембърлейн бе на косъм от гола на обрата, но ударът му мина на сантиметри покрай страничната греда. До самия край така и нямаше повече попадения.\r\n ", "date": "2019.10.20", "title": "Драма на \"Олд Трафорд\": Ливърпул едва измъкна точка от Манчестър Юнайтед"}
{"url": "https://www.dnes.bg/obshtestvo/2019/10/20/40-ot-makedoncite-podkrepiat-dogovora-s-bylgariia.426773", "text": "Близо 40% от гражданите подкрепят Договора за добросъседство, който македонското правителство е сключило със съседна България. Според последното проучване, проведено от Института за политически изследвания в Скопие, 39,6% от гражданите подкрепят споразумението, за разлика от 31,2%, които са против него, цитира данните македонското електронно издание Press 24.\r\nСравнявайки резултатите от проучването, проведено през февруари тази година, броят на гражданите, които подкрепят договора, и тези, които са против него, са намалени, пишат от агенция \"Фокус\".\r\nТака през февруари 48,7% от анкетираните са подкрепили споразумението, докато 36% са били против.\r\nТрябва да се има предвид, че последното проучване на общественото мнение беше проведено в началото на октомври, точно преди официалното обявяване в София на т.нар. „Рамкова“ позиция, която обуславя интеграцията на страната в ЕС с поредица от изисквания, включително Македония да се откаже от термина македонски език в рамките на ЕС и да гарантира, че няма да се застъпва за правата на македонското малцинство в България и от учебниците и паметниците да заличи факта, че България е била на страната на фашистките окупатори през Втората световна война.\r\n                    \n                    \n                \n                \n                \n                По отношение на етническия състав 48,4% от етническите албанци подкрепят това споразумение, докато едва 3,2% са против, докато 36,6% от етническите македонци подкрепят споразумението и 40,1% са против.", "date": "2019.10.20", "title": "40% от македонците подкрепят договора с България"}
{"url": "https://www.dnes.bg/stranata/2019/10/20/hubavoto-vreme-prodyljava-i-prez-sledvashtata-sedmica.426774", "text": " Утре ще бъде слънчево, на места с ниска облачност и мъгла в сутрешните часове, съобщават от агенция \"Фокус\". \r\nПрез нощта ще бъде предимно ясно. След полунощ на места в източната половина от страната ще има ниска слоеста облачност или мъгла. Почти тихо с минимални температури предимно между 6° и 11°. Утре над България ще бъде слънчево. Преди обяд в източните райони все още ще има ниска облачност или мъгла. Ще духа слаб вятър от изток-североизток. Максималните температури, в повечето райони, ще бъдат между 22° и 27°.\r\nПреди обяд на много места по Черноморието ще има ниска облачност или мъгла, а след обяд ще бъде слънчево. Ще духа слаб източен вятър. Максималните температури ще са 20° и 22°. Температурата на морската вода е около 20°. Вълнението на морето ще бъде 1-2 бала. Над планините ще бъде слънчево. Ще духа умерен североизточен вятър. Максималната температура на височина 1200 метра ще е около 19°, на 2000 метра - около 12°. Атмосферното налягане ще се задържи без промяна – малко по-високо от средното за месец октомври.\r\n                    \n                    \n                \n                \n                \n                И през следващите дни промяна на синоптичната обстановка не се очаква. Времето ще остане топло за сезона, в повечето райони - и слънчево, на места в низините в източната половина от страната след полунощ и в часовете преди обяд ще има ниска облачност или мъгла. Ще бъде почти тихо. Преобладаващите максимални температури ще са между 21° и 26°, а минималните ще бъдат между 6° и 11°, по-високи по Черноморието. И в планините ще остане слънчево, с температури, по-високи от нормалните за втората половина от октомври.", "date": "2019.10.20", "title": "Хубавото време продължава и през следващата седмица"}
{"url": "https://www.dnes.bg/world/2019/10/20/oon-nai-malko-1-3-mln-deca-sa-zadyrjani-vsiaka-godina.426775", "text": "Най-малко 1,3 милион деца и младежи са официално задържани всяка година по света, показват данни на ООН, цитирани от ДПА.\r\nОколо 410 000 души под 18-годишна възраст са пращани в затвора всяка година, показва доклад на експерти от ООН.\r\nЗлоупотребите, насилието и небрежността са широко разпространени в много центрове за задържане. Освен това има липса на слънчева светлина, уединение, подходящи здравни грижи и образователни възможности, установява докладът.\r\nЕкспертите подчертават, че посоченият брой е доста умерен.\r\n\"Вредата за децата е огромна. Във враждебната обстановка на затвора техните умове се насочват към оцеляването. Всичко други е блокирано, включително физическо, интелектуално и емоционално развитие\", казва психологът Тереза Нгиги от германската неправителствена организация \"Ес О Ес Детски селища\".\r\n                    \n                    \n                \n                \n                \n                Според доклада 330 000 млади хора са в ареста по света всяка година във връзка с миграцията, а между 430 000 и 680 000 деца и младежи са задържани в домове или подобни места.\r\n\"Много от тези домове функционират като военни институции, в които децата са тренирани като войници. Тук вече не става дума за дисциплина, а за наказание. Няма правила, няма проверки, децата нямат любов, нямат думата\", казва Нгиги.", "date": "2019.10.20", "title": "ООН: Най-малко 1,3 млн. деца са задържани всяка година"}
{"url": "https://www.dnes.bg/index/2019/10/20/princ-hari-i-megan-markyl-shte-si-vzemat-semeina-pochivka.426776", "text": "Херцозите на Съсекс принц Хари и Меган Маркъл ще си вземат почивка от кралските задължения в края на годината и ще разделят времето си между САЩ и Великобритания, съобщи за Си Ен Ен източник от Бъкингамския дворец.\r\n\r\nНовината идва на фона на очакваното излъчване в Обединеното кралство на документалния филм за двойката, заснето по време на обиколката им в Южна Африка.\r\n\r\nВ част от записа, пуснат за предварително излъчване от медиите, Хари описва идеята да се преместят в Африка като „удивителна“, но признава, че това е твърде малко вероятно.\r\n\r\nИзточникът от Бъкингамския дворец не уточнява за колко време двойката ще бъде в почивка. Хари и Меган ще се отдадат на семейния живот вероятно в средата на ноември, след като приключат насрочените си вече светски ангажименти.\r\n ", "date": "2019.10.20", "title": "Принц Хари и Меган Маркъл ще си вземат семейна почивка "}
{"url": "https://www.dnes.bg/notifikacii/2019/10/20/krimka-opita-da-fintira-policai-drug-schupi-patrulka.426753", "text": "Двама мъже са задържани от полицията в Пловдив за осуетяване на проверка и повреждане на служебен автомобил. \r\n\r\nОколо 01.00 часа на 19 октомври на кръстовището на бул. \"Васил Априлов\" и ул. \"Дилянка\" патрул е спрял мъж с цел извършване на проверка. При вида на полицаите той побягнал, но бързо бил догонен и задържан от тях. Оказало се, че е на 37 години, с множество криминални регистрации за кражби и грабежи, осъждан, съобщава МВР. \r\n\r\nДокато полицейските служители изпълнявали задълженията си по служба, друг мъж ударил с ръка и счупил стъкло на дясната врата на патрулния автомобил, след което също побягнал. Малко по-късно 24-годишният се явил в районното управление, където бил задържан.", "date": "2019.10.20", "title": "Кримка опита да финтира полицаи, друг счупи патрулка"}
{"url": "https://www.dnes.bg/zvezdi/2019/10/20/po-stypkite-na-leidi-di-keit-midyltyn-v-pakistan.426658", "text": "По време на визитата си в Пакистан херцогинята на Кеймбридж Катрин смени доста традиционни за страната тоалети, а според мнозина модни специалисти цялостната ѝ визия наподобява тази на нейната свекърва – покойната принцеса Даяна, пише Mirror.\r\nКейт Мидълтън е в Южна Азия, за да съпровожда съпруга си принц Уилям. Всеки ден тя се появява пред обществото в местно национално облекло. По същия начин правила и принцеса Даяна, когато посещава Пакистан с партньора си – английският хирург с пакистански произход Хаснат Хан.\r\n \r\nНа първия ден от посещението Мидълтън облече зелена курта, стигаща до коляното, носена с панталон. Впоследствие херцогинята се появи на публично място в официален пакистански костюм.\r\n \r\nКатрин и принц Уилям пристигнаха в Пакистан на 5-дневно работно посещение. Те бяха посрещнати от министъра на външните работи Шах Махмуд Куреши и неговата съпруга на летището на авиобазата Нур Хан в Равалпинди. Това е първото им официално посещение в страната от 6 години.\r\n \r\nСнимка от посещението на херцозите в Лахор бе публикувана и на официалната страница на двореца Кенсингтън в Instagram, където описват как Кейт и Уилям са посетили най-важния паметник в Лахор, разположен в самия център на града-крепост.\r\n \r\nСлед като го разгледали двамата членове на кралското семейство се присъединили към дискусия с религиозни лидери. \r\n \r\nИ докато Кейт била с официален костюм на Пакистан, принц Уилям бе със светъл костюм.\r\n \r\n", "date": "2019.10.20", "title": "По стъпките на лейди Ди: Кейт Мидълтън в Пакистан"}
{"url": "https://www.dnes.bg/world/2019/10/20/zaradi-spor-myj-se-vriaza-s-kola-v-grupa-hora-v-holandiia.426754", "text": "Шофьор се вряза с кола в група хора на площада на холандския град Девентер след спор тази сутрин. Ранени са пет души, съобщи полицията, цитирана от ДПА.\r\nЧетирима са приети в болница. Животът на никого от пострадалите не е застрашен, уточниха силите на реда.\r\nПострадалите са седели пред кафене на площада в центъра на града, намиращ се близо до германската граница. Инцидентът е станал около 5.30 ч. местно време (6.30 ч. бълг. време).\r\nМакар мотивите на мъжа, врязал колата си в посетителите на кафенето, първоначално да не са били ясни, полицията уточни, че инцидентът се е случил след спор. Силите на реда съобщиха, че знаят кой е шофьорът, който е избягал от местопрестъплението. Заради случилото се е бил арестуван още един мъж.", "date": "2019.10.20", "title": "Заради спор: Мъж се вряза с кола в група хора в Холандия"}
{"url": "https://www.dnes.bg/index/2019/10/20/terminatoryt-shvarceneger-bi-se-izpravil-sreshtu-trymp-za-prezident.426755", "text": "В продължение на 8 години, актьорът Арнолд Шварценегер бе губернатор на Калифорния. Оказва се обаче, че това не било най-любимото му занимание, тъй като той таял омраза към политиката, съобщават от БТА.\r\n72-годишният Шварценегер сега разкрива, че никога не се е възприемал като политик и единствената му цел е била да помага на хората.\r\n\"Мразя политиката. Дори когато бях губернатор на Калифорния, никога не съм се считал за политик. Бях обществен служител, който се стремеше да прави нещата по-добри за хората\", споделя Арнолд Шварценегер в интервю за \"Шоуто на Греъм Нортън\".\r\nРоденият в Австрия актьор обаче признава, че е бил разочарован, че не може да се кандидатира за президент на САЩ. \"Това е единственото нещо, което не мога да направя в Америка - страната на неограничените възможности\", казва Шварценегер.\r\n\"Терминаторът\" допълва, че ако имаше това право, щеше да се изправи срещу Доналд Тръмп в битката за президентска номинация от Републиканската партия.", "date": "2019.10.20", "title": "\"Терминаторът\" Шварценегер би се изправил срещу Тръмп за президент "}
{"url": "https://www.dnes.bg/obshtestvo/2019/10/20/dyrjavite-v-evropa-obichat-armiite-si-samo-bylgariia-ne.426756", "text": "Френския в. \"Уест-Франс\" направи проучване за това, какво е отношението на държавите членки на Европейския съюз към военните им. А крайният резултат е доста интересен - оказва се, че всички европейци обичат армиите си, а само България - не. \r\nСредно 73 процента от анкетираните заявяват, че имат доверие в армията на своята страна.\r\nСъществуват обаче големи разлики: във Финландия този дял е над 90 на сто, докато България е в дъното на класацията с по-малко от 50 процента. Пет други страни са под прага от 60 процента - Хърватия, Румъния, Унгария, Кипър и Словакия.\r\nСлед Финландия, най-силно е доверието в родната армия в Дания, Ирландия, Белгия, Естония и Франция.\r\nДопитването е от юни 2019 година.", "date": "2019.10.20", "title": "Държавите в Европа обичат армиите си... само България – не "}
{"url": "https://www.dnes.bg/world/2019/10/20/kristalina-georgieva-ima-nesigurnost-v-globalnata-ikonomika.426757", "text": "Днес се проведе годишната среща на Международния валутен фонд и Световната банка, а  Кристалина Георгиева за първи път присъства в качеството си на директор на МВФ. Главната тема на събитието бе търговските отношения между Китай и САЩ, пишат от\r\n\r\n.\r\n\"Всички губят, когато става въпрос за търговски войни\", категопична бе Георгиева. \r\nСпоред управителния комитет на Международния валутен фонд търговското напрежение е сред ключовите рискове за глобалната икономика. Уточнява се, че е необходимо да се намери решение на тези въпроси, включително реформа на Световната търговска организация.\n                    \n                    \n                \n                \n                \n                \r\n\"Това, което срещите ясно посочиха, беше споделена загриженост за засилената несигурност относно глобалните перспективи в световната икономика. Действията по отношение на напрежението в търговията, както и евентуално намиране на резолюция относно Brexit, може да помогне за намаляване на тези несигурности\", коментира Кристалина Георгиева.", "date": "2019.10.20", "title": "Кристалина Георгиева: Има несигурност в глобалната икономика "}
{"url": "https://www.dnes.bg/mish-mash/2019/10/20/gradove-bez-avtomobili-vyzmojno-li-e.426578", "text": "През последните 100 години колите са неизменна част от градския пейзаж. В много градове улиците се разширяват, за да поемат целия трафик. Все повече паркинги се появява, за да има къде да паркират всички тези автомобили. И докато личното превозно средство представлява голямо предимство, то носи и много недостатъци – от замърсяване на въздуха до повече пътни инциденти. \r\nПредставете си нещо – деца, играещи футбол на огромно игрище в центъра на града, туристи, които спират по средата на улицата за да направят снимка и кафенета, чиито маси са на пътя – нито един мотопед, кола или автобус не се вижда наоколо.\r\nЗаради недостатъците на автомобилите, шепа населени места се опитват да изкарат колите от уравнението за градски пейзаж. Сред тях са Осло и Мадрид. Те правят малки стъпки към забраната за автомобили в центъра им, но все още не са се отървали от тях напълно.\r\n                    \n                    \n                \n                \n                \n                “Главната ни цел е да върнем улиците обратно на хората\", казва Хана Маркусен, заместник-кмет на Осло. \"Става дума за това, как искаме да използваме улиците си. За нас те са място, където да се срещаш с хора, да хапваш в открити ресторанти, където децата да играят и да се показва изкуство\", допълва тя.\r\nЗа тази цел управата в Осло затваря напълно някои улици за коли. Премахва и всички паркинги, като ги превръща в малки паркове и ги запълва с пейки и велоалеи.\r\nТова решение има и здравословна страна – географското положение на Осло е подобно на това на София. Заради това, че е построен в котловина, всяка зима мръсният въздух задушава гражданите.\r\nЕдин от най-големите противници на колите в центъра на градовете е Джей Ейч Крауфорд, който пише две книги по темата.\r\n\"Освен документираните проблеми, като замърсяването на въздуха, автомобилите нанасят сериозна вреда и на публичните пространства. Най-популярните места в града са тези без коли“, казва Крауфорд. По думите му в американските градове като Далас и Хюстън, 70% от площта е заета от паркинги и ако се отървем от колите, може да решим проблема с липсата на сгради за живеене.\r\nИдеята да не се оглеждаш откъде ще те връхлети кола, когато се разхождаш из центъра на града, изглежда приятна, но възможна ли е? Липсата на автомобили предизвиква много въпроси – какво ще стане с колите на спешната помощ? Как ще се предвижват хората с ограничени двигателни способности? А как ще стигат хората, които живеят в предградията, до работа? Или това е идея само за младите професионалисти, които желаят да живеят в компактни градски центрове?\r\nХю Блейдън от Асоциацията на британските шофьори е против идеята колите да не навлизат в центъра на града. \r\n\"Това е начин да накараш бизнесите там да умрат“, казва той. Твърди, че забраната за шофиране ще напълни центровете с \"наркомани и пияници\". Блейдън не отрича, че някои градове наистина се задушават от трафика, но \"това се дължи на лошо планиране\".\r\nНо ако решиш да отнемеш колите на хората, трябва да представиш алтернатива. Въпреки че градският транспорт е на доста високо ниво в повечето градове в Европа, той не е напълно достатъчен. Животът на много хора ще се затрудни, ако те не могат да използват колите си.\r\nСпоред един, премахването на колите ще ограничи свободата на хората. Според други, включително и зам. кмета на Осло, замърсяването на въздуха в центъра ограничава свободата на хората с астма.\r\nОсло прилага промените бавно. Стъпка по стъпка, за да могат хората да се адаптират. Но за градовете, строени преди хиляди години, е лесно да се отърват от транспорта в центъра си. За повечето обаче това би било представлявало проблем.\r\nСпоред статистиките, колите продължават и ще продължават да доминират градския пейзаж. Услуги като Uber и Lyft предоставят удобство за хората, но все пак продължават да са автомобили, които отдалечават гражданите от градския транспорт. Много правителства пък приоритизират притежаването на автомобил пред публичния транспорт.\r\nДо къде ще стигне тенденцията с освобождаването на градовете от колите предстои да видим. Но дори и тръгвайки си от Венеция, един от малкото градове, в който по обясними причини няма коли, ни трябва автомобил за да се приберем.", "date": "2019.10.20", "title": "Градове без автомобили – възможно ли е? "}
{"url": "https://www.dnes.bg/technology/2019/10/20/galaktika-ngc-4380-kato-portal-ot-drugo-izmerenie.426758", "text": "НАСА показа впечатляваща снимка на спиралната галактика NGC 4380, която прилича на \"портал към друго измерение\", съобщава сайтът на космическата агенция.\r\nУдивителният кадър е получен благодарение на космическия телескоп \"Хъбъл\".\r\nВъпреки че изглежда фантастично, NGC 4380 всъщност е съвсем обикновена галактика. Подобните на нея спирални формации са масово разпространени във Вселената.\r\nСпиралната галактика NGC 4380 се намира в съзвездието Дева. Открита е на 10 март 1826 г. от английския астроном Джон Хершел. ", "date": "2019.10.20", "title": "Галактика NGC 4380: Като портал от друго измерение"}
{"url": "https://www.dnes.bg/health/2019/10/20/djindjifilyt-kak-pomaga-za-gyrlo.426633", "text": "Дойде ли есента, температурите падат и на някои хора като мен все им е студено. Въпреки че през деня е слънчево, сутрините и вечерите са хладни, заради което е хубаво да носим шал и по-специфично облекло. Да, но понякога се случва така, че бързаме и излизаме за работа неподготвени. Навличането с по-дебели дрехи или носенето на по-тънки, както ми се случва често, може да ви донесе болки в гърлото, които да прераснат в настинка.\n\r\nПреди няколко дни усетих леко дразнене в гърлото, но първо не му обърнах внимание, докато не излязох на обяд и забравих, че не бива да пия прекалено студени напитки. След няколко часа се появи болка и започнах да умувам какво да взема, за да не стане по-лошо. Направих си един чай, за да закрепя положението до края на работния ден.\n                    \n                    \n                \n                \n                \n                \r\nПътувайки към вкъщи си мислех дали да не отида в аптеката и да си купя от смучещите се бонбони, които успокояват паренето и болката. После обаче се сетих, че преди няколко дни си взех корен от джинджифил, който ядох сушен и подсладен миналата зима, когато имах кашлица.\r\nВижте още по темата в ", "date": "2019.10.20", "title": "Джинджифилът: Как помага за гърло? "}
{"url": "https://www.dnes.bg/world/2019/10/20/operaciiata-izvor-na-mira-bila-vajna-za-sigurnostta-na-turciia.426759", "text": "Операцията в Северна Сирия на Турция „Извор на мира“ е стратегически важна не само за Анкара, но и за Дамаск, както и за стабилността и безопасността на целия регион, предава Anadolu Agency, цитирана от агенция \"Фокус\". \r\nТова заяви външния министър на Турция Мевлют Чавушоглу.\r\n„Искаме да видим терористите да се оттеглят от обявената зона за сигурност до 120 часа“, заяви Чаувшоглу пред журналисти.\r\nТой имаше предвид кюрдските формирования в Северна Сирия, които според споразумението сключено между Анкара и Вашингтон по-рано, трябва да се изтеглят от региона до края на договореното прекратяване на военните действия.\r\nЧавушоглу подчерта, че силите на „Отрядите за народна самоотбрана“ (ОНС) и „Работническа партия на Кюрдистан“ (ПКК) вече се изтеглят от Северна Сирия, но все още нарушават сделката за зоната за сигурност, договорена със САЩ.\r\nНа 9 октомври Турция започна операция „Извор на мира“, за да подсигури, според правителството в Анкара, югоизточната си граница със Сирия. Турция иска да установи зона за сигурност на територията на Северна Сирия, която да е чиста от елементи на обявените за терористични организации от Анкара ОНС и ПКК.\r\n                    \n                    \n                \n                \n                \n                На 17 октомври Турция се съгласи на временно прекратяване на операцията, за да се изтеглят силите на кюрдите от границата.\r\nТова се случи след среща между Ердоган и американския вицепрезидент Майк Пенс, които се срещнаха в турската столица същия ден.", "date": "2019.10.20", "title": "Операцията \"Извор на мира\" била важна за сигурността на Турция "}
{"url": "https://www.dnes.bg/index/2019/10/20/3-zodii-mraziat-nai-silno-koi-sa-te.426659", "text": "Трудно е да се опише какво представлява омразата и как точно се поражда. Това чувство съпътства много хора в даден етап от живота им и може да бъде причина за кавги и инциденти с фатален край. \r\nСпоред астрологията, зодията на човек има известно влияение върху него за това до каква степен ще мрази. Представителите на определени знаци мразят много повече от други, което зависи от датата, часа и годината им на раждане. Отделен е въпросът какви последствия носи тяхното поведение. \r\n\r\n\r\nВсички с тази зодия са със силен характер. Те не се предават лесно, но винаги са на щрек за нещо лошо, което може да им се случи. Дори и да не го показват, те са чувствителни и ако ги обидите, омразата им към вас няма да има край.  Ако някой иска да си върне доверието им, трябва да има голямо търпение. \r\n                \n                \n                Когато няколко пъти поред им покажете, че на вас не може да се има доверие или ги нагорчите, те ще намразят не само вас, а и вашите близки, които не са им направили нищо. \r\n\r\nТе имат свое виждане за живота и стил на работа. Ако другите не го приемат, това определено е проблем. Козирозите намразват всеки, който им направи забележка или се изпречи на плановете им. А те са много амбициозни и не търпят критика. Винаги гледат егативно на хората, които им казват \"как да си живеят живота\". \r\nКозирозите са вечно недоволни и кисели с хората, защото омразата им пречи да допуснат някой твърде много до себе си.\r\n", "date": "2019.10.20", "title": "3 зодии мразят най-силно. Кои са те?"}
{"url": "https://www.dnes.bg/world/2019/10/20/protivnici-na-otdelianeto-na-kataluniia-ot-ispaniia-se-sybraha-v-barselona.426760", "text": "Противници на излизането на Каталуния от състава на Испания проведоха протестна акция в центъра на Барселона. Демонстрацията се състоя на площад Сант Жауме, където се намира сградата на кметството, предаде ТАСС, цитиран от БТА.\r\nВ митинга участваха няколко хиляди души. Те носеха знамената на Испания и скандираха в подкрепа на властите в Мадрид, на полицията и на Националната гвардия.\r\nОрганизатор на проявата е центристката партия Сиудаданос, която поддържа единството на Испания. Протестът беше в отговор на протестите на привържениците на излизането на Каталуния от състава на Испания, които се организират от понеделник насам Барселона.\r\nСъгласно допитванията за излизане на Каталуния от състава на Испания се обявяват 48 процента от жителите на областта.\r\n                    \n                    \n                \n                \n                \n                Същевременно днес министерството на вътрешните работи на Испания съобщи, че 288 сътрудниците на правоохранителните органи са пострадали от началото на протестите в Испания срещу присъдите, наложени на каталунски политики. Арестувани са 194 души. Нанесени са щети на 267 превозни средства на силите на реда.", "date": "2019.10.20", "title": "Противници на отделянето на Каталуния от Испания се събраха в Барселона"}
{"url": "https://www.dnes.bg/mish-mash/2019/10/20/syshtinski-joker-djared-leto-se-opital-da-spre-zasnemaneto-na-jokera.426761", "text": "Джаред Лето може и да не влезе повече в ролята на Жокера, след като стана ясно, че се е опитал да саботира създаването на едноименния филм на Тод Филипс.\r\nПреди няколко седмици стана ясно, че Лето, който се превъплъти в ролята на злодея за \"Самоубийствен отряд\" бил нещастен и разочарован от решението Warner Bros да дадат зелена светлина на самостоятелен филм за Жокера, който да не включва нето.\r\nСпоред Hollywood Reporter, музикантът стигнал и по-дале - той първо се оплакал на мениджмънта си, който представлява и Хоакин Финикс, когато разбрал, че новият Жокер вече е в продукция. След това се обадил и на музикалния си мениджър Ървинг Азоф, един от най-влиятелните хора в Холивуд, за да го помоли да направи нещо и да спре заснемането на филма.\r\n                    \n                    \n                \n                \n                \n                След този случай, Лето и Азоф са прекратили отношенията. Капризната звезда се е разделила и с агенцията, която го е представлявала. Е\r\nЕдва ли ще видим неговият прочит на Жокера отново, тъй като той не е включен в нито един от предстоящите филми под шапката на Warner Bros и DC.\r\n ", "date": "2019.10.20", "title": "Същински Жокер: Джаред Лето се опитал да спре заснемането на \"Жокера\""}
{"url": "https://www.dnes.bg/sofia/2019/10/20/tormoz-82-godishna-baba-plashta-smetkite-na-32-godishniia-si-vnuk.426762", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nНа системен тормоз била подложена 82-годишната Тодорка Йовева. Тя живеела в апартамента си в София с 32-годишния си внук, който често я обиждал. Сметките плащала само тя, а един ден почти се стигнало и до физически сблъсък.\r\nЗаедно с внука й Наско, в апартамента живеела и неговата приятелка. Те обаче не давали и стотинка за сметки, а аргументът на Наско бил, че направил ремонт със свои пари. Баба Тодорка обаче казва, че са нямали уговорка за това. През по-голямата част от времето жената не живее в апартамента, а на село.\n\r\n\"Година и половина не са плащали парно! 1702 лева съм платила! 711 лева вода! Също година и половина не е плащана! Аз ги платих, защото дойде писмо, че ще ме съдят!\", разказа 82-годишната Тодорка пред репортер на Bulgaria ON AIR.\n                    \n                    \n                \n                \n                \n                \r\nВнукът често обиждал баба си. Последният път стигнал дори по-далеч.\n\r\n\"Той ми хвана ръцете, но не посегна да ме удари. Ходих два пъти до полицията, те ми казват нямаме право да се месим в семейните ви работи!\", сподели възрастната жена.", "date": "2019.10.20", "title": "Тормоз: 82-годишна баба плаща сметките на 32-годишния си внук "}
{"url": "https://www.dnes.bg/za-da-se-razbirame/2019/10/20/kakvo-e-tihata-liubov-i-zashto-se-sreshta-riadko.426644", "text": "Според някои западни проучвания, по-малко от 15% от двойките остават заедно за повече от 20 години. Специалистите по връзки споменават, че има такова нещо като тиха любов, в която партньорите поддържат тръпката един към друг и която устоява във времето, благодарение на някои стъпки.\r\n\r\nПоддържането на тиха любов между двама души, означава те да се опитат да намалят или избегнат конфронтациите и отрицателните емоции, които могат да събудят гняв. Трудно е да овладеем емоциите по време на спор, но ако се опитаме да мислим спокойно и се фокусираме върху дипломатичното разрешаване на проблемите, тогава ще се подкрепяме един друг.\r\n                    \n                    \n                \n                \n                \n                \r\nКогато срещаме някого и започваме връзка с него, всеки от нас има своето лично пространство. Би следвало да проявим търпение и да изчакаме докато другият ни пусне по-близо до себе си, но донякъде. Важно е да сме близки, да споделяме, да нямаме тайни, но има един друг вид лично пространство, което не бива да прекрачваме. Това са минутите, в които всеки от нас иска да се посвети на хобито си, има нужда да е сам и т.н. Тихата любов ни учи да ценим взаимно тези пространства.\r\n", "date": "2019.10.20", "title": "Какво е тихата любов и защо се среща рядко? "}
{"url": "https://www.dnes.bg/stranata/2019/10/20/tejka-katastrofa-petima-zaginaha-krai-varna.426763", "text": "Около 16.25 часа е получен сигнал за тежко пътно произшествие на пътя София-Варна, в участъка между Омуртаг и с. Антоново. На място е установен челен сблъсък между два леки автомобила. \r\nНяма оцелели при катастрофата. На място са загинали петима души - четиримата, пътували в единия автомобил /семейство с две деца/, и един - във втория. Те са починали преди пристигането на екипа от медици, каза за БТА дежурната сестра Бахтишен Ниязиева в Спешното отделение на МБАЛ-Омуртаг.\r\nЗаради катастрофата пътят продължава да е затворен. Осигурен е обходен маршрут.\r\nПо предварителна информация от полицията, пътното произшествие е станало между два леки автомобила, движещи се в противоположни посоки. Единият, по неустановени засега причини, навлязъл в лентата за насрещно движение и се ударил челно в движещ се правомерно в платното автомобил.\r\nНа мястото са екипи на Районното полицейско управление в Омуртаг, на пожарната служба. Извършва се оглед на местопроизшествието\r\n \r\n ", "date": "2019.10.20", "title": "Тежка катастрофа: Петима загинаха край Варна"}
{"url": "https://www.dnes.bg/sport/2019/10/20/grigor-dimitrov-igra-tenis-pred-vienskata-opera.426765", "text": "Григор Димитров поигра демонстративно с Матео Беретини и двама млади австрийци пред Виенската опера. \r\nБългаринът е в австрийската столица за започващия от утре турнир. \r\n\r\nТой ще срещне квалификант в първия си мач, като съперникът му ще стане ясен до края на днешния ден.\r\n\r\nДвамата с Беретини направиха шоу за минаващите около тях хора и привлякоха вниманието върху себе си.\r\n\r\n ", "date": "2019.10.20", "title": "Григор Димитров игра тенис пред Виенската опера"}
{"url": "https://www.dnes.bg/mish-mash/2019/10/20/fransoa-graftie-myjyt-koito-triabvashe-da-e-kral-na-velikobritaniia.426341", "text": "Тронът на британската кралица принадлежи на друг? Това твърди френски хотелиер, чиято баба е имала афера с Едуард VIII.\r\nСпоред Франсоа Графтие, неговото семейство е с кралска кръв, тъй като баща му Пиер-Едуард бил син на Едуард VIII. Баба му Мария-Леоне Графтие имала афера с принца на Уелс. Ала Пиер така и не успява да стигне до трона, тъй като кралят бил принуден да абдикира от Кралското семейство и правителството на Великобритания.\r\nСемейството на Графтие загубило земя, богатство и титли, които Франсоа иска обратно. 72-годишният мъж ще съди Бъкингамският дворец. Срещу самото кралско семейство не може да бъде завеждано нито гражданско, нито криминално дело. За това прочутата сграда в центъра на Лондон ще е под съдебния обстрел на Графитие, тъй като тя служи като административен център на монархията.\r\n                    \n                    \n                \n                \n                \n                Франсоа е пенсионер и няма собствени деца. Приликата му с Едуард е удивителна. Той твърди, че не търси компенсация, а просто иска да промени книгите по история, за да отбележат те мястото на семейството му в линията на наследниците на престола.\r\n„Истинската кръвна линия е била незаконно прикрита, за да бъде отнето на Графитие мястото им в историята, казва Франсоа. - Ние нямаме претенции към престола, тъй като Едуард абдикира, но въпреки това, Графтие трябваше да останат най-малкото благородници.“\r\nФрансоа е последният жив член на семейството. Той е категоричен, че ще направи каквото е нужно, за да осигури място на предците си в учебниците по история и да хвърли светлина върху един от най-големите секс скандали в историята на Кралското семейство.\r\nТази седмица Франсоа, който живее вече в Португалия, пише до Бъкингам с молба за помощ. През 2004 и 2013 г. той неуспешно настоява да му бъде пратено ДНК от кралица Елизабет II, за да проведе тестове. Ако и третата негова молба бъде игнорирана, той заплашва, че ще започне легални действия срещу монарсите с помощта на Организацията за човешки права.\r\n„Не търся замъци, пари или власт, просто искам да изясня всичко около раждането на баща ми“, заявява Франсоа.\r\nНеговото разследване започва през 1994 година, малко след смъртта на Пиер-Едуард. Докато бил малък, баща му така и не разкрил кой е дядо му. Единственото, което му казал било, че е „много известен мъж, който не можел да се ожени за баба му“. След като негова приятелка му казва, че прилича на принц Едуард, Франсоа се замисля и започва да се рови из семейните архиви, за да открие липсващото парче от историята.\r\nТой открива, че Едуард и Мария-Леоне се срещат в лунапарк в Париж, докато принца бил военен. Връзката им продължила около две години – по всяко време, в което престолонаследникът успявал да се измъкне от задълженията си.\r\nКогато Мария-Леоне забременяла през 1915 година, Едуард прекратил връзката им и купил мълчанието й. Парите й помогнали да стане една от най-известните дизайнерки в Париж почти за една вечер. От беднячка тя се превърнала в елегантна дама.\r\nПрез 1916 година се ражда Пиер-Едуард. В сертификата му за раждане обаче не фигурира името на бащата. \r\nТова, което Франсоа открива е публикувано в книгата „Мъжът, който трябваше да е крал“ през 2016 година. \r\n ", "date": "2019.10.20", "title": "Франсоа Графтие – мъжът, който трябваше да е крал на Великобритания"}
{"url": "https://www.dnes.bg/politika/2019/10/20/korneliia-ninova-kym-toma-belev-takiva-izkazvaniia-hvyrliat-petno-vyrhu-stranata-ni.426766", "text": "Корнелия Нинова използва Facebook за да коментира изказването на Тома Белев за евреите и конските вагони. \r\n\"Изказването на Тома Белев, че “най-евтино са пътували евреите в конските вагони - напълно безплатно\", е цинично и неприемливо\", написа лидерката на БСП.\r\n\r\n\"Фашизмът и всички негови форми отдавна са получили категоричната осъдителна оценка на цивилизования свят. Такива изказвания хвърлят петно върху страната ни. БСП остава непоколебима срещу всяка дума и действие, които биха могли да реабилитират този мрачен и срамен период от историята\", допълни Нинова. ", "date": "2019.10.20", "title": "Корнелия Нинова към Тома Белев: Такива изказвания хвърлят петно върху страната ни"}
{"url": "https://www.dnes.bg/index/2019/10/20/kak-lamborghini-edva-se-otyrva-ot-zakrivaneto-si.426767", "text": "Вероятно сте чували, че развитието на легендарната италианска марка Lamborghini не винаги е вървяло по ноти. В историята си тя понася доста удари, като един от най-странните епизоди е свързан с компанията Chrysler. Той едва не довежда до закриване на производителя на спортни коли.\n\r\nТази история е от времето, в което Lamborghini е собственост на Chrysler. Тогавашният шеф на американската корпорация - знаменитият Лий Якока, известен като \"антикризисният мениджър\", за малко не закрива марката. Малко преди това, Chrysler е купил фалиралия италиански производител за смешите 25 млн. долара, като нищо не предвещава подобно развитие на нещата.\n\r\nПървият резултат от поглъщането на бранда е екстравагантният концепт Lamborghini Portofino. Той е показан на автосалона във Франкфурт, където предизвиква сензация, защото едва ли в историята на марката има Lamborghini, което толкова да не прилича на Lamborghini. Проблемът е, че американците бързат да се похвалят с новата си придобивка и при създаването на концептуалния модел използват готови от по-рано разработки.\r\n                \n                \n                \r\n", "date": "2019.10.20", "title": "Как Lamborghini едва се отърва от закриването си "}
{"url": "https://www.dnes.bg/obshtestvo/2019/10/20/polfriiman-imam-6-bileta-za-avstraliia-niama-da-biagam.426768", "text": "\"Няма да бягам от България\", това заяви осъденият за убийство Джок Полфрийман в първото си самостоятелно интервю пред NOVA.\r\n„От МВР са съобщили на медиите, че ще бъда освободен. Аз и адвокатът ми не сме били уведомени от никого. А журналистите чакаха пред затвора от сутрин до 6-7 часа вечерта”, разказа Полфрийман. „Попитах полицията и началника на затвора има ли друг изход да изляза от затвора, не искам да се срещам с журналисти. Но те казаха, че няма друг изход”.\n\r\n„Казах на полицията в Бусманци, че няма да бягам. Като някой виновен човек или някой страхливец. Съжалявам за смъртта на Андрей Монов, но целта ми беше да спася живота на някого, а не да отнема живота на някого”, заявява австралиецът.\n                    \n                    \n                \n                \n                \n                \r\n„Не съм бил престъпник преди това, не съм бил наркодилър, не съм бил част от ОПГ. Аз бях в професионалната армия в Британия. Не съм criminal”, казва още Джок Полфрийман.\n\r\n„Няма да бягам. Семейството ми е купило 6 билета за прибиране в Австралия, паспорт имам от първия ден на освобождаването. Паспортът ми беше иззет от МВР. Нямам документ за самоличност, имам заповед за освобождаване”, казва Полфрийман.\r\n ", "date": "2019.10.20", "title": " Полфрийман: Имам 6 билета за Австралия. Няма да бягам "}
{"url": "https://www.dnes.bg/notifikacii/2019/10/20/cska-padna-ot-lokomotiv-plovdiv-veche-e-na-11-t-ot-pyrvoto-miasto.426769", "text": "Локомотив Пловдив удари с 1:0 ЦСКА на Лаута и записа страхотна победа в битката с \"армейците\" за място в топ 3. Единственото попадение в мача заби Йосиф Томашевич (16).\r\n\r\nТрябва обаче да се отчете, че попадението бе нередовно, тъй като падна след тънка засада, която обаче не бе маркирана и това ощети сериозно ЦСКА.\r\n\r\n\"Червените\" вече изостават на цели 11 точки от Лудогорец и първото място, което на практика означава, че за поредна година ще останат с шампионските калъфки.\r\n\r\nЛоко от друга страна прави отличен сезон до този момент и заслужено е на второ място, с равен точков актив с Левски и само на четири пункта от разградчани.\r\n \r\n", "date": "2019.10.20", "title": "ЦСКА падна от Локомотив Пловдив. Вече е на 11 т. от първото място"}
{"url": "https://www.dnes.bg/stranata/2019/10/20/trima-raneni-pri-katastrofa-v-shumen.426751", "text": "Трима души са пострадали при катастрофа между два леки автомобила в Шумен, съобщава МВР. Те са се ударили на пътя за паметника \"Създатели на българската държава\". \r\n\r\nИнцидентът е станал около 11 часа близо до паметника. Трима души са пострадали и са откарани за преглед, допълва \"Фокус\". Движението се осъществява нормално. ", "date": "2019.10.20", "title": "Трима ранени при катастрофа в Шумен"}
{"url": "https://www.dnes.bg/index/2019/10/20/v-polsha-gotviat-3-g-zatvor-zaradi-seksualno-obrazovanie.426580", "text": "Управляващите в Полша искат да защитават децата от \"сексуални изкушения и деморализация\". Те готвят законопроект, според който сексуалното образование в училище ще се наказва със затвор. \"Болна идея\", казват критиците.\n\r\nПолша е разделена включително и по този въпрос. Според критиците предложеното затягане на закона представлява опит за забрана на съвременното сексуално образование, докато застъпниците му твърдят, че той “защитава децата от педофилия“, пише.\n\r\nСпоред авторите на законопроекта в полските училища се насърчават хомосексуалните наклонности, а те от своя страна се възприемат като заплаха за здравето на учениците. Отговорни са тези, които преподават сексуално образование в училищата. Тези часове, които са част от избираемия предмет „Възпитание за живот в семейството“, също биха могли да увеличат интереса на младите хора към порнографията и да насърчат по-честия секс. Всичко това трябва да се промени.\n                \n                \n                \r\nИменно затова непосредствено след изборите новото-старо правителство реши да спази своето обещание: да преразгледа подробно часовете по сексуално образование в полските училища и да обсъди законопроект, чиято цел е „защитата на децата и юношите от сексуални изкушения и деморализация“.\n\r\nЗад законопроекта стои гражданската инициатива „Спрете педофилията“. Всъщност става въпрос за разширяване на член 200б от полския наказателен кодекс. В закона, който съществува от 1997 година, „публичната пропаганда на педофилско съдържание“ е криминализирана; присъдата варира от парична глоба до две години затвор. В текста става въпрос обаче само за сексуален контакт между възрастен и непълнолетно лице, но не и за секс между непълнолетни. \"Правната система не бива да изостава от напредващите промени в обществото\", аргументират се авторите на законопроекта.\n\r\nСпоред предложеното изменение вбъдеще всеки, който публично \"пропагандира\" или \"одобрява” сексуален контакт между непълнолетни или използва за целта професионалното си положение в работата си с деца и младежи, трябва да бъде наказан с до три години затвор.\r\n\n\r\nОлгиерд Панкиевич, един от инициаторите на законопроекта, казва: \"Насърчаването на сексуални контакти между непълнолетни и подтикването им да изразяват своите сексуални нужди ги прави идеални жертви на педофилите.\" \n\r\nПредложението е подкрепено и от управляващата партия “Право и справедливост”, според която този проект съживява едно най-важните конституционни правила на полската правна система, а именно защитата на детето.\n\r\nОпозицията тълкува законопроекта по друг начин: според нея става въпрос за забрана на сексуалното образование в училищата и за оказване на натиск върху учители и терапевти. И не само върху тях, защото изменението засяга и други професионални групи, занимаващи се с деца, включително лекари, терапевти и вероятно дори свещеници. Това отваря широко поле за интерпретации. Какво да кажем за гинеколозите, които предписват противозачатъчни хапчета на непълнолетните момичета? И това ли ще се счита за “подбуждане към полов акт?\"\n\r\n„Самата идея е болна, прилагането й е опасно и вредно за всички, но най-вече за децата“, казва Йоана Шеринг-Вилгус от опозицията. В тази идея тя разпознава образеца на една тоталитарна система.\r\n\n\r\nВъв вторник вечерта стотици хора се събраха пред Сейма, за да протестират срещу законопроекта. Сред демонстрантите бе и полският топмодел Аня Рубик, която от години участва в образователни инициативи в Полша и подчертава, че сексуалната тема е табу в нейната страна. \"Няма да спра да се боря за сексуално образование. То е от съществено значение за едно здраво общество, за да ни предпази от сексуално насилие.\" Тя е ужасена, че полските политици обмислят подобни инициативи. \"Целият свят гледа към Полша и се хваща за главата.\"\n\r\nПротести имаше и в други полски градове. Организаторите подчертаха, че ако законът бъде приет, затвор ще грози и онези, които информират за начините за предпазване от зарази като ХИВ и ЧПВ. Затягането на закона беше критикувано и от Върховния съд, тъй като според закона сексът над 15-годишна възраст не подлежи на наказание.\n\r\nВ крайна сметка и двете страни не искат нищо друго, освен най-доброто за децата си. Въпросът е кое е най-доброто при наличието на толкова много противоположни, несъвместими позиции в  Полша.\r\n \r\n   ", "date": "2019.10.20", "title": "В Полша готвят: 3 г. затвор заради сексуално образование?"}
{"url": "https://www.dnes.bg/world/2019/10/20/prezidentyt-na-chili-zamrazi-cenite-na-metroto.426729", "text": "Чилийското правителство ще отмени повишението на цените на билетите за метрото в столицата, обеща президентът Себастиан Пинера снощи - ден след като обяви извънредно положение в столицата заради бурните протести срещу поскъпването на обществения транспорт, прераснали в безредици.\n\r\n\"Държа да съобщя, че ние ще преустановим повишението на цените на метрото\", заяви Пинеда вчера в реч по телевизията от президентския дворец Ла Монеда, като уточни, че ще бъде необходим спешен закон за целта и че ще има преговори за преодоляване на \"трудната ситуация\", предаде ДПА.\n\r\n\"Приоритетът на нашето правителство е да осигури обществения ред и безопасността на чилийците\", каза Пинеда, признавайки, че демонстрантите имат \"добри причини\" да протестират. \"Никой обаче няма право да проявява такова брутално противозаконно насилие като онези, които разрушиха, опожариха или повредиха над 78 станции на метрото на Сантяго\", добави президентът. Администрацията на метрото съобщи, че цялата 140-километрова мрежа ще бъде затворена до вторник, за да бъде направена оценка на щетите.\n                    \n                    \n                \n                \n                \n                \r\nХералдо Мунос, президент на левоцентристката Партия за демокрация призова министъра на транспорта да подаде оставка. \"Струва ми се че некомпетентността на министрите, на която станахме свидетели, означава, че трябва да има оставки\", каза той на пресконференция вчера.\n\r\nПо-рано през деня правителствената говорителка Сесилия Перес порица \"безотговорните популистки лидери\", които по думите й подстрекават насилието, и предупреди срещу повторение в Чили на събитията от Еквадор и Венецуела през последните месеци. Тя защити Пинера, който бе фотографиран в луксозен италиански ресторант предишната вечер, в разгара на сблъсъците между полицаи и протестиращи в метрото. Снимките предизвикаха критики в социалните мрежи, според които са емблематични за президента - милиардер, отдалечен от проблемите на редовите чилийци.\n\r\nЗаради безредиците Пинера обяви извънредно положение в Сантяго - нещо невиждано в столицата от края на диктатурата на Пиночет през 1990 г. Решението за разполагането на военни бе посрещнато с шок в страната, живяла 17 години под военна диктатура, отбелязва Ройтерс.\n\r\nБронетранспортьори с войници пресрещнаха вчера следобед демонстрантите на централните столични площади, а моловете в града бяха затворени, след като в социалните мрежи се появиха призиви да бъдат щурмувани. Горящи барикади от автомобилни гуми бяха издигнати на няколко централни улици, един супермаркет бе опожарен, а полицията на много места използва сълзотворен газ и водно оръдие срещу демонстрантите.\n\r\nПинера се срещна с министри и кметове от управляващата коалиция за кризисни разговори вчера следобед, а опозиционните лидери призоваха президента да изтегли военните от улиците и да отмени повишението на цените на обществения транспорт.\n\r\nГенералът, отговорящ за сигурността в столицата по силата на извънредното положение, Хавиер Итуриага дел Кампо, заяви, че в някои квартали на столицата се въвежда полицейски час от 22,00 ч. до 7,00 ч. сутринта и че армията ще следи за спазването му. \"Приканваме всички хора да се приберат вкъщи, за да оценят мерките, обявени от правителството и да се погрижат за семействата и домовете си\", каза той. \r\n(БТА)", "date": "2019.10.20", "title": "Президентът на Чили замрази цените на метрото"}
{"url": "https://www.dnes.bg/notifikacii/2019/10/20/pojar-vyv-vlak-s-fenove-na-fraiburg-trima-v-bolnica.426730", "text": "Пожар е избухнал снощи в един от вагоните на специален влак със стотици футболни фенове на гара Белвю в Берлин, съобщи ДПА.\r\nНай-малко трима души са пострадали от вдишване на дим и са лекувани в болница, съобщи говорител на берлинската пожарна бригада.\n\r\nВлакът е на частна компания и връщал у дома фенове на \"Фрайбург\" след мача от Бундеслигата със столичния \"Унион Берлин\". \r\n\r\n \r\nСпоред федералната полиция влакът спрял в 20,00 ч. на гара Белвю малко след потеглянето си, когато бил видян дим. Един вагон е изгорял напълно. Пожарът е бил потушен към 22,00 ч.\n                \n                \n                \r\nОколо 700 души се намирали във влака. Пътуването било организирано от група на привържениците на футболния отбор - Supporters Crew Freiburg. Всички вагони на горящия влак са били евакуирани, както и два влака от градската железница, които се намирали на гарата по същото време. Гарата е била затворена за движение за локалните и междуградските влакове.\r\n(БТА)", "date": "2019.10.20", "title": "Пожар във влак с фенове на \"Фрайбург\", трима в болница"}
{"url": "https://www.dnes.bg/business/2019/10/20/5-chasova-stachka-v-lufthanza-dnes.426731", "text": "Провалът на тарифните преговори доведе до стачка в \"Луфтханза\" днес. \r\n\r\nТя ще продължи пет часа на летищата в Мюнхен и Франкфурт - от 6:00 до 11 часа местно време.\r\n\r\nПрофсъюзите не изключват организирането и на други стачки, ако авиокомпанията не направи отстъпки.\r\n\r\nЗасега не е ясно колко полета ще бъдат засегнати от протеста.", "date": "2019.10.20", "title": "5-часова стачка в \"Луфтханза\" днес"}
{"url": "https://www.dnes.bg/stranata/2019/10/20/mlad-myj-se-obyrna-s-kolata-si-i-zagina.426732", "text": "Жертвите на пътя се увеличиха с още една, след като млад мъж загина при тежка катастрофа. \r\n\r\nИнцидентът е станал на пътя Силистра - Русе, при село Нова Черна.\r\n\r\nПолицията е пристигнала на място и е установила, че няма удар с друга кола, а шофьорът е изгубил управление и автомобилът се е преобърнал.\r\n\r\nТепърва ще се изясняват причините за смъртоносната катастрофа.", "date": "2019.10.20", "title": "Млад мъж се обърна с колата си и загина"}
{"url": "https://www.dnes.bg/eu/2019/10/20/reakcii-boris-djonsyn-e-jalyk-deistva-v-stil-trymp.426733", "text": "Британският премиер Борис Джонсън бе обвинен, че ползва \"наръчника на Тръмп\", след като вчера изпрати в Брюксел неподписано писмо до ЕС, което про-форма иска отсрочка за Brexit, предаде ДПА.\n\r\nПредседателят на Европейския съвет е получил три писма от Лондон, потвърди източник от ЕС - неподписано от премиера ксерокопие на законодателния текст, задължаващ правителството да поиска отлагане с три месеца, обяснителна бележка от посланика на Великобритания в ЕС Тим Бароу, че документът се изпраща изрично по инициатива на парламента, и лично писмо, вече с премиерския подпис, в което той заявява, че не желае отсрочка.\n\n\n\nТова е направо от наръчника на Тръмп и Борис Джонсън трябва да бъде спрян\", написа в Туитър опозиционният лейбъристки депутат Дейвид Лами.\n                    \n                    \n                \n                \n                \n                \r\nДепутатката от Шотландската национална партия Джоана Чери нарече в туит действията на Джонсън \"жалки\". Чери, която е внесла съдебен иск срещу плановете на Джонсън за Brexit на 31 октомври, напомни, че Върховният съд на Шотландия ще разгледа утре иска, целящ да принуди Джонсън да спази т.нар. \"Закон Бен\".\n\r\nТрите документа бяха публикувани от британски медии и политици.\n\r\n\"Макар да съм готов, че Европейският съвет ще се съгласи с молбата, изпратена по искане на парламента, или ще предложи алтернативен срок за удължаване, от момента, в който станах премиер-министър, аз ясно съм изказвал своето становище, че по-нататъшно отлагане ще навреди на интересите на Великобритания, на нашите партньори в ЕС и на отношенията между нас\", заявява Джонсън в личното писмо до Туск, като изразява готовност да пристигне на извънредна среща на върха на ЕС, която може да се наложи за утвърждаване на отсрочката, за да изложи лично позицията на британското правителство. Джонсън също така подчертава, че кабинетът е готов да продължи по график подготовката за Brexit според условията на споразумението, договорено с Брюксел на срещата на 17 октомври, и изразява надежда, че европейските лидери ще съдействат за осъществяването му и също ще предприемат необходимите стъпки, за да може разводът да се състои на 31 октомври.\n\r\n\"Макар че бих предпочел резултатът от днешното заседание (на Камарата на общините) да беше друг, от началото на следващата седмица правителството ще продължи да се стреми да постигне ратификация на споразумението и утвърждаване на необходимите законодателни елементи. Уверен съм, че ще завършим този процес до 31 октомри. В действителност мнозина от тези, които днес гласуваха против правителството, изразяват готовност да подкрепят сделката и да съдействат за незабавната й ратификация\", гласи текстът, цитиран от британските медии. Копия са изратени до председателя на ЕК Жан-Клод Юнкер, председателя на ЕП Давид Сасоли и до членовете на Европейския съвет. отбелязва ТАСС.\n\r\nПосланиците на страните членки в Брюксел се събират рано тази сутрин, за да обсъдят официален отговор на британската молба. Може да отнеме няколко дни, докато 27-те финализират решението си, отбелязват агенциите. \r\n(БТА)", "date": "2019.10.20", "title": "Реакции: Борис Джонсън е жалък, действа в \"стил Тръмп\""}
{"url": "https://www.dnes.bg/kino/2019/10/20/teodor-ushev-otnovo-s-pogled-kym-oskar.426734", "text": "Теодор Ушев отново има шанс да се бори за \"Оскар\". \r\n\r\n\"Физика на тъгата\" по романа на Георги Господинов e едно от двете предложения на Канада в категорията късометражен филм, съобщи БНТ. \r\n\r\nВ момента лентата се представя по света и вече има 5 награди от 4 престижни фестивала: Торонто, Ванкувър, Отава, Монреал. \r\n\r\nТова би била втора номинация за \"Оскар\" на Ушев. Предишната беше за филма му \"Сляпата Вайша\"- отново по текст на Георги Господинов.", "date": "2019.10.20", "title": "Теодор Ушев отново с поглед към \"Оскар\""}
{"url": "https://www.dnes.bg/index/2019/10/20/na-kosym-ot-tragediia-obyrkan-uchenik-s-pushka-obezvreden-s-pregrydka.426735", "text": "Случка, която се е разиграла преди няколко месеца в американско училище, набра популярност, след като се появи на видео. На него се вижда как треньор обезоръжава ученик, носещ пушка. Но това не се случва с атака, а с прегръдка.\n\r\nКийнън Лоу, треньор по футбол и лека атлетика в гимназията Parkrose в град Портланд, щата Орегон, може да бъде видян да се разхожда из коридорите и да влиза в една от класните стаи. Когато се появява след няколко секунди, той държи пушка и се отдръпва назад от ученика Ангел Гранадос-Диас. В същия момент друг учител успява да вземе оръжието.\n\r\nТогава Лоу прегръща Гранадос-Диас го задържа поне за минута. \n\r\nПолицията пък се появява бързо и арестува ученика.\n                \n                \n                \r\n19-годишният Гранадос-Диас е страдал от криза на психичното здраве по време на инцидента и е наказан с едва три месеца пробация, съобщава \"Труд\". Признал се е за виновен по обвиненията за внасяне на заредено оръжие в обществена сграда.\r\n \r\n ", "date": "2019.10.20", "title": "На косъм от трагедия: Объркан ученик с пушка обезвреден с... прегръдка!"}
{"url": "https://www.dnes.bg/football/2019/10/20/kolev-obeshta-levski-chisti-borcha-kym-nap-do-nova-godina.426736", "text": "Левски ще изплатят задълженията си към НАП до Нова година. Това обеща изпълнителният директор на Левски Павел Колев и разясни, че за 9 месеца ръководството на 26-кратните шампиони е погасило задължения към държавата в размер на около 3 милиона лева.\n\n\"Излязохме с официална декларация за запора на НАП. Няма никакви основания за притеснение. Информацията е поднесена тенденциозно и още в първото изречение има лъжа \"заради неплащане към НАП\". Няма забавени плащания към НАП. Има запор и не го крием. Бяхме наясно, че сметките, които открихме, ще бъдат запорирани. До края на годината всичко това ще бъде изчистено. Истината е, че и днес дишаме спокойно финансово. Левски е един от най-изрядните платци и това могат да го потвърдят над 30-40 контрагенти. Нека някой излезе и каже, че не си е получил парите последните 7-8 месеци. Няма такъв.\n                    \n                    \n                \n                \n                \n                \r\nВ краяна  януари задълженията към НАП бяха над 8 млн. лева. Сага от документа се вижда, че са 5,47 млн. Виждате, че задълженията са намалени с 3 милиона\", заяви Колев.\n\r\nТой коментира и трусовете в БФС, които доведоха до оставката на Борислав Михайлов.\n\r\n\"Пожелавам успех на Михаил Касабов. Как гледам на оставаката?! Като акт на понасяне на отговорност. В клубния футбол е невъзможно да се задържи някой на такава позиция толкова дълго време. Клубовете трябва да решат - искат ли рестарт, или запазване на същата система. Не мога да коментирам кой трябва да е президент. Това не са въпроси от моите компетенции\".\r\nВсичко ", "date": "2019.10.20", "title": "Колев обеща: Левски чисти борча към НАП до Нова година"}
{"url": "https://www.dnes.bg/politika/2019/10/20/sds-syshto-skochi-sreshtu-belev-i-antisemitizma-mu.426737", "text": "Съюзът на демократичните сили настоява лидерите на \"Демократична България\" и кандидатът за кмет арх. Борислав Игнатов да заявят публично позицията си за антисемитското изказване на кандидата за общински съветник от тяхната листа Тома Белев. \n\r\nПо време на дискусия във Facebook председателят на \"Зелени Балкани\" пусна следният пост: \"Най-евтино са пътували евреите в конските вагони - напълно безплатно\".\nНаписаното предизвига десетки гневни реакции, публикацията на Тома Белев коментира и зам.-министърът на външните работи Георг Георгиев. \"Колко ниско може да падне духът на човек? Как ненадейно мазното, довчера укривано, петно на истинската същност е в състояние да лъсне, когато безобразието и пошлостта вземат връх?\", пише Георгиев.\n                    \n                    \n                \n                \n                \n                \r\n\"В подобни ситуации цивилизованите политици имат само един ход – оттегляне от листата. Само преди дни расистки скандал остави позорно петно върху България\", пишат в своята позиция от СДС.\n\r\n\"Постъпката на Белев е по-опасна, защото не става дума за подрастващи футболни хулигани, а за политик от коалиция, претендираща да е демократична и проевропейска. Представители на тази коалиция и техните симпатизанти остро осъдиха случилото се на националния стадион и е странно да мълчат, когато техен човек прави такова скандално изказване.\n\r\nАнтисемитизмът във Facebook е не по-малко опасен от расизма на стадиона, защото показва наченки на тревожни тенденции в нашето общество, което успяваше досега да запази  толерантността и разбирателството между различните етноси  и религии.\n\r\nХолокоста е една от най-черните страници не само за съдбата на евреите, но и за цялото човечество.  Спасяването им  от лагерите на смъртта, благодарение на българския народ, православната църква, народните представители , правителството и царя, са сред  най-достойните ни исторически моменти.\n\r\nВсичко постигнато от нашия народ, който е пример за толерантност и съпричастност, днес се дискредитира не само от лумпените по стадионите, но и от тези с най-големите претенции да са морални съдници – \"облечени в бяло\" и вечно размахващи пръст срещу някого! Точно техен представител си направи недопустима гавра със съдбите на евреите и дори не намира за необходимо да се извини.\n\r\nЛипсата на реакция от страна на ръководството на \"Демократична България\" и Борислав Игнатов ще приемем за мълчаливо съгласие с позицията на Тома Белев\".\r\nСамият Тома Белев коментира своя пост и се извини на засегнатите:\r\n\"Във връзка със зачестилите искания на политици от ВМРО и ГЕРБ да се откажа от кампанията си, съм длъжен да заявя:\r\nПоднасям извиненията си на всички, които са се засегнали от неподходящия и обиден за тях начин, по който съм изразил позицията си, че в днешно време много лесно допускаме в отношенията си да оценяваме другия единствено само на основание неговите раса, етнос, пол, възраст или цвят на кожата и по този начин отваряме възможност да се върнат срамните времена на нацизма и фашизма. Не съм искал да засегна ничии чувства.\n\r\nНо няма да позволя на партии като ВМРО, чиито политици явно са застъпвали и застъпват антисемитски, ксенофобски и хомофобски позиции да ме учат на морал. Това се отнася и до политици от ГЕРБ, които две години управляват с ксенофобски и хомофобски политически партньори\".", "date": "2019.10.20", "title": "СДС също скочи срещу Белев и антисемитизма му"}
{"url": "https://www.dnes.bg/index/2019/10/20/kak-da-zapazite-toplinata-v-doma-prez-esenta.426655", "text": "Есента е вълшебен сезон. Листата на дърветата са толкова пъстри и красиви, че гледайки ги, човек определено се успокоява. Лошото е, че навън е студено и на повечето от нас им се иска да се сгушат под одеялото и да не излизат оттам с часове.\r\nС настъпването на по-студените дни идва на дневен ред въпросът за това как да ни бъде по-топло у дома? Някои тепърва трябва да купуват отоплителни уреди, но като цяло всички трябва да се погрижим да ни е по-уютно и приятно, защото скоро ще бъдем по-често вътре, отколкото навън.\r\n \r\nМоже да сте свикнали да ходите боси или по джапанки, но със застудяването е добре да си купите нови чорапи. Звучи смешно, но ако те са от некачествени материали, дори и да са по-дебели, няма да ви е топло на краката. Затова потърсете продукти от памук или вълна, които имат способността да задържат топлината. Същото важи и за домашните дрехи, които носите, които трябва да са по-плътни, меки и удобни. Разбира се, плетивата са предпочитани от някои, на които винаги им е студено.\r\n \r\nЗа да не се налага да носите по два чифта чорапи, докато работите на компютъра до прозореца, огледайте добре дограмата в помещенията. Може да има процепи, които се налага да запушите. Проверете входната и вратата на терасата, защото и там има вероятност да се сложи някакво уплътнение (продават се най-различни в магазините за домашни потреби или строителни материали). Когато направите някои промени, ще усетите разликата.\r\n \r\nРазположението на отоплителните уреди също има важно значение за количеството топлина и нейното запазване в помещенията. Ако конвекторната печка е поставена в единия край на стаята, има голяма вероятност струята да не може да достигне другия и да го загрее. Уредът трябва да е съобразен с квадратурата и да се сложи на място, пред което да няма мебели, които да възпрепятстват разпределението на топлината.\r\n \r\nВсе повече хора използват климатик, за да се отопляват през есента и зимата, но правят една основна грешка – насочват топлия въздух право напред или нагоре, а правилната посока е надолу.\r\n \r\n\r\n ", "date": "2019.10.20", "title": "Как да запазите топлината в дома през есента?"}
{"url": "https://www.dnes.bg/notifikacii/2019/10/20/za-istoriiata-nai-dylgiiat-pytnicheski-polet-e-fakt.426738", "text": "Австралийският авиопревозвач Qantas извърши най-дългия полет на пътнически самолет без междинно кацане, съобщи ДПА.\n\r\nСамолет \"Боинг 787-9 Дриймлайнър\", с 49 пътници и кабинен екипаж, измина разстоянието от 16 200 км от Ню Йорк до Сидни за 19 часа и 16 минути. \n\r\nТой излетя в петък през нощта от нюйоркското летище \"Джон Ф. Кенеди\" и кацна тази сутрин на аерогарата \"Кингсфорд Смит\" в австралийския град.\n\r\nЗа да не се налага междинно спиране за презареждане, самолетът излетя с пълен резервоар, малък брой пътници с ограничено количество багаж и с празни товарни отделения.\n\r\nПолетът бе само пробен, но Qantas цели да пусне редовни директни полети от Брисбейн, Сидни и Мелбърн до Лондон и Ню Йорк. Най-дългият редовен полет в света в момента е от Сингапур до Нюарк в щата Ню Джърси (18 часа и 30 минути) и е изпълняван от Сингапурските авиолинии.\n                \n                \n                \r\nУчени направиха по време на полета тестове за мозъчната дейност, нивата на мелатонин и степента на бдителност на пилотите и кабинния персонал.\n\r\nЗа пътниците, повечето от които хора от ръководството на авиокомпанията, журналисти и учени, бяха организирани упражнения. Часовете за сервиране на храната, включването и гасенето на светлините в пътническия салон бяха съобразени така, че пътниците да могат по-лесно да се справят с умората от дългия полет и да се адаптират по-лесно към смяната на времето след кацане.", "date": "2019.10.20", "title": "За историята: Най-дългият пътнически полет е факт"}
{"url": "https://www.dnes.bg/stranata/2019/10/20/spirat-kamionite-nad-12-t-po-pytia-obzor-slynchev-briag.426739", "text": "От утре - 21 октомври, ще бъде забранено преминаването на тежкотоварни автомобили с тегло над 12 тона по пътя Обзор - Слънчев бряг, поради извършване на ремонтни дейности на водосток при 185-ия км, съобщиха от Агенцията \"Пътна инфраструктура\".\r\n\r\nТежкотоварните автомобили ще бъдат пренасочвани по обходни маршрути през проходите \"Айтоски\" и \"Ришки\".\r\n\r\nПредвижда се ремонтът да приключи най-късно до 30 ноември.", "date": "2019.10.20", "title": "Спират камионите над 12 т по пътя Обзор - Слънчев бряг"}
{"url": "https://www.dnes.bg/zvezdi/2019/10/20/padna-maskata-i-na-shotlandeca-v-maskiraniiat-pevec.426740", "text": "Падна още една маска в музикалното шоу \"Маскираният певец\" - след забележителен двубой с Пчелата, Шотландецът напусна формата завинаги. \r\n\r\nЗад образа на Шотландеца се оказа оперният певец Юлиан Константинов, който умело се опита да заблуди както детективския панел, така и зрителите.\r\n\r\n\"Най-тъжно беше да крия истината от моя син. Той идваше у дома и споделяше, че неговите съученици предполагат, че аз се крия под маската на Шотландеца. Разбира се нямаше как да му призная и това наистина ми тежеше\", сподели оперният бас.\r\n\r\nКонстантинов разкри и какво се крие зад датата 20 януари 1996 година, която присъстваше в уликите за него – един от най-важните моменти в музикалната му кариера, който е премиерата на операта \"Дон Карлос\" в Софийската опера и балет.\r\n\r\nМаската на Шотландеца е шестата, която бе свалена на сцената на шоуто. Неразкрити остават още десет известни личности.", "date": "2019.10.20", "title": "Падна маската и на Шотландеца в \"Маскираният певец\""}
{"url": "https://www.dnes.bg/sofia/2019/10/20/velosipedist-se-blysna-v-taksi-otkaraha-go-v-bolnica.426741", "text": "Велосипедист пострада след сблъсък с такси в столицата.\r\n\r\nТаксиметровият шофьор се движел по булевард \"Ломско шосе\", засъкъл мъжът с колелото и той се ударил в автомобила, съобщава Булфото. \r\n\r\nСпоред свидетели велосипедистът е пострадал и е бил откаран в болница с наранявания по лицето. \r\n\r\nИнцидентът е станал към 18 часа вчера, а към 21 часа шофьорът и патрулиращи полицаи още чакаха експерти на КАТ на мястото на инцидента.", "date": "2019.10.20", "title": "Велосипедист се блъсна в такси, откараха го в болница"}
{"url": "https://www.dnes.bg/za-da-se-razbirame/2019/10/20/5-prichini-da-pytuvate-po-chesto.426642", "text": "Ако не обичате да пътувате, не виждате смисъл да се разкарвате до забележителност, която можете да видите в интернет или мразите опашките по летищата, както и дългите часове в самолета по време на полет, може би трябва да прочетете това. Ще се изненадате, че има връзка между честите пътувания на различни места по света и това да станете успешни в личния и професионалния ви живот, но е така. Колкото повече пътувате, толкова повече разширявате хоризонтите си на мислене, което ви помага да се справяте по-добре с всички предизвикателства на живота. Ето как.\r\n\r\nВероятно не си давате сметка, че тези две неща може да са свързани, но е така. Колкото повече пътувате, толкова повече калявате психиката си срещу всички страхове и предразсъдъци, които имате към дадена страна или култура. Това ви помага косвено да се борите със страховете в живота си, в професионалния си път и във взимането на решения.\r\n                    \n                    \n                \n                \n                \n                \r\nКогато пътуването е любимото ви занимание и често се отправяте нанякъде, вие се потапяте в чужди култури, срещате се с различни възгледи и разбирания, обогатявате хоризонта си и правите мирогледа си по-широк. Всички тези ползи от пътуванията няма как да не се отразят положително на схващанията ви за цялостната картина, която ви обгражда и да подобри способностите ви за успешно постигане на целите в личен и професионален план.\r\n", "date": "2019.10.20", "title": "5 причини да пътувате по - често "}
{"url": "https://www.dnes.bg/obshtestvo/2019/10/20/otkriha-obiaveniiat-za-izdirvane-stoian-milchev.426742", "text": "Обявеният за издирване Стоян Милчев е намерен, съобщиха от МВР. Вчера той е открит в добро физическо състояние на територията на община Стралджа.\r\n\r\nМилчев бе обявен за издирване на 18 октомври, по молба на близките му, след като напуснал психиатричното отделение на ямболската болница. ", "date": "2019.10.20", "title": "Откриха обявеният за издирване Стоян Милчев"}
{"url": "https://www.dnes.bg/index/2019/10/20/shte-ima-li-brexit-djonsyn-izpratil-tri-pisma-do-es.426725", "text": "Британският премиер Борис Джонъсн е изпратил снощи неподписано писмо до Европейския съюз с искане за отлагане на Brexit и друго послание, в което казва, че не желае отсрочка, предадоха Ройтерс и БТА, като се позовават на в. \"Сънди таймс\".\n\r\nСпоред вестника Джонсън е изпратил три документа - ксерокопие на закона, който го принуждава да иска отлагане, придружителна бележка от държавен служител, която обяснява, че премиерът е бил длъжен да изпрати писмото с искане за отсрочка, и още едно писмо, в което Джонсън заявава, че не желае отлагане.\n\n\nБритански правителствен източник, цитиран от Ройтерс, потвърди, че премиерът е изпратил неподписано писмо до ЕС с искане за отлагане на Brexit и отделно писмо, в което казва, че той не желае отлагане.\n                \n                \n                \r\nНеподписаното писмо е ксерокопие на текста от т.нар. Закон Бен (Benn Act -The European Union (Withdrawal) (No. 2) Act 2019 - по името на вносителя му в парламента, лейбъриста Хилари Бен), приет по-рано тази есен, който задължава премиера да поиска отлагане на Brexit с три месеца - до края на януари, ако до 19 октомври не успее да получи от парламента подкрепа за сделка за Brexit или за Brexit без сделка.\n\r\nИзточникът добави, че до Брюксел вчера е изпратен и трети документ, подписан от посланика на Великобритания в ЕС. \n\r\nПредседателят на Европейския съвет Доналд Туск съобщи късно снощи в Туитър, че е получил от Лондон искане за отлагане на Brexit, предвиден за 31 октомври.\n\r\n\"Сега ще започна да се консултирам с лидерите на ЕС как да реагираме\", заяви Туск, цитиран от Франс прес.", "date": "2019.10.20", "title": "Ще има ли Brexit? Джонсън изпратил три писма до ЕС"}
{"url": "https://www.dnes.bg/football/2019/10/20/maiorka-svali-real-madrid-ot-vyrha.426728", "text": "Реал Мадрид сдаде първото място в Испания, след като допусна изненадваща загуба с 0:1 от Майорка в двубой от осмия кръг на Ла Лига, игран на стадион \"Иберостар\".\n\r\nФутболистите на треньора Зинедин Зидан не успяха да се пригодят към силната преса на домакините и получиха гол рано-рано в срещата, който бе дело на Жуниор Лаго (7').\n\r\nПрез втората част затрудненията на \"белия балет\" в атака продължиха и сериозните опасности пред вратата на \"Лос меренгес\" липсваха. Като за капак на всичко в 74-ата минута мадридчани останаха с човек по-малко, след като Алваро Одриосола получи втори жълт картон. \n\r\nТака Реал слезе от върха и вече се намира на второто място с актив от 18 точки, с 1 по-малко от кръвния враг Барселона, който остана лидер след победата над Ейбар с 3:0 по-рано днес. Отборът на Майорка пък е 14-и с 10 пункта.\n                    \n                    \n                \n                \n                \n                \r\n", "date": "2019.10.20", "title": "Майорка свали Реал Мадрид от върха"}
{"url": "https://www.dnes.bg/zvezdi/2019/10/20/pred-infarkt-milioneryt-mitko-specheli-epichen-duel-vyv-fermata.426726", "text": "Софтуерният милионер Митко Караиванов спечели дуела срещу журналиста-патриот Ивайло Шопски във \"Фермата: Нов свят\" в прединфарктно състояние и с впечатляващ резултат. \n\r\nПобедата си IT специалистът от Димитровград посрещна първо на колена – върху грохналото му тяло на арената наскачаха всичките му съотборници и го обвиха в щит от целувки и прегръдки. Караиванов едва се държеше на краката си, подпря се на оградата, а след това пое заслужената дамаджана с вино и приседна отново, за да не рухне.\n\r\nНай-големите врагове в състезанието за 100 000 лева минаха през епичен сблъсък, чиято кулминация бе играта \"Горяща каруца\". В нея участниците бяха завързани с въже за противоположните краища, а целта бе да изтеглят колелата максимално в своето поле след 4 рунда, всеки от които им костваше 3-минутна агония. Пот, болка и издръжливост на ръба на човешките възможности белязаха дуела, а Караиванов и Шопски, като истински гладиатори се въргаляха в прахта.\n                    \n                    \n                \n                \n                \n                \r\nМежду трети и четвърти рунд тарторът на \"Фермата\" Ивайло спечели малка преднина, а опонентът му се свлече на земята. Изнемощял, Митко помоли продукцията за вода, а съотборниците му се хвърлиха на арената, за да го прегърнат, окуражат и разтрият изтръпналите му крайници.\n\r\nВ първия дуел от първата седмица на обединение на сиромаси и чорбаджии Митко Караиванов бетонира статуса си на любимец на фермерите. Скамейката с негови продръжници се тресеше от викове, докато тази на Шопски бе в камерен състав – подкрепата си за него изразиха учителката Дана, треньорът на звездите Сами Хоссни, охранителят Венцислав и екзотичната Паулина Ванегас.\n\r\nКараиванов успя да се задържи на краката си достатъчно дълго, за да стигне до Шопски и да му стисне ръката на прощаване.", "date": "2019.10.20", "title": "Пред инфаркт: Милионерът Митко спечели епичен дуел във \"Фермата\" "}
{"url": "https://www.dnes.bg/snimka-na-denia/2019/10/20/slynce-i-dnes-temperaturite-stigat-26-gradusa.426727", "text": "Днес ни очаква слънчево време. Преди обяд в източните райони и на места по поречието на Дунав все още ще има ниска облачност или мъгла. \r\n\r\nВ Източна България ще духа слаб югоизточен вятър. Максималните температури, в повечето райони, ще бъдат между 21° и 26°, в София 24°-25°. Атмосферното налягане ще се задържи без промяна – малко по-високо от средното за месец октомври, сочи прогнозата на Националния институт по метеорология и хидрология.\r\n\r\nНад Черноморието в часовете преди обяд ще има ниска облачност или мъгла, а след обяд ще бъде слънчево. Ще духа слаб югоизточен вятър. Максималните температури ще бъдат между 19° и 21°. Температурата на морската вода е 20°-21°. \r\n\r\nНад планините ще бъде слънчево. Ще духа слаб до умерен южен вятър, който до края на деня в масивите от Западна България ще се ориентира от север. Максималната температура на височина 1200 метра ще е около 20°, на 2000 метра - около 13°.", "date": "2019.10.20", "title": "Слънце и днес, температурите стигат 26 градуса"}
{"url": "https://www.dnes.bg/world/2019/10/20/v-chili-stotici-nahluha-v-super-trima-zaginaha.426743", "text": "Трима души загинаха миналата нощ в Сантяго при пожар, избухнал при обир на супермаркет. Това са първите жертви на масовите безредици, обхванали от два дни чилийската столица, съобщи Франс прес.\n\r\nПожарът е избухнал, след като стотици хора са разбили входа на супермаркета, за да го оберат, съобщи службата за пожарна безопасност.\n\r\nДвама души са загинали на място, а третият е бил откаран в тежко състояние в болница, където е издъхнал, съобщи губернаторката на Сантяго Карла Рубилар.\n\r\nРазполагането на военни и полицаи в Сантяго и налагането на полицейски час не спряха нападенията срещу метростанции, ограбването на търговски обекти и уличните протести. По улиците на чилийската столица патрулират военни за пръв път от края на диктатурата на генерал Аугусто Пиночет през 1990 г.\n                    \n                    \n                \n                \n                \n                \r\nБурните протести срещу поскъпването на обществения транспорт прераснаха в безредици. В опит да успокои напрежението, президентът Себастиан Пинера обяви, че засега няма да се повишават цените на билетите за метрото в Сантяго. \r\n(БТА)", "date": "2019.10.20", "title": "В Чили: Стотици нахлуха в супер, трима загинаха"}
{"url": "https://www.dnes.bg/mish-mash/2019/10/20/pod-prikritie-navicite-koito-ostavat-dylgo-s-agentite-na-cru.426326", "text": "Амарилис Фокс прекарва години във ЦРУ опитвайки се да предотврати ядрен тероризъм и други катастрофи. И след цялото това време, някои от навиците й като служител на тайните служби остават. \r\n\"Опитах се да се отърся от тези инстинкти. Но те остават в подсъзнанието ти дълго време. Поне някои от тях“, казва Фокс пред Insider.\r\nШпионите на ЦРУ научават много неща – да са толкова спокойни, че да преминат тест на полиграф без проблеми, да забелязват перфектните места за срещи, далеч от любопитни погледи и да се справят с проблеми, които могат да застрашат цялата операция.\r\nФокс признава, че когато се разхожда или шофира из града, редовно забелязва местата, които ще са подходящи за предаване на сигнали към други агенти. Често й се е случвало да види съобщения оставени на места, които тя си е помислила, че ще са добри локации за подобни цели.\r\n                    \n                    \n                \n                \n                \n                „Тези навици са още в мен. И мисля, че ще останат с мен до края на живота ми“, споделя авторката на книгата „Животът под прикритие: Да остарееш в ЦРУ“. Тя все още предпочита да сяда с гръб към стената в заведения и винаги отбелязва къде са входовете и изходите, преди да се отпусне.\r\nЕдин от навиците на Фокс подлудява съпруга й – тя винаги спира на жълт светофар.\r\n„Едно от нещата, които учиш за надзора над други хора е, да не досаждаш на човека, който наблюдаваш и да се държиш така, все едно нямаш проблем да го изпуснеш от поглед. За това, когато светофарът светне жълто – спираш“, разказва тя. По думите й, преследването не изглеждало така, както по филмите.\r\n„Сцените, в които някой се качва на влак, за да успее да избяга от преследващите или прескачане между покривите, не могат да бъдат по-далеч от истината. Подобни неща биха привлекли много внимание и биха унищожили прикритието на шпионина“, споделя Фокс. Тя обяснява, че агентите се учат да са много скучни, за да не привличат внимание към себе си.\r\nПрез годините, които Фокс прекарва в ЦРУ, тя се стреми оръжията за масово изтребление да не попадат в грешните ръце. Благодарение на нея и екипа й, много трагедии в Америка били предотвратени. Книгата й, която ще повдигне леко завесата за живота на един шпионин в ЦРУ ще излезе на пазара в САЩ този месец. ", "date": "2019.10.20", "title": "Под прикритие: Навиците, които остават дълго с агентите на ЦРУ "}
{"url": "https://www.dnes.bg/obshtestvo/2019/10/20/dvete-bylgarii-imame-li-sobstven-elit-ili-sa-parveniuta.426744", "text": "Културните елити ненавиждат чалгата и всичко, произлизащо от нея. Народът пък няма доверие на елитите. Образованите софиянци гледат с насмешка на леденото хоро в Калофер. И още, и още… Сякаш живеем в две Българии.\n\r\nВ България никой не признава никого за елит. Тази дума се употребява само в кавички и с презрение, защото хората са убедени масово, че онези, които държат властта и парите, са местни парвенюта или чужди мекерета и са далеч от всякаква културност, каквато предполага понятието \"елит\". Но възможна ли е нация без собствени елити? Според теорията - не. Според практиката - да. България е едно такова изключение - нация, оглавена от анти-елити, пише Ивайло Дичев в свой коментар за \"\".\n                    \n                    \n                \n                \n                \n                \r\n\n\r\nОще по-проблематично е понятието народ. В него се смесват етнос (в какво си приличаме, какви хора играем, какви ракии пием), демос (граждани с права и задължения) и плебс (масата унижени и оскърбени). Популистите ловко играят с трите значения: народът ту се представя като идиличен фолклорен субстат, който трябва да бъде прочистен от чужди елементи. Ту става горд суверен, въставащ срещу ЕС или платени от чужбина неправителствени организации. Ту бива деградиран до роби, експлоатирани преди от османците, а днес от олигарсите. В България антиелитарните страсти бушуват поне от времето на Стамболийски и единственото, което предпазва хората от тях, е това, че мераклиите за лидерство са много и често се карат помежду си.\n\r\nРаботата е там, че елитите не остават длъжни на народа си във всичките му същности. На недоверието те отвръщат с нарастващо презрение. Презрение към етноса с неговите хорá за книгата на Гинес. Но и презрение към демоса, който си мисли, че разбира какво иска и глупаво се бърка в политиката, футбола или избирателната система. Презрение накрая към плебса, който само чака помощи от държавата.\n\r\nПреди време Първан Симеонов написа един прочувствен текст за Дойче Веле, в който обсъждаше това отчуждение между елити и народ - даваше пример с леденото хоро в Калофер, което никак не се харесва на либералната интелигенция от София. Е добре, но хората му се радват, по някакъв начин хорото укрепва самочувствието им. Нали те не карат и останалите да го играят (макар че в някои училища се правят опити)? Тогава защо толкова агресия? Важният му извод беше в това, че сме престанали да си говорим, че се разпадаме на затворени, презиращи се взаимно общности. Нещо подобно писа и Бойко Василев в по-политически план. Въз основа на опитите си в събиране на събеседници за \"Панорама\" той констатираше тревожно нараснала нетърпимост, неспособността на опонентите дори да поставят проблемите в едни и същи термини, камо ли да стигат до някакви общи решения.\n\r\n\n\r\nВсъщност това днес е проблем не само на България. Всички различия се радикализират мигновено, независимо дали става дума за аборти, Брекзит, данъчно преразпределение или носене на ислямски забрадки. Периодически терористи, неофашисти или обикновени психопати дават израз на нетърпимостта към останалите с някоя стрелба в тълпата. Причина за това вероятно е новата геометрия на глобалния свят. Далечното е станало близко, близкото е далече, хората живеят, работят, забавляват се във виртуални светове, които нямат нищо общо с непосредственото им обкръжение, а то от своя страна се е превърнало единствено в източник на раздразнение. Защо сме тук заедно, какво ни свързва? Вместо тези въпроси днес индивиди, групи и цели държави си мислят как да предоговорят принадлежностите си, да се изтъргуват по-добре. На интернет дължим термина ехо-стаи: всеки се затваря в своята, където общува само с хора, които е подбрал, които разбира. Излизаш от своята приятелска мрежа и се сблъскваш със застрашителните думи на другите; понякога дори не разбираш кога се шегуват. \n\r\nНай-очевидният пример на ритуалното презрение в България е свързан с чалгата. Нетърпимостта отива далеч отвъд музиката - човек, който се смята за част от културните елити, се чувства длъжен да изразява публично погнуса от бръснатите глави, от силиконовите девойки, от хвърлянето на салфетки в заведението, от колите, парите, бизнеса и в последна сметка - от държавата като такава. Но какво ми пречи, че някакви хора живеят в тази тоналност? Ако аз пък слушам Дебюси и харесвам интелектуалки? В един друг свят това дори би могло да ми даде усещане за превъзходство. Ще кажете: чалгарите са по-богати, това ме потиска. Не, тук има нещо друго. Самият аз очевидно не съм сигурен в културната си идентичност. В разбъркания съвременен свят вече не е съвсем ясно дали Дебюси стои над Преслава и кой има право да съди за такива неща. Дали изобщо има нужда от културни елити, каквито ги помним. И така аз отчаяно презирам вкусовете на другите, за да докажа, че съществувам.\r\n\n\r\nДа не помислите, че ви призовавам да хвърляте салфетки и да гледате Вип Брадър. Казвам, че около нас съществуват най-различни хора с различни вкусове. Трябва да се научим да живеем едни с други без да напускаме собствените си културни идентичности. Защото нашите собствени комплекси само усилват разпада на българското общество.\n\r\nНаистина образованите ни съграждани трябва не само да разбират, но и да бъдат просветители, пък и социални критици - защото пошлостта днес не идва спонтанно от хората, а е индустриално произведена. Леденото хоро например е плод на телевизионния интерес, привлечен от местна екзотика. А чалгата е най-успешната българска културна индустрия. Геройствата в реалити форматите привличат реклами. Но културните елити няма да изиграят своята роля, ако просто се затварят в себе си, а народът им се явява като виртуален образ на екрана. Културата е общуване. С конкретни, неповторими индивиди.\r\n   ", "date": "2019.10.20", "title": "Двете Българии: Имаме ли собствен елит или са парвенюта?"}
{"url": "https://www.dnes.bg/sofia/2019/10/20/kyde-niama-da-ima-voda-v-sofiia-na-21-oktomvri.426745", "text": "На 21 октомври 2019 г. (понеделник), във връзка с пресвързване на сградно водопроводно отклонение на ул. „Широки път“ вилна зона „Малинова долина“ се налага спиране на водоподаването от 09:00 до 19:00 часа на клиентите на „Софийска вода”, живеещи в района на:\n\r\nул. „Широки път“, ул. „Папур“, ул. „Трилистник“, ул. „Бяла река“\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Широки път“ ъгъла с ул. „Папур“.\n\r\nНа 21 октомври 2019 г. (понеделник), във връзка с пресвързване на сградно водопроводно отклонение на ул. „Ябълкова градина“ с. Бистрица се налага спиране на водоподаването от 09:00 до 19:00 часа на клиентите на „Софийска вода”, живеещи в района на:\n                    \n                    \n                \n                \n                \n                \r\nпо ул. „Ябълкова градина“ от ул. „Черни връх“ до ул. „Върла поляна“\r\nпо ул. „Стефан Стамболов“ от ул. „Върла поляна“ до ул. „Горски път“\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Марина поляна“ ъгъла с ул. „Калугерица“.\n\r\nРемонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.\n\r\n“Софийска вода” АД предварително се извинява на своите клиенти за причинените временни неудобства!", "date": "2019.10.20", "title": "Къде няма да има вода в София на 21 октомври?"}
{"url": "https://www.dnes.bg/akoshtete-vqrvaite/2019/10/20/kakvo-shte-ni-donese-retrogradniiat-merkurii.426643", "text": "В периода 31 октомври – 20 ноември, Меркурий прави последното си ретроградно движение за 2019 година, през знака на Скорпион.Обикновено ретроградната му фаза се свързва със проблеми в комуникацията, технологични сривове и повреди, повишаване на тревожността.\r\nПрез октомври ние ще сме предизвикани от някои сложни планетарни събития, а ретроградният Меркурий ще ни помогне да си поемем дъх и да преразгледаме случилото се. Ще можем да подобрим своите методи на комуникация, те ще станат по-интуитивни. Ако има някого, с когото искаме да поговорим, без значение дали това е любимият човек или не, това ще бъде идеалният момент, но ще го направим чрез душите си.\r\nПрез 2019 година Меркурий имаше няколко ретроградни фази, които ни сигнализират да укрепим своята интуиция. Обърнете внимание на интуицията си по време на този последен ретрограден цикъл. Докато този цикъл обикновено не е подходящ момент за започване на нови неща, добре е да прегледаме отново информацията събрана до момента за важни за вас въпроси, за да сте сигурни, че не сте пропуснали нещо. Не позволявайте да ви притискат при взимането на важни решения.\r\n                    \n                    \n                \n                \n                \n                Опитайте се да прекроите всички негативни мисли. Останете положително настроени и не се страхувайте да елиминирате от живота си неща, които предизвикват във вас негативизъм и страх. Работете върху създаването на здравословна и спокойна среда за вашите мисли.\r\n\r\nОбикновено ретроградният Меркурий извежда вашата упорита природа на преден план. Ставате много неспокойни. Сега се погрижете за здравето си и противно на очакванията ви късметът няма да ви подмине.\r\n\r\nКато цяло при вас винаги бива засегната комуникацията, изпитвате трудности да се изразявате свободно. Това се отразява и върху способността ви да взимате решения. Въпреки това, имате добри шансове за печелене на пари. Подгответе се и за повече романтика.\r\n", "date": "2019.10.20", "title": "Какво ще ни донесе ретроградният Меркурий?"}
{"url": "https://www.dnes.bg/rusia/2019/10/20/tri-aresta-sled-tragediiata-v-ruska-mina.426746", "text": "Трима високопоставени служители на компанията, добиваща злато в мината в Красноярския край в Русия, където вчера загинаха поне 15 души, бяха арестувани, предаде Франс прес.\r\n\r\nСледственият комитет каза, че тримата мъже са били откарани за разпит в Красноярск и че е направен обиск в централата на компанията.\r\n\r\nНай-малко 15 души загинаха и шестима са в неизвестност след скъсването на дига в тази мина, довело до наводняване на селището, където живеят работниците. Издирването на шестимата души е затруднено от лошото време, което не позволява да се използва авиация, посочи министерството на извънредните ситуации.\r\n\r\nОсновната хипотеза на следователите е, че трагедията се дължи на нарушения при добива на злато. Според местните власти при построяването на дигата не са били спазени необходимите разпоредби. Властите дори не са знаели за съществуването й. \r\n(БТА)", "date": "2019.10.20", "title": "Три ареста след трагедията в руска мина"}
{"url": "https://www.dnes.bg/zvezdi/2019/10/20/predade-se-djenifyr-loryns-kaza-da-na-kuk-maroni.426747", "text": "Актрисата и носителка на \"Оскар\" Дженифър Лорънс каза \"да\" на своя любим и се омъжи вчера.\r\n\r\nСватбената церемония на 29-годишната Лорънс и галериста Кук Марони се е състояла в Роуд Айлънд, а на тържеството са се стекли над 150 близки и приятели на двойката.\r\n\r\nСред именитите гости са били Адел, Камерън Диас, Никол Ричи и съпругът й Джоел Мадън, Ема Стоун, Крис Дженър, Сиена Милър и режисьорът Дейвид Ръсел, който стои зад някои от най-известните филми с участието на Дженифър Лорънс.\r\n\r\nДвойката оповести годежа си през февруари след продължила по-малко от година връзка.", "date": "2019.10.20", "title": "Предаде се: Дженифър Лорънс каза \"да\" на Кук Марони"}
{"url": "https://www.dnes.bg/world/2019/10/20/vodni-orydiia-sreshtu-protestirashtite-v-honkong.426748", "text": "Протестиращите в Хонконг отново заляха улиците днес въпреки полицейската забрана и издигнаха барикади сред сълзотворен газ и запалителни бомби, предаде Асошиейтед прес.\n\r\nХонгонгската полиция използва водни оръдия с оцветител срещу хилядите протестиращи, след като обградиха полицейски участък, отбелязва ДПА.\n\r\nДо пристигането на водните оръдия се стигна, след като малка група протестиращи хвърлиха няколко коктейли Молотов по сградата на полицията. От покрива на участъка бе разпръснат сълзотворен газ.\n\r\nЗад тази група останаха хиляди протестиращи от по-ранен мирен протест в популярен търговски район.\n\r\nЛидерите на протеста носеха черен плакат в началото на колоната с надпис \"Пет основни искания, нито едно по-малко\", настоявайки за отчетност и политически права, отбелязва АП.\n                    \n                    \n                \n                \n                \n                \r\nОблечени в черно протестиращи с маски издигнаха барикади по улиците на няколко места в района Коулун, където компанията оператор на градското метро ограничи достъпа на пътниците. На метростанция бе хвърлена запалителна бомба.\r\nПротестиращите измъкваха плочки от тротоари и ги хвърлиха на пътя, събраха пластмасови защитни бариери и метални решетки, за да направят временни пътни блокади.\n\r\nНа други места по пътя на шествието протестиращите разбиха магазини и метростанции, запалиха огньове, отбелязва БТА.\n\r\nХонконг е засегнат от продължаващи вече няколко месеца протести, често придружени с насилие. Това е най-сериозната политическа криза, откакто Великобритания предаде управлението на града на Китай през 1997 година.\n\r\nКризата в управлявания от Китай град е огромно предизвикателство за китайския президент Си Цзинпин. Пекин отхвърля обвиненията, че подкопава свободата на Хонконг, а Си Цзинпин обеща да срази всеки опит за отделянe на Хонконг от Китай. ", "date": "2019.10.20", "title": "Водни оръдия срещу протестиращите в Хонконг"}
{"url": "https://www.dnes.bg/notifikacii/2019/10/20/stachkata-v-lufthanza-prodyljava-do-polunosht.426749", "text": "Синдикатът на германските стюарди и стюардеси УФО (UFO) съобщи днес, че кабинният персонал на подразделенията на германския авиопревозвач Луфтханза ще стачкуват днес цял ден заради заплатите и пенсиите си, предаде Ройтерс.\n\r\nПодразделенията Germanwings, Eurowings, Lufthansa CityLine и SunExpress първоначално щяха да стачкуват от 6.00 до 12.00 часа българско време, но профсъюзът днес посочи в изявление, че протестните действия ще продължат до полунощ.\nГоворител на Луфтханза каза, че стачката е незаконна, тъй като статутът на УФО като преговарящ от името на кабинния персонал е под въпрос.\n\r\nВ петък Луфтханза предложи на кабинния персонал увеличение на заплатата с 2 процента, което накара профсъюза да отмени планираната стачка в компанията майка на летищата Франкфурт и Мюнхен.\n                \n                \n                \r\nТрудовият спор обаче се задълбочи, след като УФО установи, че предложението не съдържа отстъпки по условията за наемане на работа и разходите.\n\r\nПрофсъюзът на стюардите и стюардесите от месеци води съдебна битка с авиокомпанията за законовия си статут. Според Луфтханза новото ръководство на УФО, което пое управлението по-рано тази година, не е избрано съобразно законовите изисквания.", "date": "2019.10.20", "title": "Стачката в Луфтханза продължава до полунощ"}
{"url": "https://www.dnes.bg/world/2019/10/20/krainodesniiat-shtrahe-shte-sydi-facebook.426750", "text": "След като Австрийската партия на свободата /АПС/ деактивира страницата във Facebook на Хайнц-Кристиан Щрахе, отказвайки да задоволи претенциите на бившия партиен лидер за получаване на права на администратор, Щрахе обяви намерението си да разреши въпроса по съдебен ред.\n\r\nНа своите фенове той обеща: \"ще се завърна не само във Facebook\".\n\r\nЩрахе даде срок до петък вечер за получаване на правата на страницата със 786 000 последователи - втората по многочисленост партийна страница в Австрия - но партията не се съобрази с това негово искане. Деактивирана беше и страницата и на Филипа Щрахе с 31 000 последователи.\n\r\nВ съобщение за медиите на АПС се казва, че от юридически съображения е невъзможно Щрахе да получи правата на администратор на страницата, тъй като тя е създадена и поддържана с партийни финанси и персонал. И двете страници на семейство Щрахе са собственост на партията, обобщава информацията.\n                    \n                    \n                \n                \n                \n                \r\nСпоред адвоката на Щрахе, направил изявления за осведомителната агенция АПА, действията на АПС са израз на безпомощност и показват липса на кризисен мениджмънт.\n\r\nХайнц-Кристиан Щрахе реагира на събитията, като написа на личната си страница с 51 000 последователи: \"всеки край е ново начало, спокойно, ще се завърна не само във Facebook.\n\r\nКакто смятат политически наблюдатели тук, има вероятност новосъздадена \"партия на Щрахе\" да привлече членове в редиците си. Според проучване на общественото мнение от последните дни около 14 процента от избирателите на АПС са отбелязали като съвсем сигурно и 35 процента като възможно да гласуват за партия с Филипа и Хайнц-Кристиан Щрахе. \n\r\nОт друга страна обаче същото проучване сочи, че само 4 процента са съвсем сигурни, че ще гласуват за Щрахе, 12 процента отбелязват това като вероятно.\n\r\nДанните не сочат голям превес в полза на Щрахе, коментира авторът на изследването. Името Щрахе има все още потенциал, но ако прокуратурата повдигне обвинение във връзка със злоупотребата с партийни пари, по която се води разследване, това ще е краят на листата Щрахе.\n\r\nНа първи октомври Хайнц-Кристиан Щрахе обяви, че изцяло се оттегля от политиката, преди това съществуваха слухове, че ще се яви със собствена партия на провинциалните избори във Виена, които ще се състоят през 2020 година. Все още не е ясно дали съпругата му Филипа Щрахе ще приеме депутатския мандат, който спечели, тъй като помоли за време за размисъл, изтичащо идната седмица. АПС вече заяви, че тя няма да бъде приета в парламентарния клуб на партията.\r\n(БТА)", "date": "2019.10.20", "title": "Крайнодесният Щрахе ще съди Facebook"}
{"url": "https://www.dnes.bg/football/2019/10/20/cska-1948-ostana-bez-trenior.426752", "text": "Петко Петков подаде оставка като старши треньор на ЦСКА 1948 след вчерашната загуба в първенството на Втора футболна лига от Кариана с 2:3 в Ерден.\n\r\nСлед събиране на ръководство и спортен щаб тя беше приета.\n\r\nИзпълнителният директор на клуба Добрин Гьонов обяви, че вече се преговаря със специалист, който да поеме ЦСКА.\n\r\n\"Подадох оставка, тъй като прецених, че е дошъл мигът, в който един отбор не слуша треньора. Благодаря на всички, с които работих заедно. Тук условията са невероятни!\", коментира Петков.\n\r\n\"Твърдя, че оставям най-добрия отбор във Втора лига. ЦСКА няма проблеми в мачовете срещу преките конкуренти, но определено страда при гостуванията на тимове от средата на класирането. И то не от вчера. Аз съм реалист, търся вината в себе си. Не съм направил малко. Но! ЦСКА има нужда от промяна и подавам оставка. Убеден съм, че тимът ще изпълни целта\", заяви пред клубната телевизия Петков, който на тренировката тази сутрин съобщи решението пред отбора.\n                    \n                    \n                \n                \n                \n                \r\nЦСКА 1948 е лидер във втория ешалон, след като стартира със серия от осем поредни победи, но в последните си три срещи загуби два пъти и може да бъде изместен от върха, ако Септември спечели столичното дерби с Локомотив по-късно днес.", "date": "2019.10.20", "title": "ЦСКА 1948 остана без треньор"}
{"url": "https://www.dnes.bg/stranata/2019/10/20/shegadjiiskata-gordost-na-gabrovo-domyt-na-humora-i-satirata.426559", "text": "\r\nМитовете за габровци са хиляди - шегаджии, зевзеци, макар и стиснати понякога. \n\r\nСамите те обаче взимат тези стереотипи и от тях създават нещо уникално, защото в Габрово е най-големият музей на хумора и сатирата. \n\r\nВ него са изложени над 38 000 старичини рисунки, карикатури, скулптури и фотографии. \n\r\nМузеят отваря на 1 април 1975 г. - неслучайна дата, на деня на шегата. \n                    \n                    \n                \n                \n                \n                \r\nИ въпреки че отваря през комунизма, музеят събира творби на артисти и от Запада, и от Изтока. \n\r\nВижте още за Музея на хумора и сатирата във видеото на .\r\n   ", "date": "2019.10.20", "title": "Шегаджийската гордост на Габрово: Домът на хумора и сатирата"}
