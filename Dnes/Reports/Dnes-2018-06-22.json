{"url": "https://www.dnes.bg/notifikacii/2018/06/22/nigeriia-gleda-kym-eliminaciite-sled-pobeda-s-2-0-nad-islandiia.380188", "text": "Нигерия победи Исландия с 2:0 в двубой от група D на световното първенство по футбол, игран на стадион \"Волгоград Арена\".\n\r\nДвата отбора изиграха много скучно първо полувреме, в което островитяните поне създадоха няколко положения, докато африканците не отправиха нито един удар.\n\r\nОще от самото начало на втората част обаче Нигерия натисна здраво и откри резултата в 49-ата минута чрез Ахмед Муса. Той си спря по чудесен начин топката във въздуха след центриране на Моузес и простреля съперника.\n\r\nЧетвърт час преди края на редовното време Муса реализира втория си гол след солова акция, а \"суперорлите\" продължаваха да натискат. Интригата беше на път да се завърне в 83-ата минута, но Гилфи Сигурдсон пропусна отсъдената в полза на отбора му дузпа.\r\nТака Нигерия вече има три точки и заема второто място, докато Исландия е на трета позиция с една точка. В третия си мач нигерийците излизат срещу Аржентина в директен спор за излизане от групата, а исландците играят с Хърватия, който вече се класира за елиминациите.\n\r\n", "date": "2018.06.22", "title": "Нигерия гледа към елиминациите след победа с 2:0 над Исландия"}
{"url": "https://www.dnes.bg/notifikacii/2018/06/22/razhodite-na-biznesa-za-otraboten-chas-s-ryst-ot-7.380102", "text": "Разходите на работодателите за един отработен час от наетите от тях нарастват с 6.8% през първото тримесечие на 2018 г. спрямо същия период на миналата година.\r\nУвеличението в индустрията е с 9.3%, в услугите - с 4.5%, и в строителството - със 7.8%, по данни на НСИ.\n\r\nНай-висок ръст на общите разходи за труд спрямо същия период на предходната година е регистриран в секторите \"Добивна промишленост\" - с 12.2%, \"Преработваща промишленост\" - с 10.4%, и \"Образование\" - с 10.3%.\r\nНамаление се отчита при \"Операции с недвижими имоти\" - с 4.2%, и \"Търговия; ремонт на автомобили и мотоциклети\" - с 0.4%.\n\r\nПрез първото тримесечие на 2018 г. спрямо първото тримесечие на 2017 г. разходите за възнаграждение за един отработен час се увеличават с 6.3%, а другите разходи (извън тези за възнаграждения) - с 9.0%.\rПо икономически сектори изменението на разходите за възнаграждения спрямо същия период на предходната година варира от 13.7% за \"Добивна промишленост\" до минус 5.3% за \"Операции с недвижими имоти\".", "date": "2018.06.22", "title": "Разходите на бизнеса за отработен час с ръст от 7%"}
{"url": "https://www.dnes.bg/sofia/2018/06/22/i-avtobusi-po-tramvainite-traseta-v-sofiia.380112", "text": "По обособени трамвайни трасета ще се движат и автобуси на градския транспорт в София, каза кметът на София Йорданка Фандъкова.\r\nПо думите й това е практика в много европейски градове и първият проект, по който се работи, е на бул. \"Константин Величков\".\r\nТя коментира и мерките за подобряване на чистота на въздуха в София.\r\n\"Успяхме да подменим с над 50% автобусите от столичния градски транспорт. Тази година очакваме първите 20 електробуса и над 60 газови автобуса, с които ще подменим старите. Всяка мярка сама за себе си няма да даде толкова голям ефект, но всички заедно дават ефект\", каза още тя.\r\nФандъкова призна, че най-голямото предизвикателство остава да работим за битовото отопление, което е основен замърсител на въздуха през зимата.\r\r\n                    \r\n                    \"За мен основно остава разширението на газопреносната и топлопреносната мрежи. Това е най-екологичното отопление\", допълни Фандъкова.\r\n\"Около 50 км велоалеи има в София. Виждаме, че велосипедистите стават все повече. Работим много активно по разширяване и свързването на велоалеите, което също е важна мярка за подобряването на качеството на въздуха\", каза още кметът на София, цитирана от \"Фокус\".\r\nБлизо 50 сгради на училища и детски градини ще бъдат ремонтирани тази година, обясни Фандъкова при проверка на изграждането на нова сграда и обновяването на старата на 134 ДГ \"Любопитко\" в район \"Красно село\", предаде \"Фокус\".\r\n\"Започваме цялостната реконструкция на 22 училища и детски градини и основни ремонти в още толкова. На 3 от тях вече реконструкцията е започнала\", допълни тя.\r\nНаред с инфраструктурата и екологията образованието за мен е изключително ключов приоритет. Тази година довършваме още две детски градини освен тази. През последните години благодарение на множеството инвестиции успяхме да преодолеем недостига на места в детските градини, допълни Фандъкова.\r\n\"За тази и следващата година инвестициите в образованието, които сме осигурили са около 90 млн. лева. Това са средства, които инвестираме директно в децата и тяхното образование\", каза още кметът на София.", "date": "2018.06.22", "title": "И автобуси по трамвайните трасета в София"}
{"url": "https://www.dnes.bg/sofia/2018/06/22/uchilishtno-sbivane-mejdu-momcheta-zaradi-momiche.380143", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nУчилищното сбиване в столичния квартал \"Младост\", за което ви информирахме по-рано през днешния ден, станало заради момиче, съобщава .\r\nИнцидентът е станал в спортоно училище „Ген. Владимир Стойчев“ между две момчета - 19-годишният Борислав Великов и десетокласник. Причината за сбиването било момиче. \r\nРазпрата започнала със спор, след като 17-годишното момче обидил приятелката на Борислав с думата \"джендър\". Размяната на реплики, обаче, постепенно прерастнала в бой. \r\nПо време на юмручната схватка по-сериозно е пострадало 19-годишното момче. Борислав е откаран в УМБАЛ „Св. Анна“ с контузия на гръдния кош и рана на горната устна. Веднага след това е бил пуснат за домашно лечение. Другото момче е в стабилно състояние. \r\n ", "date": "2018.06.22", "title": "Училищно сбиване между момчета заради момиче"}
{"url": "https://www.dnes.bg/notifikacii/2018/06/22/sedem-godini-sled-ada-fukushima-iadren-turizym-na-horizonta.380142", "text": "В един студен февруарски ден Такуто Окамото доведе първата си туристическа група на място, което малцина външни хора са виждали лично: строителните кранове, надвиснали над японската ядрена електроцентрала \"Фукушима Даичи\".\n\r\nСедем години след опустошителното цунами, минало през електроцентралата на \"Токио Илектрик\", Окамото и останалите организатори на обиколки привличат любопитни туристи в района, а жителите, избягали от ядрената катастрофа, започват да се завръщат.\n\r\nМного от завърналите се хранят надежда, че туризмът ще помогне за възраждане на градовете им и ще намали страховете от радиация, пише Ройтерс.\n\r\nНо някои са обезпокоени от равносметката от бедствието, чието въздействие ще се усеща далече в бъдещето. Почистването на района, включително отстраняването на разтопеното ураново гориво, може да отнеме четири десетилетия и да струва няколко милиарда долара на година.\r\n\"Бедствието е факт и сега въпросът е как хората ще възстановят живота си\", Каза Окамото, след като неговата група спря в Томиока на 10 километра южно от ядрената централа.\n\r\nТой иска да води групи два пъти седмично, а не както сега само два пъти месечно.\r\nЕлектронните табели на магистралата за Томиока показват радиация около 100 пъти над нормата, докато пътниците на Окамото надзъртат от прозорците на туристическия автобус към надвесените кранове на \"Фукушима Даичи\".\n\r\n\"За мен, честно казано, това е изключително преживяване\", каза Луие Чинг, 33-годишен филипински програмист. Чинг, двама други филипинци и японец, които посетиха Чернобил миналата година, платиха по 32 000 йени (208,75 долара) на човек за еднодневно пътуване от Токио.\n\r\n\n\r\nПо-рано групата се разходи из Намие, град на четири километра северно от централата, в който жителите започнаха да се връщат миналата година, след като властите вдигнаха ограниченията. Досега само 700 от 21 000 са се върнали - процент, сходен с този на другите призрачни градове в близост до ядрения обект.\n\r\nБившият жител Мицуру Ватанабе, който е на 80 години и съпругата му Румеко - на 79 години, не възнамеряват да се върнат. Те бяха в града само за да разчистят техния съсипан ресторант, преди да бъде разрушен и докато работеха, разговаряха с туристите.\n\r\n\"Изкарвахме по около 100 милиона йени на година\", каза Мицуро и покани туристите да влязат вътре. Календар от 2011 г. виси на стената, а неизпълнените поръчки от деня на евакуацията са още върху кухненското шкафче.\n\r\n\"Ние искаме да идват хора. Те могат да се върнат у дома и да разкажат на другите за нас\", каза Мицуро сред прашните маси.\n\r\nПо-късно групата на Окамото посети близкото крайбрежие, където цунамито уби стотици хора. Изоставени оризища, няколко напуснати къщи, които устояха на вълната, и разрушеното основно училище \"Укедо\" е всичко, което е останало.\n\r\nТук, зад новата водозащитна стена в края на забранената радиационна зона префектурата на Фукушима възнамерява да построи мемориален парк и архивен център от 5200 кв. метра с видео прожекции и изложба за земетресението, цунамито и ядреното бедствие.\n\r\n\n\r\n\"Това ще бъде отправна точка за туристите\", каза за центъра заместник-директорът за туризма на префектурата Кадзухиро Оно. Японската агенция за туризма ще финансира проекта, добави Оно.\n\r\nОно иска туристите да идват във Фукушима, особено чужденци, които досега не проявяваха интерес. Посетителите от чужбина прекараха повече от 70 милиона дни в Япония миналата година, три пъти повече от 2011 г. Около 94 000 от тази цифра се падат на Фукушима.\n\r\n\"Токио Илектрик\" ще осигури материал за архива, въпреки че окончателният бюджет за проекта все още не е приет, каза той.\n\r\n\"Някои хора предложиха пространства за барбекю или за разходка\", каза Хидедзо Сато, бивш търговец на семена в Намие, който оглавява групата на местните жители. Лепенката с номер 1 на дозиметъра, закачен на врата му, показва, че е първият завърнал се в града.\n\r\n\"Ако хората пристигат, за да се хвалят, че са били близо до централата, какво да се прави. . ., поне ще идват\", каза Сато. Архивът ще помогне да се намалят страховете от радиация, допълва той.\n\r\nЗастанала до селската си къща, обновявана от работници, за да може семейството й да се завърне, 54-годишната Маюми Мацумото каза, че има резерви към идеята за парка и архива.\n\r\n\"Не сме стигнали до дъното на това, което се случи в централата, и сега не му е времето\", каза тя.\n\r\nМацумото се е върнала за Деня за засаждане на ориза, в който тя като домакин посреща около 40 студенти. По-късно те направиха обиколка на Намие с два автобуса, спряха и на скелето близо до мястото за планирания мемориален парк, за да гледат крановете на \"Фукушима Даичи\".\n\r\nМацумото описа чувствата си към \"Токио Илектрик\" като \"смесени\", защото компанията е виновна за бедствието, но пък е помогнала на семейството й да се справи с последствията. Един от синовете й работи в компанията и е бил обиждан от разгневени местни жители, добавя тя.\n\r\n\"Добре е, че хората искат да дойдат в Намие, но не и ако просто искат да се доближат до ядрената централа. Не искам тя да се превърне в зрелище\", каза Мацумото.\n\r\nОкамото не е единственият екскурзовод, предлагащ обиколки в района, въпреки че различните посещения все още са рядкост. Той каза, че се надява клиентите му да си тръгват с нещо повече от няколко снимки.\n\r\n\"Ако хората могат да видят със собствените си очи щетите, причинени от цунамито и ядрената централа, ще разберат, че трябва да предотвратим възможността това да се повтори\", каза Окамото, който е учил в университет в съседна префектура и добави: \"Засега не срещаме съпротива от страна на местните хора\". \r\n/БТА/\r\n ", "date": "2018.06.22", "title": "Седем години след ада \"Фукушима\" – ядрен туризъм на хоризонта!?"}
{"url": "https://www.dnes.bg/temida/2018/06/22/za-ubitite-mechti-na-kostadin-blizkite-mu-tyrsiat-vyzmezdie.380184", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nРодителите и близките на загиналия 16-годишен ученик Костадин, прегазен на пешеходна пътека край Атия, ще обжалват присъдата на шофьора. Бургаският окръжен съд постанови вчера 4 години затвор за 60-годишният Кирил Георгиев.\n\r\nБлизките на прегазеното дете не могат да си обяснят снизходителната присъда за шофьора, който с джипа си отне живота на Костадин.\n\n\n\n\n\r\nСлед като чу присъдата, лелята на ученика Полина Джардова написа емоционално писмо до шофьора на джипа Кирил Георгиев. Попита го дали спи добре, след като е отнел живота на едно 16-годишно дете, което не сбъдна мечтите си.\r\n                    \r\n                    \r\n16-годишният Костадин беше сгазен на пешеходна пътека при опит да пресече напът за училище. От дъждовната октомврийска сутрин, до сега нищо не се е променило. Учениците от Атия продължават да пресичат със страх, чакайки автобуса за училище. Обикновено ги придружава възрастен.\n\r\nМеждувременно, трафикът по пътя от Бургас до Созопол става все по-интензивен с разгара на сезона. В момента се изгражда надлез, въпреки че местните настояват за кръгово.", "date": "2018.06.22", "title": "За убитите мечти на Костадин: Близките му търсят възмездие"}
{"url": "https://www.dnes.bg/mish-mash/2018/06/22/studen-dush-za-po-dylgotraen-ten.380139", "text": "Дълго чакаме лятото и буквално през годината мечтаем за дългите слънчеви дни. Те не просто, че влияят положително на настроението ни, но и ни правят по-красиви. Идва времето на нежните и красиви вълни в косите и сексапилен загар на кожата. \r\nИ така всички дрехи сякаш ни стоят по-добре, а самите ние се чувстваме още по-красиви и предизвикателни.\r\n \r\nКак обаче да задържим за по-дълго време летния загар на тялото? Вижте изпробвани 5 начина.\r\n \r\n\r\n \r\nТоплата вода може да дехидратира кожата, което да доведе до по-бързо белене и дори лющене на кожата, което се отразява на тена. Придържайте се към по-студената вода и използвайте дълбоко хидратиращи масла и лосиони за тяло, за да задържите тена за по-дълго време.\r\n \r\n\r\n \r\nНяма по-ефективен начин за задържане на сексапилния слънчев тен от това да държим близо до себе си лосиона за тяло. Най-добрият и ефективен начин е да го нанасяме два пъти дневно, след душ, по възможност сутрин и вечер.\r\n \r\n\r\n \r\nТова може и да ви се струва последното нещо, което да правите, но реално е много важно да ексфолирате тялото поне веднъж седмично. \r\n \r\n", "date": "2018.06.22", "title": "Студен душ за по-дълготраен тен"}
{"url": "https://www.dnes.bg/eu/2018/06/22/debatyt-za-migraciiata-nadvisnal-nad-germaniia.380186", "text": "Германия трябва да вземе ключови решения спрямо дебата за масовата миграция, надвиснал над политиката на ЕС, пише баварският премиер Маркус Зьодер в статия, публикувана във в. \"Велт\" по случай сто дни от идването му на власт в германската провинция, предаде ДПА.\n\r\nКонсервативният лидер подлага на остра критика политиката на отворените врати към имигрантите, възприета от канцлерката Ангела Меркел през 2015 г. и заявява: \"Германия е на кръстопът\".\n\n\n\n\r\nЗьодер отбелязва, че за първи път в съвременна Германия се е появила демократично легитимирана сила - \"Алтернатива за Германия\" - намираща се по-дясно в политическия спектър от Християндемократическия съюз (ХДС) на Меркел и неговия Християнсоциален съюз (ХСС), базиран в Бавария.\r\n                    \r\n                    \r\nСпоред Зьодер, съюзът между ХДС и ХСС трябва да отговори на ключовия въпрос дали има силата в дългосрочен план да \"направи трайно предложение на тези, които са разтревожени, които искат силна държава, защита за Европа, както и тези, на които е скъпа собствената им културна идентичност\".", "date": "2018.06.22", "title": "Дебатът за миграцията – надвиснал над Германия"}
{"url": "https://www.dnes.bg/football/2018/06/22/kolorit-cvetove-i-sylzi-po-futbolnite-tribuni-v-rusiia.380128", "text": "\n\r\nВече повече от седмица светът се е отдал на футболната емоция от терените в Русия, където се провежда най-голямото спортно събитие - Световното първенство по футбол.\r\nНаред със случващото се по терените, на трибуните също е доста интересно и най-вече - колоритно. Фенове на футбола от цял свят впечатляват и дори на моменти разсмиват с интересните си хрумвания. В следващата галерия ви предлагаме да видите някои от най-интересните от тях! Определено си заслужава!", "date": "2018.06.22", "title": "Колорит, цветове и сълзи по футболните трибуни в Русия"}
{"url": "https://www.dnes.bg/obshtestvo/2018/06/22/vnimanie-jylt-kod-za-dyjd-i-viatyr-v-23-oblasti.380179", "text": "Жълт код за опасност от дъжд и вятър е обявен в 23 области от страната за събота, 23 юни, съобщават от Националния институт по метеорология и хидрология (НИМХ) при БАН.\r\nОбластите, за които важи жълтата степен на опасност са: Видин, Монтана, Враца, Плевен, Ловеч, Габрово, Велико Търново, Русе, Търговище, Разград, Силистра, Шумен, Добрич, Варна, Бургас, Сливен, Ямбол, Стара Загора, Пловдив, Пазарджик, Смолян, Хасково и Кърджали.\r\nЕдинствено в югозападните части на страната кодът е зелен.\r\nОт НИМХ предупреждават, че в събота ще духа силен вятър от запад-северозападен. В източните части на страната се очакват валежи, а на места е възможно да паднат и градушки.", "date": "2018.06.22", "title": "Внимание! Жълт код за дъжд и вятър в 23 области"}
{"url": "https://www.dnes.bg/obshtestvo/2018/06/22/prizrakyt-na-dvoiniia-standart-brodi-zorlem-li-go-vikame.380094", "text": "Един призрак броди из Европа - призракът на \"двойния стандарт\". Така, както навремето комунистите обещаваха окончателна еманципация на онеправданите и изчезването на класите, така днес и борците срещу \"двойния стандарт\" се грижат да няма \"втора класа\" - всички трябва да са в първа! Егалитарното знаме на Просвещението изглежда отново развято. \"Какво по-хубаво!\" би възкликнал един незапознат с контекста марсиански социолог.\n\r\nСамо че дяволът се крие точно в контекста и детайлите, коментира анализаторът Даниел Смилов за . Така, както Марксовата концепция за \"експлоатация\" е съмнителна, така и самата дефиниция и употреба на понятието \"двоен стандарт\" са силно проблематични. Обикновено това понятие означава, че една общност е систематично дискриминирана и третирана по-зле от останалите. Аршинът за едни е един, а за други - по-взискателен. \r\n                    \r\n                    \r\n\n\r\nДа започнем с българските начини на употреба на аргумента за \"аршина\":\n\r\n- Италианската паста: българите са \"втора класа\", защото купуват италианска паста на цени по-високи от тези в Италия. Грешен аргумент – като се вземат предвид разходите за транспорт и търсенето на този продукт, разликата в цените става абсолютно обяснима.\n\r\n- Цените в София и Лондон: цените на определени продукти в магазини от едни и същи вериги са по-ниски в Лондон, отколкото в София  - ерго, българите са \"втора класа\". Отново сбъркан аргумент, който не отчита обемите на търгуваните количества - колкото са по-големи обемите, толкова са по-ниски цените. Понеже населението на Лондон е по-многобройно от това на цяла България, е съвсем логично там някои стоки да се търгуват в по-големи обеми от тези в София;\n\r\n- Дизелът в България е \"кръстен\": вярно е, че горивата в България са с ниско качество и редовно запушват дюзите на возилата. Но затова сме си виновни сами - допуснали сме слаб контрол върху горивата, а той е изключително национален. Вярно е, че сме по-зле третирани, но аршинът си е наш собствен и никой друг не ни третира като \"втора класа\".\n\r\n- Лешниците в шоколада: този аргумент е по-силен от останалите. Наистина е неприятно, когато под една и съща опаковка се крие различен продукт, а само в ситния шрифт е казано, че в него има два лешника по-малко. Вярно е, че този продукт е по-евтин от другия с повечето лешници, но все пак е някак обидно. По принцип там, където покупателната способност е по-ниска, или ще се купува по-малко, или ще се купува по-евтиното - така че не е чудно, че фирмите се опитват да се нагодят към тези реалности. Представете си обаче, че те сменят сегашната си политика и започнат да произвеждат изцяло различни продукти за Източна Европа - да кажем шоколад \"Пенка\", който има два лешника по-малко от шоколад \"Милка\". Дали тогава борците с \"двойния аршин\" ще са доволни?  \n\r\nТака, както Маркс \"открива\" в баналните принципи на търсенето и предлагането \"заговор\" срещу пролетариата, така и борците срещу \"двойните стандарти\" са конспиративно настроени. Във всяка пазарна флуктуация, във всяко преследване на пазарен интерес, те търсят пъклен план за дискриминация и системна доминация срещу себе си.\n\r\nПо подобна логика (която сякаш е взета от версия на \"Капиталът\" за детската градина) в България \"патриотите\" направиха от един доста тривиален спор за превозвачите и \"пакета Макрон\" национална кауза за еманципация на България и Източна Европа. Вместо да се перчат в студията като борци против европейския \"двоен стандарт\" обаче, би било добре да търсят съюзници в Европа. В крайна сметка с един среднощен разговор с Макрон и Меркел българският премиер Борисов постигна повече, отколкото телевизионното революционерстване на всички гласовити евродепутати.\n\r\n\n\r\nЗлоупотребата с \"двойния стандарт\" не е българска особеност, а е световна мода. Американският президент е убеден негов привърженик и в негово име повежда търговска война с останалия свят. Според Тръмп американците са третирани нечестно - те купуват стоките на другите, които не отвръщат със същото и не купуват достатъчно \"произведено в Америка\". Това ако не е \"двоен стандарт\", здраве му кажи! За да се бори с тази \"несправедливост\", Тръмп повежда политика, която плаши дори и най-върлите му почитатели в САЩ и по-света.\n\r\nПодобно на повечето аргументи за \"двойния стандарт\", така и този страда от редица дефекти. Като начало: констатациите за търговските дефицити са спорни - според Меркел, ако услугите се добавят към стоките, САЩ имат позитивен търговски баланс с ЕС. Но това са детайли - по-важното е, че никой не може да предвиди какви ще са ефектите от една истинска търговска война върху световната икономика. Мнозина смятат, че такава война е била една от причините за Голямата депресия през 30-те години.\n\r\nПримерът с Тръмп показва, че \"двойният стандарт\" и \"Америка на първо място\" са всъщност един и същ аргумент. Това е опортюнистичен по своя характер аргумент: в рамките на една глобализирана, световна система всеки трябва да защитава изключително своя интерес, ако трябва и с конфронтация. Българските \"патриоти\" възприеха тази тактика - те няма да излизат от ЕС, но в него ще гонят българския интерес до дупка. \"Какво по-хубаво от това!\" отново би възкликнал марсианският социолог.\n\r\n\n\r\nПроблемът с марсианското заключение е, че то отново е повърхностно. \"Двойният стандарт\" и \"държавата X на първо място\" са спрегнати аргументи, които илюстрират една истинска дилема. От една страна светът може да премине към система на национален егоизъм (или \"суверенитет\" за благозвучие), при която всяка държава се води единствено и само от собствените си интереси, като разчита основно на себе си за тяхната защита. Има ли мигрантска криза - всеки си затваря границите. Има ли търговски дисбаланс - всеки решава да налага наказателни мита. Има ли спор за превозвачи - излизаме от ЕС, но първо блокираме Брюксел с камиони.\n\r\nВ свят на национален егоизъм някои ще са много по-равни от други. САЩ, Германия и ЕС могат да си навредят един другиго, както и на целия свят. България ще може да навреди единствено на себе си и примерът със \"заплахата\" на превозвачите за \"референдум за излизане от ЕС\" е илюстрация на тази теза. Но проблемът е по-дълбок - светът на националния егоизъм вече се е случвал и той не е бил никак приятен.\n\r\nВторият избор на дилемата е националният егоизъм да бъде омекотен и модериран от наднационални структури, които разпределят благата и тежестите на принципна, по-справедлива основа. В Европа ЕС е основната наднационална структура, но подобна функция изпълняват и организации като Световната търговска организация, Съвета на Европа, ОССЕ, НАТО и т.н. Вторият избор предполага укрепването на тези организации и търсенето на колективни решения на проблемите. Меркел и Макрон в момента са политическите лидери, които застават зад този модел, но съпротивата на национал-суверенистите срещу тях нараства, включително в собствените им държави. Споразумението между Меркел и Макрон за общ бюджет на еврозоната е стъпка в утвърждаване на тяхната солидаристка логика, макар че много ще зависи от конкретиката на решението. Така или иначе този бюджет ще даде на еврозоната инструмент за колективно справяне с икономически кризи, с какъвто в момента тя не разполага.\n\r\nВ тази ситуация онези, които са наистина загрижени България да не остане \"втора класа\" член на ЕС, не бива да си губят времето с лешници и памперси, а е добре да се концентрират върху членството на страната в еврозоната. Това членство ще е реалната гаранция, че България ще се ползва от всички защити срещу глобален натиск от страна на световни опортюнисти, мегакомпании и международни рекетьори: т.е. че българите няма да станат жертва на нечий национален егоизъм, процъвтяващ в този край на Европа.\n\r\nПарадоксът е в това, че най-гръмогласните борци срещу \"двойните стандарти\" са тези, които са и най-големите скептици по отношение на колективните форми на опазване на националните интереси. По уж \"патриотични\" подбуди те тласкат България към маргинализация в ЕС. А това е нещото, което със сигурност би я направило \"второкласен член\". Тоест - реалният риск за България е да се окаже \"втора класа\" заради прекалена борба с \"двойния стандарт\".\r\n\r\n \r\n \r\n", "date": "2018.06.22", "title": "Призракът на \"двойния стандарт\" броди – зорлем ли го викаме?"}
{"url": "https://www.dnes.bg/teatar/2018/06/22/zavryshtane-kym-bylgarskata-scena-sled-33-godini.380170", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПевецът, актьор и режисьор Александър Бетов се върна на родна сцена след 33 години. Той е започнал творческия си път от Сливенския куклен театър, днес живее, работи и развива кариера си в Германия, но отново се изправи пред българската публика.\r\nПред кореспондента на в Сливен - Веселин Цветанов той разказва за новия прочит на \"Красавицата и звяра\" - постановката, на която е режисьор и с която се завръща у нас.\r\nАлександър Бетов работи от 27 години в Германия. Както сам определя себе си, по образование е актьор, по професия, към настоящия момент, е оперен певец в театър в Германия, по призвание - художник, което обяснява факта, че в представлението режисурата, сценографията, костюмите, куклите и музиката са авторско дело на Бетов.", "date": "2018.06.22", "title": "Завръщане към българската сцена – след 33 години"}
{"url": "https://www.dnes.bg/eu/2018/06/22/premieryt-se-chu-s-orban-obsydiha-temata-migraciia.380181", "text": "Министър-председателят Бойко Борисов запозна в телефонен разговор унгарския си колега Виктор Орбан с позицията, която ще представи на работната среща в Брюксел в неделя по въпросите на миграцията и предоставяне на убежище. По-рано днес българският премиер беше изслушан по темата и от народните представители, съобщи правителствената инфромационна служба. \n\r\nМинистър-председателят Борисов настоява за незабавни мерки за затваряне на външните граници на ЕС и строг контрол на влизащите, включително и по вътрешните граници. Това ще изисква спешна помощ за страните на първа линия  чрез техника, финансови средства и засилено присъствие на ФРОНТЕКС и др.\n\r\nДруго предложение на българския премиер е да бъдат изградени кризисни центрове за прием на бежанци извън територията на Европа. В тях да се прави преглед на молбите и да се определят тези, които са в действителна нужда от закрила. Според Бойко Борисов за тази цел е необходимо също ЕС да подпомогне финансово и технологично държавите, в които ще има такива центрове.\n\n\n\r\n                    \r\n                    \r\n Българският министър-председател  ще настоява да се направи  и анализ на вече пристигналите  и намиращите се в Европа  мигрантски потоци. Необходимо е да се разграничат  както  нуждаещите се от закрила от  икономическите мигранти, така  и политиките по отношение на двете групи.\n\r\n По думите на Борисов  държавите-членки трябва да поемат  отговорност както за кандидатстващите  за защита бежанци, така и за мерките, с които да гарантират, че те ще могат да се завърнат по родните си места след края на конфликтите там.\n\r\nПремиерът Бойко Борисов смята, че нелегалните мигранти без нужда от закрила  трябва да бъдат връщани в бърз порядък в родината си или в последната държава, определена като сигурна, преди да стъпят на територия на ЕС. За това са необходими политически усилия за реадмисионни споразумения с третите държави.\n\r\nПо време на телефонния разговор Виктор Орбан информира българския министър-председател за вчерашната среща на страните от Вишеградската четворка с австрийския канцлер Себастиан Курц. Той също увери Бойко Борисов, че напълно подкрепя позицията му за незабавно затваряне на границите и за изграждане на центрове за мигрантите. Орбан каза, че по отношение на задължителната  релокация на бежанци Унгария и останалите държави от Вишеградската четворка остават на позиция \"против\".\n\r\nБългарският премиер заяви, че България, като страна на първа линия, заедно с Гърция, Италия, Испания не може да се съгласи с позицията за връщане на  вече намиращите се в Европа мигранти в държавите на първа регистрация. Това би утежнило ситуацията в тези страни чрез прехвърлянето им на двойни отговорности - по опазване на граници и грижи за бежанците на тяхна територия. \"Това е несправедливо и небалансирано спрямо страните на първа линия, които бяха заляти от мигрантската вълна през 2014 г., 2015 г. и 2016 г.\", каза още Бойко Борисов. Виктор Орбан обеща да запознае лидерите на страните от Вишеградската четворка и да обсъдят подробно тези трудности пред България.", "date": "2018.06.22", "title": "Премиерът се чу с Орбан – обсъдиха темата миграция"}
{"url": "https://www.dnes.bg/usa/2018/06/22/kato-niamat-hliab-da-iadat-pasti-na-kogo-mu-puka-za-iaketo-na-melaniia.380096", "text": "\n\r\nСлед бурята от възмущение по повод якето на Меляния Тръмп, социалните мрежи в САЩ не пропуснаха да се включат.\r\nПолитици, обществени личности и обикновени потребители заляха онлайн пространството с вълна от колажи и публикации, които осмиват облеклото на първата дама.\r\nПрипомняме ви, че през изминалия ден първата дама на САЩ посети Тексас по повод условията, в които са държани бежанските семейства на мексиканската граница. Отзвукът от визитата обаче бе насочен към якето на Мелания Тръмп, на чийто гръб с големи букви бе изписано: \"Изобщо не ми пука, а на теб?\".  И интернет не пропусна това. \r\nГоворителката на първата дама на САЩ Стефани Гришам отговори на нападките срещу съпругата на Доналд Тръмп: \"Това е просто яке. Няма скрито послание. След днешното важно посещение в Тексас, нядявам се, медиите няма да се фокусират върху гардероба на Мелания Тръмп.\" И дори стартира кампания в социалните мрежи с хаштага  #ItsJustAJacket (#ТоваЕПростоЯке).\n\n\n\n\n\r\r\n                    \r\n                    Доналд Тръмп също е доста активен в Twitter и не пропусна да защити съпругата си:  \"Наистина не ми пука, а на теб?\", изписано на гърба на якето на Мелания, се отнася до фалшивите новини. Мелания научи колко непочтени са тези медии и вече не я е грижа!\"\r\nОт своя страна членове на Демократичната партия изразиха своето открито недоволство със снимки. \r\nДина Титъс – американски политик и член на демократите публикува колаж и написа: \"Хей, Мелания, опитай този размер!\". А на снимката се вижда как американския политик е залепил бял лист на гърба си с думите \"На мен ми пука\".\r\nОт своя страна Вал Демингс – полицейски служител и политик, пусна в своя Twitter профил друг колаж – малко дете, което държи за ръка Статуята на свободата. Статуята носи същото яке като Мелания Тръмп. Разликата е в надписа - \"На всички трябва да ни пука.\" А под снимката Вал Демингс пише: \"Като публични личности, работата ни е да ни пука\".\r\nОсвен политиците, онлайн потребителите също не пропуснаха \"гафа\" на Мелания. В един от профилите в Twitter бе публикуван \"целият гардероб\" на първата дама. Шапката, на която изписано \"Да ядат пасти\" (което се отнася до популярната фраза на Мария Антоанета - \"Като нямат хляб, да ядат пасти.\"), катинар с думите: \"Само умните емигранти се женят за богаташи, права ли съм?? хаха\", и розова тениска с надпис \"Технически погледнато, бедните хора ли са?\"", "date": "2018.06.22", "title": "Като нямат хляб, да ядат пасти...  На кого му пука за якето на Мелания?"}
{"url": "https://www.dnes.bg/world/2018/06/22/hiliadi-postradaha-v-evropa-pod-nabezite-na-vremeto.380182", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nСилен дъжд, придружен с градушка, превърна улиците на сръбската столица Белград в реки. Лошото време наруши трафика, стотици автомобили, трамваи и тролеи не можеха да продължат пътя си.\r\nЗа днес за територията на цяла Сърбия е обявен оранжев код, заради очаквани валежи, гръмотевици и бурен вятър.\r\nЛошото време удари и в Полша. Един човек загина след като върху него се стовари дърво. 10 души са ранени, заради бурята и поройните дъждове, пише Bulgaria ON AIR. \r\nВ южната част на страната прекършено от стихията дърво е смазало автомобил с трима възрастни и дете, които са откарани в болница.\r\nПовече от 300 сгради са със сериозни материални щети. Десетки хиляди домакинства са без ток, след като мълнии скъсаха електропроводи.\r\n ", "date": "2018.06.22", "title": "Хиляди пострадаха в Европа под набезите на времето"}
{"url": "https://www.dnes.bg/notifikacii/2018/06/22/spasitelni-hranitelni-dostavki-ot-krim-za-asad.380118", "text": "Крим увеличи износа на зърно за Сирия през последната година по споразумение, което дава на черноморския полуостров пазар за свръхпроизводството му на зърнени култури и осигурява на президента Башар Асад надежден източник на пшеница.\n\r\nДоставките започнаха да се увеличават в средата на миналата година и поне 10 кораба се доставили минимум 170 000 тона зърно на Сирия между юли 2017 г. и май 2018 г. според пристанищни и корабни данни, които Ройтерс видя и които бяха потвърдени от транспортни доставчици.\n\r\nНеотдавнашното увеличаване на зърнените доставки от Крим помага на правителството на Асад, тъй като постоянното снабдяване с пшеница е ключово за осигуряване на силно субсидиран хляб, на който много сирийци разчитат.\r\nСирийските добиви на пшеница пострадаха от сраженията в главните зърнопроизводителни райони на страната, принуждавайки лишеното от пари в брой правителство на Асад да разчита на внос.\n\r\nХраната не е забранена от западните санкции срещу Сирия, но банковите санкции и замразяването на авоари затрудниха бизнеса на някои компании, които търгуват със зърно с правителството на Асад, а то не успя да подаде документи за участие в няколко големи търгове за пшеница.\n\r\nКрим също е под западни санкции, откакто Русия го анексира от Украйна през 2014 г. и беше изолиран от много западни пазари, което направи Сирия съвършения търговски партньор - особено защото е отворен да приема стоки от Сирия като зехтин в замяна на пшеница.\n\r\n\"Нямаме проблеми с редица държави, сред които и Сирия\", каза пред Ройтерс зам.-министър-председателят на Крим Георги Мурадов. \"Нашите държави не налагат санкции една на друга, затова, разбира се, са свободни да си сътрудничат\".\n\r\nРусия, вторият по големина в света износител на пшеница, се намеси с военна сила в сирийския конфликт през 2015 г., за да помогне за поврат в хода на събитията в полза на Асад и освен това доставя зърно на правителството в рамките на хуманитарна помощ.\n\r\nПрез септември Сирия каза също, че е сключила сделка за закупуване на 3 млн. тона пшеница от Русия за период от 3 години и че търси кредитно финансиране от Москва, но досега руска пшеница не е изнесена, според руски митнически данни.\n\r\nПричината може да е, че Русия иска да не излага на риск търговията си със зърно, като прави сделки със Сирия, а големите доставки на помощи могат да натоварят бюджета й и да намалят доходите от износ на пшеница, казаха източници от руската зърнена промишленост.\n\r\n\n\r\nЗемеделският сектор в Крим е получил през последните 3 години около 2,4 млрд. рубли (38 млн. долара) руска държавна помощ и това е довело до по-широко използване на съвременна технология и по-високи добиви, съобщи на Ройтерс руското министерство на земеделието, от което беше поискан коментар за повишаващия се износ на зърно от Крим. \"В резултат на значително увеличаване на зърнената реколта Крим имаше възможност да покрие както вътрешните нужди на гражданите на републиката, така и да изнася излишъка от пшеница\", каза руското министерство.\n\r\nЗа Крим, който е под контрола на Русия, търговията със Сирия с използването на включени в черния списък сирийски кораби и други морски съдове означава, че той може да пласира зърно, което не може да изнесе другаде, поради западните санкции, а в същото време дава на Асад още една снабдителна линия.\n\r\nКрим произвежда около 1,4 млн. тона зърно годишно, което му оставя около 1 млн. тона за износ, въпреки че сушата може да намали тазгодишната реколта.\n\r\nРусия, която отпуска на Крим известна финансова помощ, също иска полуостровът да организира собствената си делова дейност, за да намали тежестта върху финансите й, казаха източници от руската промишленост. Един от тях каза, че не е ясно кой финансира сирийските товари и добави, че това дава възможност на Крим да даде тласък на дейността си в черноморските си пристанища, след като международни компании спряха да търгуват, когато бяха наложени санкциите.\n\r\nСпоред полуофициалните кримски данни, които Ройтерс видя, Крим е изнесъл 428 500 тона зърно, главно пшеница, през втората половина на 2017 г., много повече от общите доставки за целия период на 2016-17 г., когато е изнесъл 288 000 тона.\n\r\nПристанищни и корабни данни показват, че някои от корабите, натоварени с пшеница от Крим, са направили доставки пряко за сирийски пристанища, особено за Тартус, където Русия има военноморска база.\n\r\nДруги доставки са били за Ливан и оттам са заминали за Сирия, казаха транспортни източници, пожелали да не бъдат назовани.\n\r\nПристанищните данни за юли-декември 2017 г. показаха, че Ливан е бил най-големият купувач на кримско зърно и е купил 175 000 тона. Сирия е вторият по големина купувач със 75 000 тона, трета е Турция. Засега няма данни за 2018 г. Властите в Ливан и Сирия не отговориха веднага на поискания коментар.\n\r\nВ годините след анексията на Крим от Русия зърнените доставки за Сирия бяха с по няколко кораба, средно с по около 70 000 тона общо за година, според данни за корабни доставки.\n\r\n\n\r\nДруг знак за по-тесни връзки между Крим и Сирия е планираното подписване на 29 юли на споразумение с Тартус за установяване на постоянна транспортна линия, казаха регионалните власти в пристанищния град Севастопол.\n\r\n\"Установена е непрекъсната връзка между пристанищата на Севастопол и Тартус заради зърнените доставки за Сирия\", беше цитиран да казва миналия месец зам.-губернаторът на Севастопол Владимир Базаров след посещение в Сирия.\n\r\nТой каза, че заради западните санкции кримските пристанища работят само с между 20 и 30 процента от капацитета си и затова иска да намери повече експортни пазари, а Сирия се нуждае от продукти като метали и строителни материали.\n\r\nМиналата седмица в Севастопол по време на събитие за насърчаване на римския износ за Сирия на товарен кораб бяха натоварени 3800 тона зърно. Губернаторът на града Дмитрий Овсянников каза пред репортери, че се очаква още товари да заминават за Сирия редовно и да доставят 200 000 тона зърно през следващата година.\n\r\n\"Скоростта на развитие на сътрудничеството ни в тази област в Севастопол е на толкова добро равнище, само защото имаме пристанищен капацитет, а Черноморският флот е базиран в Тартус, така че за нас е по-лесно да организираме тази логистика\", каза Овсянников.\n\r\nДвама служители казаха, че тъй като Сирия не може да плати за зърното, в замяна ще изпраща на Крим зехтин и зеленчуци.\n\r\nУкрайна казва, че доставките от Крим нарушават западните санкции. Тя се оплака на базираната в Лондон Международна морска организация (IMO) и поиска страните членки да извадят от регистрите си замесените кораби.\n\r\n\"Играта на котка и мишка около незаконната корабоплавателна дейност в Крим далеч не е приключила\", каза пред Ройтерс Наталия Галибаренко - постоянна представителка на Украйна в организацията.\n\r\n\"Северната част на Черно море буквално е превърната в \"сива зона\" за международен превоз на стоки\", каза тя.\n\r\nЗам.-премиерът на Крим Мурадов каза, че Крим не признава западните санкции.\r\n \r\n/БТА/\r\n ", "date": "2018.06.22", "title": "Спасителни хранителни доставки от Крим за Асад"}
{"url": "https://www.dnes.bg/obshtestvo/2018/06/22/podkrepa-na-kafe-s-protestirashti-maiki-pred-ns.380176", "text": "\n\r\nГраждани пиха кафе с майките на деца с увреждания в знак на подкрепа за протеста им.\r\nРодителите са опънали палатков лагер пред парламента от началото на юни и настояват да бъдат приети законови промени, с които да бъдат подпомогнат грижите за децата им.\r\nСъбитието се организира във Facebook, а целта му бе да се даде символична подкрепа.\r\n\"Да проявим човечност, съпричастност и да заемем твърда позиция в защита на по-уязвимите наши сънародници!\", призоваха организаторите.", "date": "2018.06.22", "title": "Подкрепа: На кафе с протестиращи майки пред НС"}
{"url": "https://www.dnes.bg/obshtestvo/2018/06/22/stivi-ima-nujda-ot-pomosht-nadejdata-moje-da-si-ti.380133", "text": "Това е Стиви! Той съвсем скоро ще навърши 7 годинки, но няма да бъде първокласник като връстниците си. \n\r\nСтиви е нискофункционален аутист със СДВХ . Той не говори и не разбира. И живее в свой собствен свят. С молба за помощ към нас обърна неговата майка Мария Иванова.\n\r\n\"Здравейте, милосърдечни, добри хора! Казвам се Мария! Аз съм майка на това прекрасно момченце. Двамата заедно вървим по един дълъг и не лек път\", пише майката на Стиви.\n\r\n\"Нашата история започва със щастливо начало когато Стиви се роди, здраво, хубаво бебе на 03.08.2011 година. На 5 години му беше поставена коварната диагноза аутизъм. От този ден аз не спирам да се боря и да вярвам, че изход има. Аутизмът ограби детството на Стиви, отне спокойния му сън, заключи го сам между стените си и днес Стиви няма нормално детство. Той не може да говори, не може да се самообслужва, не осъществява контакт с деца. Стиви живее сам, подтиснат и объркан, неразбиращ света навън.\r\n                    \r\n                    \r\nЗа да се пребори с това състояние са необходими ежедневни помощ и грижи, терапии с логопед и психолог, Хомеопатичен детокс, Чистене на тежки метали, Лечение на чревната му флора, Ерготерапия, процедури в барокамера, електростимулация и др.\n\r\nЗа тази цел са необходими и няколко скъпи изследвания. Част от тях вече са направени и има известен напредък, но за да излезе победител в тази борба се нуждаем от средства за предстоящи изследвания и последващи лечения и терапии\", посочва Мария. И със съжаление отбелязва, че всички тези разходи са непосилни за семейството, тъй като майката не може да работи, защото по цял ден е ангажирана с детето.\n\r\n\"Моля ви, добри хора, помогнете ми да откъсна детето си от хватката на аутизма. Нека детството на Стиви да има щастливо продължение!\"\n\r\nА вашата помощ може да бъде само на няколко клика разстояние. Вижте как може да помогнете на Стиви в неговата голяма битка тук.", "date": "2018.06.22", "title": "Стиви има нужда от помощ! Надеждата може да си ти"}
{"url": "https://www.dnes.bg/obshtestvo/2018/06/22/kyde-e-dinko-mvr-go-tyrsi-ima-psihichno-zaboliavane.380169", "text": "Варненската полицията издирва Динко Валериев Тодинов, който е в неизвестност от 16 юни.\r\nМъжът е на 35 години със слабо телосложение, висок 180 – 185 см, с овално лице и къса черна коса. Очите му са кафяви.\r\nБил облечен с яркозелени късо до коляното панталони, сива тениска с къс ръкав и е бил обут с тъмни чехли.\r\nДинко Тодинов страда от психично заболяване.\r\nПолицията апелира всеки, който има информация за него, да позвъни на телефон 112 или да подаде сигнал в най-близкото поделение на МВР.", "date": "2018.06.22", "title": "Къде е Динко? МВР го търси, има психично заболяване!"}
{"url": "https://www.dnes.bg/snimka-na-denia/2018/06/22/sybotata-po-hladna-na-mesta-s-valeji.380117", "text": "По-хладен ще бъде първият почивен ден за тази седмица, сочи прогнозата за времето на НИМХ-БАН.\n\r\nПрез нощта северозападният вятър в цялата страна ще се усили и с него ще нахлува хладен въздух. Ще е предимно облачно, на места ще има валежи от дъжд, по-интензивни и със значителни количества в Северна България, особено в Предбалкана.\n\r\nВ събота главно в източните и южни райони ще има краткотрайни валежи и гръмотевична дейност. От северозапад облачността ще се разкъсва и намалява. През деня ще е ветровито, но привечер северозападният вятър ще започне да отслабва. Ще е чувствително по-хладно, с преобладаващи максимални температури между 20 и 25 градуса.\n\r\nНад Черноморието ще е предимно облачно, с превалявания от дъжд. Ще духа умерен и силен северозападен вятър и с него температурите ще се понижават. Максималните ще са между 20 и 23 градуса. Температурата на морската вода е 23-2 градуса. Вълнението на морето ще е 2-3 бала.\r\nНад планините ще преобладава облачно време. Краткотрайни валежи ще има на места, главно в масивите от Източна България и Рило-Родопската област. В крайните южни райони валежите ще са по-интензивни. \n\r\nСлед обяд над Западна Стара планина облачността ще се разкъса и намалее. Ще духа умерен и силен северозападен вятър. Максималната температура но височина 1200 метра ще е около 13, на 2000 метра - около 7 градуса.\n\r\nВ неделя ще бъде хладно, с променлива, в следобедните часове по-често значителна облачност и на места, главно в планинските райони, ще превали. Вятърът чувствително ще отслабне. \n\r\nВ понеделник вятърът ще се ориентира от изток. Ще има и слънчеви часове, повече сутринта и в източните райони. След обяд на места в Западна България ще превали и прегърми.", "date": "2018.06.22", "title": "Съботата по-хладна, на места – с валежи"}
{"url": "https://www.dnes.bg/stranata/2018/06/22/bylgarskite-sela-opustiavat-iz-ulichkite-zakacheni-nekrolozi.380134", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nСамо преди няколко дни статистиката ни напомни, че българските села изчезват. И за съжаление тази трайна тенденция не се променя. Из уличките има само закачени некролози, видя .\r\nАко остават хора по селата – те са предимно пенсионери. Как протича ежедневието в едно от тези вече пусти населени места в Северозапада – разказва Калин Иванов.\r\n ", "date": "2018.06.22", "title": "Българските села опустяват, из уличките... закачени некролози"}
{"url": "https://www.dnes.bg/akoshtete-vqrvaite/2018/06/22/kucheshki-den-na-rabota-sys-stopanina.380130", "text": "\"Доведи кучето си на работа\" е празникът, който се отбелязва днес във Великобритания. Екстрата за любимците е, че могат да придружават стопаните си на работа.\n\r\nГодишното събитие се прави с цел набиране на средства за благотворителни организации, които се грижат за приятеля на човека. По този повод британският в. \"Дейли експрес\" предлага няколко любопитни факта за кучетата:\n\r\n- Денят под мотото \"Доведи кучето си на работа\" не е единственият по рода си във Великобритания. В страната има още интересни дни, които се честват: \"Доведи дъщеря си (детето си) на работа, \"Отиди пеша на работа\", \"Отиди с велосипед на работа\", \"Отиди с автобус на работа\".\r\n                    \r\n                    \r\n- Броят на кучетата - домашни любимци са 9,3 милиона във Великобритания. 25% от домакинствата в страната отглеждат минимум едно куче.\r\n- Единствените домашни любимци, които числено превъзхождат кучетата, са рибите.\r\n- Представителите на породата басенджи са единствените кучета, които не могат да лаят. Те издават звук, напомнящ йодел.\r\n- Кучетата норвежки лундехунд имат повече пръстчета на лапите от останалите си събратя и сестри - минимум шест на всяка.\r\n- Кучетата са първият опитомен от човека животински вид. Най-ранните свидетелства за отглеждането им като домашни любимци са отпреди 15 000 години.\r\n- Медалът \"Дикин\" за храбри животни е присъден на 33 кучета - с едно по-повече от гълъбите, удостоени с честта.\r\n- Най-ярката звезда на небосклона Сириус е известна и като \"кучешката звезда\", тъй като се намира в съзвездието Голямо куче.\r\n- Съзвездието \"представлява\" митичното куче Лелап - подарък на Европа от Зевс на Европа.\r\n- \"Който си ляга с куче, става с бълхи\", гласи стара шотландска поговорка.\r\n- \"Извън кучето книгата е най-добрият приятел на човека. Вътре в кучето е много тъмно за четене\", е казал комикът Граучо Маркс.\n\r\nСюрпризиращ факт, отнасящ се също до кучета, е лечебното действие на урината им. Американка, предпочела да запази анонимност, публикува в YouTube клипче как е излекувала акне, като е събирала в чаша и поглъщала урината на домашния си любимец, пише в. \"Дейли мирър\", цитиран от БТА.\n\r\nВ клипчето американката отговаря на въпроса защо лицето й е толкова гладко и сияйно, след като е било доста пъпчиво. Тя споделя с потребителите на сайта за видеосподеляне своята странна козметична тайна.\n\r\n\"Преди да започна да пия урината на кучето си се чувствах потисната и тъжна заради ужасното си акне. Но след това всичко в живота ми се се промени\", доверява русокосата жена, която хвали лечебните свойства на своята рецепта. \n\r\nКучешката урина била богата на витамин А и витамин Е. В една чаена чаша от течността се съдържат 10 грама калций. Според някои \"уринотерапията\" е ефективна и при предпазването от ракови заболявания. \n\r\nТя често е била практикувана в древността - в Китай, в Рим, в Гърция и Египет. Съвременната медицина обаче отрича лечебните свойства на урината, които не са доказани. Според съвременните експерти урината е отпадъчен продукт на човешкото тяло и вкарването му обратно в организма е грешка.\r\n", "date": "2018.06.22", "title": "Кучешки ден! На работа със стопанина!"}
{"url": "https://www.dnes.bg/politika/2018/06/22/mvr-shefyt-gotov-da-si-hodi-ako-borisov-poiska-tova.380171", "text": "Вътрешният министър Валентин Радев обяви, че е готов да си подаде оставка заради поредния избягал затворник, ако премиерът Борисов поиска това от него.\r\n\"Всеки министър сигурно ще ви каже: \"Да, какво като подам оставка, няма да се решат проблемите\", не знам, може и да се решат, като ме сменят с някой, който се справя по-добре. Тази преценка дали се справя един министър добре, или не, я прави този, който ми предложи, това е премиерът\", каза МВР шефът, цитиран от БНР.\r\nТой обясни, че докладва постоянно какво прави, без да си \"разказва мечтите\", и счита, че МВР върви е в правилната посока.\r\n\"Трябва ни време. Знаете ли, че в едно семейство за изневярата последен разбира този, на който е изневерявано. Аз последен ще разбера дали се справям или не, а аз си мисля, че се справям\", сподели Радев.\r\r\n                    \r\n                    Министърът обясни, че е оптимист, че избягалият затворник ще бъде хванат.\r\n\"Продължаваме да го издирваме, разбира се, аз съм оптимист. От петте, които ги няма, петте сме ги хванали, и този ще го хванем, това са леките случаи, така да се каже. И това лице ще бъде заловено, дано не направи някоя беля, докато успеем\", каза още Валентин Радев.", "date": "2018.06.22", "title": "МВР шефът готов да си ходи, ако Борисов поиска това"}
{"url": "https://www.dnes.bg/obshtestvo/2018/06/22/ot-ostavete-deteto-si-ad-shte-e-do-super-mnogo-ia-obicham.379731", "text": " \r\nКогато се ражда детето им, лекарят сухо им казва: \"Оставете го, защото ще превърне живота ви в ад\". Но Силвена и Красимир от Варна и за миг не помислят да изоставят болното си бебе.  разказва тяхната вдъхновяваща история.\n\r\nСилвена и Красимир Ламбови от Варна са всъщност едно обикновено младо семейство. Тя е завършила туризъм, той е професионален видеооператор. Синът им Кристиян е на три, когато се задава ново бебе. Радостта в семейството е голяма, а двамата родители полагат всички възможни грижи за бъдещото дете. Седем лекари са проследили бременността, на няколко пъти правят биохимични скрининги, а в последните месеци плодът е гледан на 3D и 4D. Никакви признаци за това, което ги очаква. Всички изследвания показват плод без отклонения в развитието.\r\n                    \r\n                    \r\nИ тогава идва денят, когато Силвена, още унесена от пълната упойка за секциото, вижда пред себе си лекар на средна възраст, който сухо ѝ съобщава: \"Детето е с генетични увреждания. Но вие сте млади, ще си родите друго. Това го оставете, защото ще превърне живота ви в ад. Сигурно няма да доживее до една година\".\n\r\nСилвена и Красимир нямат никаква представа какво ги очаква. Сигурни са само в едно - че няма да изоставят детето си. И до ден-днешен не разбират как е възможно подобна новина да се съобщава толкова бездушно.\n\r\nМикаела прохожда на година и един месец. Точно като батко си Крис. Тези първи 13 месеца от живота ѝ преминават в непрекъснати грижи - и напук на лекарската прогноза детето се развива като връстниците си. Грижи, грижи, грижи - това е рецептата, казват двамата родители.\n\r\nИменно тук започва необикновената история на това семейство, което е можело да изостави детето или да го занемари, можело е да потъне в мъката си и да загърби живота. Вместо това Силвена и Красимир правят нещо, което вдъхновява много други родители със сходна съдба.\n\r\nКогато малката Микаела прохожда, Красимир решава да покаже в YouTube какво са успели да постигнат. В първия от общо 30-те видеоклипа, проследяващи вече над две години развитието на детето, в кадър е 4-годишният Крис, който казва: \"Сестра ми има синдром на Даун и на мен това не ми пречи. Аз супер много я обичам\".\n\r\nОще първият видеоклип е гледан от над 200 000 души, видеоканалът в YouTube има 24 000 абонати, а общо над 3 милиона души от цял свят следят какво се случва. \n\r\nВидеоклиповете на Красимир са забавни, интелигентно направени, професионално заснети. И са много полезни най-вече за родители на деца с Даун. Клиповете се разпространяват и във Facebook, а отзвукът е като отприщен бент. \"И на мен ми казаха, че детето ще доживее най-много до една година. Оставих го на село при роднини. Днес той е вече на 30\", пише една жена. Друга пък благодари за клипа, в който виждаме как Микаела щастливо пее и танцува с останалите деца в яслата, как сама се храни, облича и обува, чуваме възпитателките, които я описват като прекрасно дете. Впрочем, именно този клип, гледан от над 300 000 души, е и най-ефективният - защото променя нагласите на персонала в детските ясли. \"След този клип най-сетне приеха детето ми в ясла“, пише жена със сходна съдба, получавала досега само откази.\n\r\n\n\r\nКрасимир и Силвена подхождат много професионално към всеки един видеоклип. Виждаме малката Микаела в различни делнични ситуации - как се държи в магазин или на тържество, как учи нови неща, как отработва сложните за нея фини движения, как братчето ѝ помага. \"Ние сме перфектният отбор\", казва Красимир. „Силвена е много организирана и ангажирана с дейностите около Микаела и Крис, аз съм идеен и голям оптимист, Крис е разумен, а Микаела - тя е нашето сърце\".\n\r\nМеждувременно 3-годишното момиченце вече говори много добре - дори по-добре от някои свои връстници. Пее песнички, играе с брат си, който макар още да не ходи на училище, вече е поел ролята да бъде учител на малката си сестра. \"Тя може да научи всичко. Просто по-бавно от останалите\", казва Крис. Благодарение на него Микаела познава цветовете и животните, може да играе на различни игри.\n\r\nПреди две години семейството основава фондация \"Живот със синдром на Даун\". Благодарение на спонсори и дарения е осигурена безплатна музикотерапия за десет деца със синдром на Даун във Варна, а през юни се провежда четиридневна среща-лагер край морето за общо 55 души от цялата страна - деца с Даун и техните родители. \n\r\nДейността на Красимир и Силвена среща отзвук и в чужбина. Впечатлена от каузата им, младата Натали Ангелова, която живее в Германия, продава там чаши с техен шарж, като средствата подсигуряват част от издръжката на срещата-лагер. Фондацията, чиято дейност на практика се развива единствено от Силвена и Красимир, е носител на Националната награда за социална иновация  на Министерството на труда и социалната политика и финалист в конкурса на фондация \"Промяната\" на Нова Броудкастинг Груп.\n\r\n\"Започнахме проект, който има начало, но няма да има край. Толкова много неща още може да се направят\", казва Силвена. Например субтитри на английски във всички видеоклипове, за да бъдат гледани от още повече хора. Търсят се доброволци за превод. Най-честата фраза, която ще превеждат, е лесна: \"Обичам те\".\r\n \r\n", "date": "2018.06.22", "title": "От \"Оставете детето си, ад ще е\" до... \"Супер много я обичам\""}
{"url": "https://www.dnes.bg/world/2018/06/22/chehiia-sys-zelena-svetlina-za-ednopolovite-brakove.380180", "text": "Чешкото правителство изрази подкрепата си днес за проектозакон, разрешаващ еднополовите бракове, предаде Ройтерс.\n\r\nЧехия даде възможност през 2006 г. на еднополовите двойки да регистрират партньорства (граждански съюзи с правни последици), посочва БТА.\n\n\n\n\r\nГрупа от 46 депутати състави новия проектозакон за браковете с аргумента, че хомосексуалните двойки заслужават да получат пълен брачен статус.\n\r\nДруги 37 парламентаристи настояват дефиницията за брака като съюз между мъж и жена да бъде записана в конституцията.\n\r\nЗа да бъде приет, законопроектът за еднополовите бракове трябва да бъде одобрен с обикновено мнозинство от 200-членния парламент. Конституционна промяна обаче изисква 120 гласа.\r\n                    \r\n                    \r\nАко бъде приет, новият закон ще бъде първият подобен в държава от бившия комунистически лагер в Европа.\n\r\nЗа разлика от съседните Полша и Словакия, Чехия е една от най-светските държави на европейския континент и гласът на религиозните групи е относително слаб, отбелязва Ройтерс.\n\r\nВ социално проучване, проведено през май, 50 процента от анкетираните са изразили подкрепата си за еднополовите бракове, а 74 процента са одобрили съществуващата и сега възможност за регистрация на партньорство.", "date": "2018.06.22", "title": "Чехия със зелена светлина за еднополовите бракове?"}
{"url": "https://www.dnes.bg/akoshtete-vqrvaite/2018/06/22/manikiur-li-si-greben-li-si-noviiat-hit-za-noktite.380120", "text": "Eдно от най-странните неща, които козметичната индустрия представя, са тенденциите при веждите. \r\nМиналата година се нагледахме на разнообразни новости, които включваха поставяне на пера, инкрустиране на камъни и дори оформяне, като опашка на русалка, например.\r\n \r\nЕдинственото, което може да конкурира веждите, са ноктите и тенденциите в маникюра. Така за пролет-лято 2018 година навлиза едно странно течение, което превръща ноктите в... гребени.\r\n \r\nИдеята буквално шокира социалните мрежи, където се представи за първи път тази визия, но пък предизвика истински интерес.\r\n \r\nТенденцията представя оформяне на ноктите по стандартен начин в основата, но продължението е като зъбци на гребени.\r\n \r\nИ тъй като вероятно не е достатъчно нестандартна, визията продължава с нанасяне на различни цветове по всеки нокът.\r\n \r\nКакво мислите за тази тенденция и бихте ли я изпробвали?\r\n \r\n", "date": "2018.06.22", "title": "Маникюр ли си, гребен ли си? Новият хит за ноктите!"}
{"url": "https://www.dnes.bg/politika/2018/06/22/borisov-s-ruski-jurnalisti-za-sreshtata-si-s-putin.380173", "text": "\n\r\nПремиерът Бойко Борисов се е срещнал с руски журналисти, които са у нас в рамките на Българското председателство на Съвета на ЕС по покана на МВнР.\r\nСрещата се е състояла в Министерския съвет.\r\n\"Разговаряхме по множество теми, от които те се интересуваха: политиката на ЕС за справяне с миграцията, постигнатите договорености по време на моята визита в Русия и разговорите ми с президента Владимир Путин и министър-председателя Дмитрий Медведев, проектите ''Балкан'' и ''Южен поток'', както и двустранни въпроси в областта на енергетиката, културата и туризма\", съобщи Борисов в профила си във Facebook.\r\nОт кадрите се вижда, че премиерът обяснява нагледно пред чуждите медии подробности около трасетата на проектите.\r\n ", "date": "2018.06.22", "title": "Борисов с руски журналисти за срещата си с Путин"}
{"url": "https://www.dnes.bg/sport/2018/06/22/nigeriia-ne-prosti-na-islandiia-i-gleda-kym-osminafinalite.380185", "text": " Нигерия победи Исландия с 2:0 в двубой от група D на световното първенство по футбол, игран на стадион \"Волгоград Арена\".\r\n \r\nДвата отбора изиграха много скучно първо полувреме, в което островитяните поне създадоха няколко положения, докато африканците не отправиха нито един удар.\r\n \r\nОще от самото начало на втората част обаче Нигерия натисна здраво и откри резултата в 49-ата минута чрез Ахмед Муса. Той си спря по чудесен начин топката във въздуха след центриране на Моузес и простреля съперника.\r\n \r\nЧетвърт час преди края на редовното време Муса реализира втория си гол след солова акция, а \"суперорлите\" продължаваха да натискат. Интригата беше на път да се завърне в 83-ата минута, но Гилфи Сигурдсон пропусна отсъдената в полза на отбора му дузпа.\r\n \r\nТака Нигерия вече има три точки и заема второто място, докато Исландия е на трета позиция с една точка. В третия си мач нигерийците излизат срещу Аржентина в директен спор за излизане от групата, а исландците играят с Хърватия, който вече се класира за елиминациите.\r\n \r\n", "date": "2018.06.22", "title": "Нигерия не прости на Исландия и гледа към осминафиналите"}
{"url": "https://www.dnes.bg/notifikacii/2018/06/22/plovdivski-tiineidjyri-svili-13-000-lv-ot-72-godishen.380125", "text": "Криминалисти от Пловдив разкриха двама младежи, извършили грабеж на 12 800 лева.\r\nРаботата по случая стартирала на 15 юни, когато 72-годишен мъж се оплакал, че около 6:20 часа сутринта, край автобусна спирка на бул. \"Марица\", бил нападнат от две момчета.\r\nТе го повалили на земята и му отнели над 12 800 лева, а после се оттеглили към квартал \"Столипиново\".\r\nВ резултат издирване униформените влезли в дирите на непълнолетни жители на областния град - 16-годишен криминално проявен и осъждан и 15-годишен.\r\nПред разследващите тийнейджърите направили самопризнания, като по-голямата част от отнетата сума е намерена и иззета.\r\nДвамата са привлечени като обвиняеми по досъдебното производство. Наложена им е мярка за неотклонение \"задържане под стража\" за 72 часа.", "date": "2018.06.22", "title": "Пловдивски тийнейджъри свили 13 000 лв. от 72-годишен "}
{"url": "https://www.dnes.bg/akoshtete-vqrvaite/2018/06/22/iskate-krasiva-kosa-iajte-tezi-5-hrani.380121", "text": " \r\nТе съдържат Омега-3 мастни киселини, които правят косата по-блестяща. Лекуват възпаления, сух скалп, и помагат за хидратацията на кожата на главата. \r\n \r\n\r\n \r\nТе са богати на антиоксиданти и цинк и затова възстановяват плътността на косата. Ако не сте фен на тези морски продукти, червеното месо също ще ви свърши работа, но стридите са по-ефикасни. \r\n \r\n\r\n \r\nВитамин С ви е необходим, за да се поддържат добри нива на протеина, който се използва за създаването на нови космени фоликули. Купичка ягоди е диетичен десерт и ще ви снабди с необходимата дневна доза витамин С.\r\n \r\n", "date": "2018.06.22", "title": "Искате красива коса? Яжте тези 5 храни"}
{"url": "https://www.dnes.bg/sport/2018/06/22/braziliia-vze-pobedata-nad-kosta-rika-s-2-gola-v-prodyljenieto.380178", "text": "С голове на Филипе Коутиньо и Неймар в добавеното време Бразилия измъкна труден успех с 2:0 срещу Коста Рика в мач от група Е на Мондиал 2018.\r\n\"Селесао\" се измъчи срещу сгъстената защита на Коста Рика и мачът вървеше към равен, но в самия край Коутиньо вкара втория си гол на шампионата, а след това Неймар затвърди трите точки на тима.\r\nБразилците започнаха лежерно, без агресия и трудно пробиваха в добре подредената защита на костариканците. \"Селесао\" имаше тотално превъзходство във владеенето на топката през първото полувреме, но тимът отправи един-единствен удар в очертанията на вратата - на Марсело в самия край на първата част.\r\n", "date": "2018.06.22", "title": "Бразилия взе победата над Коста Рика с 2 гола в продължението"}
{"url": "https://www.dnes.bg/stranata/2018/06/22/jylt-kod-kak-da-reagirame-pri-navodneniia.380141", "text": "Стотици сигнали до ГД Пожарна безопасност и защита на населението само за седмица. Това обави главният инспекор Стефан Стефанов пред телевизия .\r\nГраждани са сигнализирали до служителите за паднали дървета, наводнени мазета и приземни етажи. \r\nОт Българския червен кръст също са се притекли на помощ на бедстващи граждани. \r\n \r\nОт Пожарна безопасност съветват гражданите да бъдат бдителни и да следят прогнозата за времето, ако им предстои пътуване. Според Стефан Стефанов всяко семейство трябва да има план за реакция при подобни ситуации. \r\n \r\n\"При наводнение гражданите не трябва да се опитват да преминават през подлези или други ниски места, които могат да бъдат наводнени\", посъветва инспекторът. \r\n \r\nПрипомняме, че само преди няколко дни редица метростанции в столицата, както и множество подлези в центъра на София, бяха наводнени заради проливния дъжд. \r\n \r\nПрез днешния ден се очакват проливни дъждове. Обявен жълт код за потенциално опасно време за областите Видин, Враца, Монтана, Плевен и Ловеч. Там се очакват гръмотевични бури и силен вятър, а на места дори градушки. Вятърът ще се усили и ще започне чувствително захлаждане. \r\n ", "date": "2018.06.22", "title": "\"Жълт код\". Как да реагираме при наводнения? "}
{"url": "https://www.dnes.bg/knigi/2018/06/22/da-pobedish-nacizma-s-argumenti-istoriiata-na-dimityr-peshev.380085", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\n\"Човекът, който спря Хитлер\" - книгата, която представя драматичната история на Димитър Пешев, спасил 48 000 български евреи от сигурна смърт, беше представена пред публика.\r\nАвторът ѝ - Габриеле Нисим, нарича историята на Димитър Пешев като \"модерна приказка\", защото подобно нещо не е случвало никъде в света. Пешев се изправя срещу нацизма и побеждава.\n\n\r\n\"На 8 март 1943 година е подготвено депортирането на евреите от страна на правителството на Богдан Филов и със съгласието на Цар Борис III. Депортирането трябвало да бъде извършено тайно\", сподели авторът на книгата пред .\r\r\n                    \r\n                    Точно един ден преди депортацията Пешев е предупреден от свои приятели от Кюстендил. Той събира няколко депутати и влизат в кабинета на тогавашният министър на вътрешните работи Петър Габровски, който дава зелена светлина за депортацията.\r\nХората са били събрани в тютюневи складове, за да бъдат депортирани. Тогава Пешев казва на Габровски, че ако не прекрати тази депортация, ще предизвика голям скандал в парламента. Така Пешев принуждава цар Борис III и правителството да отменят заповедта, с която влакът с 48 000 български евреи трябва да отпътува за Аушвиц.\r\nЗа своите действия обаче Пешев плаща висока цена. Министър-председателят го обвинява в предателство. Предлага на парламента да го изключи и да му отнеме длъжността на заместник-председател на Народното събрание. През 1945 година Народният съд го осъжда на смърт, която бива отменена в последния момент. Впоследствие го осъждат на 15 години затвор за антисемитизъм.", "date": "2018.06.22", "title": "Да победиш нацизма с аргументи: Историята на Димитър Пешев"}
{"url": "https://www.dnes.bg/obrazovanie/2018/06/22/vuzf-nagradi-shestima-studenti-v-nacionalniia-si-konkurs-mlad-oditor.380113", "text": "Шестима студенти получиха стажове и награди от седмото издание на националния конкурс \"Млад Одитор\", който се организира от Висшето училище по застраховане и финанси (ВУЗФ), заедно с Одиторски дружества \"Ейч Ел Би България\" и \"Захаринова Нексия\".\r\nЦелта му е популяризира одиторската професия сред младите хора в България, както и да подчертае ролята на одита в бизнес средите и обществото като цяло, съобщиха от института.\n\r\nПървото място в конкурса спечели Кирил Лучков от Стопанска академия \"Димитър Апостолов Ценов“ – Свищов. Той получи парична награда в размер 2000 лв. и възможност за едномесечен стаж в одиторските компании \"Ейч Ел Би България\" и \"Захаринова NEXIA\".\r\r\n                    \r\n                    Вторият победител в \"Млад Одитор\" е Ана Първанова от Икономически университет – Варна, a третото място спечели Алексей Сингур от същия университет. Те също получиха парични награди и възможност за едномесечни стажове в одиторските компании.\n\r\nНа церемонията бяха присъдени и 3 поощрителни награди за участниците с най-оригинални идеи при решаване на казуса. Годишна стипендия в размер на 25% от таксата за обучение в магистърска степен по програмите на ВУЗФ, с преподаване на български език, получи Адриан Калчев от Икономически университет – Варна. Наградата му бе връчена лично от ректора и основател на ВУЗФ доц.д-р Григорий Вазов.\r\nВтората пооощрителна награда се присъди на Петра Фотева от Университет за национално и световно стопанство от Цветан Цветков – председател на Сметната палата. Тя получи възможност за едномесечен стаж в Сметна палата на Република България.\r\nХристина Сургучева от Икономическия университет спечели възможност за стаж в Изпълнителна Агенция Сертификационен одит на средствата от европейските земеделски фондове. Тя бе връчена от Теодора Чавдарова – главен секретар на изпълнителната агенция. \n\r\nЦеремонията беше уважена и от много други представители на държавни институции, публичния финансов сектор, търговски, одиторски и застрахователни дружества у нас. Сред специалните гости бяха Менда Стоянова - председател на комисията по бюджет и финанси в Народното събрание, Диана Йорданова и Ралица Агайн Гури, зам.-председатели на КФН, Цветан Цветков - председател на Сметната палата, Галя Димитрова – изпълнителен директор на НАП, Огнян Симеонов - председател на Комисията за публичен надзор над регистрираните одитори, подуправителят на НОИ Весела Караиванова и други.\n\r\nВ седмото издание на “Млад одитор” се включиха студенти от над 11 университета в страната. Имаше и чуждестранно участие на представители от университетите в Глазгоу и Италия. До втория етап, решаването на тест, бяха допуснати 52 участници, а към трети етап - решаването на казус, достигнаха всички с над 60% верни отговора на теста.\r\nНа тазгодишната церемония беше обявено и официалното присъединяване на одиторско дружество \"Захаринова и партньори“ към мрежата на Nexia International - водеща глобална мрежа от независими счетоводни и консултантски фирми, която е в топ 10 на глобалните одиторски компании и работи в повече от 115 държави по света. Мрежата има 667 офиса, повече от 30,000 служители, над 245 партньора в световен мащаб. \r\n ", "date": "2018.06.22", "title": "ВУЗФ награди шестима студенти в националния си конкурс \"Млад Одитор\""}
{"url": "https://www.dnes.bg/politika/2018/06/22/predlojenieto-na-borisov-kym-briuksel-4-tochki-sreshtu-migrantite.380116", "text": "Премиерът Бойко Борисов, който е сред осмината европейски лидери, привикани на извънредна сбирка в Брюксел в неделя за миграцията от шефа на Европейската комисия Жан-Клод Юнкер, няма да подписва нищо на форума.\r\nТой обаче ще предложи четири точки за справяне с проблема с мигрантите - незабавно спиране на потока от нелегални, гарантиранe на външните граници на ЕС, изнесени центрове за настаняване на бежанци извън границите на ЕС, а тези, които вече са в ЕС, да бъдат настанени в центрове от закрит тип. \n\n\n\r\nПредложението си премиерът обяви пред депутатите, след като червената шефка Корнелия Нинова го упрекна, че отива на срещата без да е обявил позицията си и опозицията не била знаела дали е готов да приеме предложението за споразумение \"пари срещу мигранти\".\r\r\n                    \r\n                    \"Аз не знам да има партия в парламента, която да е казала: Ние сме за приемане на мигранти, да ни се плаща, така че тук позицията ни е национално отговорна и на всички е ясна\", успокои той.\r\n\"От години на всички съвети аз съм държал една и съща позиция и съм предупреждавал колегите, че ще стигнем и до днес, те тогава не вярваха, хуманността на Европа е на първо място и т. н. И безспорно Европа е най – нормална в това отношение\", коментира Борисов.\r\nТой припомни, че е настоявал да се направят убежища центрове, но близо до териториите на конфликти, както и че винаги е защитавал незабавно да се затворят външните граници на ЕС.\r\n\"Да се инвестира в кораби, в граничари, Фронтекс ако трябва, но самата бежанска вълна, терминът \"вълна\", всички имаме опит с наводненията и знаем, че първо трябва да се спре вълната, а след това да се чисти, да се ремонтира, да се оказва помощ на бедстващите, същото е и сега в Европа , цели държави и партии се тресат от тази ситуация, в която сами се вкараха заради войните, ние не се бием в нито една война, а виждаме как в Сирия няма цяла сграда\", коментира още Борисов.\r\nСпоред него Арабската пролет се е превърнала в Европейска пролет, защото дипломацията се е провалила.\r\nПремиерът се надява на срещата на НАТО, по време на която ще се видят очи в очи президентът на САЩ Доналд Тръмп и на Русия Владимир Путин, да се сложи край на агресията.\r\nСпоред него мигрантите трябва да са на места, откъдето да се върнат след края на конфликта в родината си.\r\n\"Едва когато е гарантиран този процес и няма много мигранти трябва да разделим на две тези, които са дошли в Европа, за бягащите от войната трябва да се погрижим до момента, в който войната свърши и те бъдат върнати да си оправят домовете, другите са икономическите мигранти - те трябва да се връщат, ако никой не ги иска, България не ги иска и те трябва да бъдат върнати в страната, в която са родени без да се шуми мирно, така както направихме с афганистанците, които са мъже на по 26-27 години, никога не са работили, само около талибани са живели, преживели са и са чули само война, те освен за убийства и терор не са учили за друго, друго не знаят и такива хора, а и от друга религия, трудно биха се интегрирали, а и в Европа не се интегрират\", каза премиерът. \r\n ", "date": "2018.06.22", "title": "Предложението на Борисов към Брюксел: 4 точки срещу мигрантите!"}
{"url": "https://www.dnes.bg/sofia/2018/06/22/mladej-postrada-pri-incident-v-stolichno-uchilishte.380114", "text": "Младеж пострада при инцидент в училище в столичния квартал \"Младост\". Веротяно става въпрос за сбиване, съобщиха от УМБАЛ \"Св. Анна\".  По време на спречкването младежът е получил контузия на гръдния кош и рана на горната устна. Травмите не са сериозни. \r\nМомчето е прегледано в Спешното отделение на университетската болница и след това е пуснато за домашно лечение. ", "date": "2018.06.22", "title": "Младеж пострада при инцидент в столично училище"}
{"url": "https://www.dnes.bg/eu/2018/06/22/zaplahata-s-bomba-v-britanskoto-metro-falshiva.380109", "text": "Британската полиция съобщи, че гара Черинг крос в Лондон, която е важен транспортен център, е останала затворена в продължение на повече от час, докато силите на реда се справят с бомбена заплаха, която се е оказала фалшива, предаде Асошиейтед прес.\n\r\nБританската транспортна полиция съобщи, че е задържала 38-годишен мъж за психиатрично лечение. Той бил открит на релсите и твърдял, че носи бомба.\r\nКакто станцията на метрото, така и железопътната гара Черинг крос бяха евакуирани в отговор на инцидента, сигналът за който е постъпил в 6:35 ч. (5:35 ч. тази сутрин по Гринуич). Няма пострадали и станция Черинг крос е подновила работа, пише БТА.", "date": "2018.06.22", "title": "Заплахата с бомба в британското метро - фалшива"}
{"url": "https://www.dnes.bg/politika/2018/06/22/za-otkloniliia-se-dokladvane-sformirane-proverka.380106", "text": "Комисия от Министерството на правосъдието ще провери днес в Ловеч обстоятелствата около отклонилия се затворник вчера, съобщи ресорният зам.- министър Николай Проданов, който дойде в парламента по настояване на левицата.\r\nКъм 10, 30 ч. в четвъртък служител на фирма, с която държавното предприятие \"Фонд затворно дело\" има договор за отдаване на труд, е информирал ръководството на затвора в Ловеч, че един от работещите лишени от свобода се е отклонил от работния обект.\r\nБеше ни докладвано незабавно, до обяд беше сформирана комисия на най-високо равнище, която днес е в Ловеч и ще извърши проверка на обстоятелствата около този инцидент, посочи той. \n\n\n\r\r\n                    \r\n                    Проверката ще покаже какъв е конкретният проблем.\r\nСпоред Проданов вероятно се касае за грешна преценка на ръководството на затвора дали този човек да бъде пускан на работа на открит външен обект.\r\nКъм вчера в общежитията от открит тип в цялата страна е имало 1899 души, лишени от свобода.\r\n802 от тях са били на работа на външни открити работни обекти вчера, където по принцип няма охрана, допълни зам.-министърът.\r\nПроданов заяви, че от 2009 г. насам има една устойчива тенденция за намаляване на отклонилите се затворници и те са под 10 души на година. Той съобщи статистически данни за отклонилите се от общежития от открит тип затворници. През 2005 г. те са били 17, през 2006 г. - 27, през 2007 г. - 49, през 2008 г. – 45, през 2009 г. - 5, през 2010 г. – 8, през 2011 г. – 3, през 2012 г. – 10, през 2013 г. – 7, през 2014 г. – 6, през 2015 г. – 11, през 2017 г. – 8, през 2018 г. досега – 5.\r\nВъпросът според зам.-министъра има и принципно измерение.\r\n\"В нашата теория се отделя едно значимо място на превъзпитанието на лишените от свобода. За съжаление промените в икономическата конюнктура не ни позволяват да организираме значима стопанска дейност на територията на самите затвори. Работата на тези открити работни обекти е сериозна алтернатива за полагане на труд от лишените от свобода. Ние на този етап не бихме могли да се лишим от тази алтернатива\", заяви Проданов.\r\nТрябва да си поставим въпроса какви места за лишаване от свобода подхождат на демократична България - да наблегнем на труда и превъзпитанието на лишените от свобода или да наблегнем на изолацията на тези хора, заяви Проданов. Това е важен обществен въпрос, който стои и на вашето внимание, обърна се той към депутатите.", "date": "2018.06.22", "title": "За \"отклонилия се\": Докладване, сформиране, проверка"}
{"url": "https://www.dnes.bg/akoshtete-vqrvaite/2018/06/22/kakvo-moje-da-vbesi-vsiaka-edna-ot-zodiite.380122", "text": "\r\nБезразличието е това, което може да ги убие. Например, ако някой, който би трябвало да ги познава, не може да се сети кои са. Или ако някой близък не се интересува от техните настроения и чувства. Тогава овните започват да се съмняват в себе си и да се изнервят на всичко.\r\n \r\n\r\n\r\nНе могат да понасят, когато някой им каже да са точни и им повтори няколко пъти часа за среща. Телците почти винаги закъсняват, заради свои ангажименти. Да им напомняте да се появят навреме, ще ги направи заядливи и нервни цял ден.\r\n \r\n\r\n \r\nАко някой изисква от тях да решат бързо, близнаците ще полудеят и ще изхабят енергията си. Те се лутат, отлагат, обмислят двете страни на всеки проблем, нерешителни са. \r\n \r\n\r\n \r\nЩе се разстроят и притеснят много, ако им се наложи да пътуват за по-дълго по някаква причина. Да са далеч от дома е ад за тях. В дните преди заминаването ще са като кълбо от нерви.\r\n \r\n\r\n \r\nЛъвовете не могат да понесат отхвърлянето. Ако им кажат, че някой е по-добър от тях, те започват да се съмняват в себе си и да се притесняват, че не се справят. Винаги трябва да са първи, иначе избухват.\r\n\r\n", "date": "2018.06.22", "title": "Какво може да вбеси всяка една от зодиите?"}
{"url": "https://www.dnes.bg/eu/2018/06/22/makedonci-s-falshivi-bylgarski-pasporti-na-rabota-v-italiia.380107", "text": "Карабинерите от град Алба, Северна Италия, разкриха банда от македонски граждани, която се занимавала с незаконен трафик в Италия на свои съграждани, както и на албанци, снабдявайки ги с фалшиви български паспорти. По този начин те можели да бъдат наети редовно на работа в провинция Кунео като граждани на ЕС, пише .\n\r\nПетима македонци са арестувани в рамките на операцията с кодовото име „Македония” на карабинерите под ръководството на капитан Джакомо Конте и на прокуратурата на Асти, съобщиха италианските медии. \n\r\nНа задържаните е повдигнато обвинение за подстрекателство към нелегална имиграция на чужди граждани с фалшиви документи.\r\n                    \r\n                    \r\nПетимата били мозъкът на трафика, чрез който била внасяна по незаконен път работна ръка от Македония за зоните на Ланга и Монферато – там се отглеждат лозя и се правят едни от най-скъпите италиански вина. Снабдените с фалшиви български документи македонци били наемани от земеделските кооперативи за законна работа в лозята.\n\r\nПритежаващите наши паспорти македонци обаче ги използвали и за безпроблемно влизане в Италия с цел извършване на най-различни престъпления.\n\r\nРазследването на италианските власти стартирало още през февруари, но завършило на 19 юни с операция с участието на 120 карабинери. 30 души са задържани, а общо 171 са разкрити като притежаващи фалшиви документи. Срещу много от македонските граждани са заведени дела за укриване на крадени вещи, кражби, измами.\n\r\nСпоред следователите бандата, организирала трафика, най-напред се снабдявала с фалшиви български документи, след което отивала в съответната италианска служба, за да се сдобие с документ за наемане на работа на работниците от земеделски кооперативи. \n\r\nСлед проверките на властите е установено, че 63 на сто от идентифицираните македонски работници притежавали фалшив български документ. Впоследствие властите установили, че с наши лични карта били снабдявани не само сезонни работници, а и хора с криминално досие от западната ни съседка.\r\n ", "date": "2018.06.22", "title": "Македонци с фалшиви български паспорти на работа в Италия"}
{"url": "https://www.dnes.bg/sofia/2018/06/22/spasi-sofiia-s-akciia-iska-svobodni-trotoari.380097", "text": "Гражданската организация \"Спаси София\" стартира кампания за освобождаване на най-знаковите и използвани софийски тротоари от автомобили, съобщиха от организацията.\n\r\nОт там смятат, че служебните абонаменти, разположени върху тротоарите на столицата, ползвани от редица държавни и общински институции, трябва незабавно да бъдат премахнати.\n\r\n\"По този начин ще бъде показано уважение към най-уязвимите, ще се мотивират хората да изберат по-екологични форми на градска мобилност и ще се даде принос за това София да изглежда по-малко като ориенталска паланка\", заяви Андрей Зографски от \"Спаси София\".\n\r\nОт организацията припомнят, че тротоарите са предназначена само и единствено за пешеходците. Те трябва да гарантират безопасното и удобно придвижване на всички в градската среда и затова трябва да са проходими, достатъчно широки, без препятствия и да имат равна и качествена настилка. \r\n                    \r\n                    \r\n\"Това е теорията, от която софийската практика сериозно се различава. За съжаление, голяма част от тротоарите даже в центъра на София не отговарят на нито един от изброените параметри\", констатират представителите на организацията. \n\r\nСпоред тях един от сериозните проблеми, които допринасят за това София да е столицата в европейския съюз с най-лоши тротоари, е позволеното и регламентирано паркиране върху тях. \n\r\nТротоарите често са окупирани от множество хаотично паркирани автомобили, които значително стесняват наличното пространство и принуждават пешеходците да “лавират” между тях или да се движат по пътното платно.\n\r\n\"Общината да даде пример и да освободи тротоара на ул. Московска\", настояват от Спаси София.  От организацията отчитат, че в момента по тротоара намиращ се срещу сградата на Столичната община паркирането заема над половината от наличната площ, оставяйки хората да вървят през тесен и неудобен коридор от разбити плочки и криви колчета. \n\r\nЗатова се предлага да бъдат премахнати всички паркоместа по южния тротоар на ул. Московска от паметника на Васил Левски до ул. Г. С. Раковски.  \n\r\nОт Спаси София призовават общинските съветници и високопоставени чиновници да дадат личен пример и да ползват градския транспорт, вместо личните си автомобили. \n\r\nВ момента за тяхно удобство Общината е закупила няколко десетки служебни абонамента, разположени не само по тротоара срещу сградата на ул. Московска №33, но и в околните улици и площада пред храм-паметника Св. Ал. Невски. \"Смятаме, че това поведение дава напълно грешен сигнал към гражданите и е безотговорно към развитието на София. Това е особено лицемерно, предвид факта, че същевременно от парите на данъкоплатците се финансират скъпи медийни кампании, приканващи ни да слезем от автомобилите\", смятат активистите. \n\r\n\"Убедени сме, че подобно решение ще бъде малка, но важна стъпка за подобряване на качеството на живот в града и насърчаването на пешеходното движение. Това ще направи София по-приветлив и безопасен град за всички\", завършва призивът на \"Спаси София\".", "date": "2018.06.22", "title": "\"Спаси София\" с акция: Иска свободни тротоари"}
{"url": "https://www.dnes.bg/crime/2018/06/22/specakciia-v-sofiia-petima-izdirvani-sa-otkriti.380129", "text": "Петима издирвани са задържани вчера при полицейска операция на територията на ОДМВР- София, съобщиха от пресцентъра на МВР.\r\nВ хода на проведена през вчерашния ден специализирана полицейска операция по линия \"издирвани лица\" на територията на София и Костенец от служители на сектор \"Противодействие на криминалната престъпност\" в ОДМВР- София са установени и задържани трима мъже и жена, издирвани във връзка с досъдебно производство на Окръжен следствен отдел при Софийска окръжна прокуратура. Четиримата са предадени на водещия разследването.\r\nВ същото време от служители на РУ- Ботевград е задържан столичанин, обявен за общодържавно издирване като заподозрян за извършен грабеж от игрална зала в Божурище.\r\n ", "date": "2018.06.22", "title": "Спецакция в София, петима издирвани са открити"}
{"url": "https://www.dnes.bg/crime/2018/06/22/naet-za-prevozvach-a-vsyshtnost-mule-na-alo-banditi.380127", "text": "Мъж помогна за предотвратяването на телефонна измама след като вместо да занесе парите от излъгана пенсионерка на ало бандитите, ги предаде в полицията.\r\nИнцидентът е от вчера, а развръзката е от тази сутрин.\n\n\r\nОколо 18.25 часа снощи мъж от Етрополе сигнализирал в полицията, че 82-годишната му майка е станала жертва на телефонна измама. На възрастната жена звъннала непозната, която ѝ съобщила, че дъщеря ѝ е пострадала при катастрофа и трябва да бъде оперирана. За да не ѝ ампутират крака, ще е необходима сумата от 5 000 лева.\r\nБабата казала, че може да намери само 2 000 лева и се уговорила да ги остави в найлонов плик на оградата на дома си.\r\r\n                    \r\n                    По-късно станало ясно, че тя е била измамена от телефонни престъпници. Днес сутринта обаче случаят получи щастлива развръзка.\r\nВ Районното управление в Етрополе се появил мъж, който предал плика с парите и казал, че според него е бил въвлечен в престъпление. Човекът обяснил, че е бил нает по телефона за превоз на документи, но след като взел парите от дома на пенсионерката, заподозрял, че най-вероятно се касае за измама.\r\nДействията по разследването продължават в рамките на образуваното по случая досъдебно производство.\n\r\n ", "date": "2018.06.22", "title": "Нает за превозвач, а всъщност... муле на ало бандити"}
{"url": "https://www.dnes.bg/sofia/2018/06/22/razhodkata-izliza-skypo-roditeli-sreshtu-tyrgovcite-v-parka.380076", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nРодители недоволстват от търговците в парковете, които превръщат разходката им с децата в скъпо удоволствие. Като пример е даден столичния парк \"Заимов\", който е населен от всякакви търговци на хранителни изкушения и атракциони.\r\nСпоред кмета на \"Оборище\" Васил Цолов първо трябва да се дефинират парковете - дали са места за отдих и почивка или лунапаркове.\r\n\"Родителите никога не знаят какъв ще е бюджета, който ще похарчат или надхвърлят, отивайки в парка. Парк \"Заимов\" трябва да бъде място за отдих и почивка, където да има ограничения за атракционите или т. нар. \"подвижни търговски обекти\", каза той пред .\n\r\r\n                    \r\n                    Той обърна внимание на случаите, в които търговците \"наивно\" предлагат на минаващите родители с деца непроверени стоки като захарен памук, балони, пуканки, печени ябълки и др. на места където нямат право да бъдат.\r\nКметът на \"Оборище\" обясни, че през деня общинските служители проверяват, но търговците са активни след работното време на общината.\r\nСпоред Цолов, нарушителите се санкционират, но глобата не е достатъчна, за да да ги спре. Той допълни, че стоките, които се предлагат са със съмнително качество и произход.\r\n\"Парк \"Заимов\" е собственост на Столичната община. В схемата му е дефинирано къде какви обекти трябва да се разположат.\r\n\"Фирмите са участвали в конкурси. Тепърва предстои да бъде избран изпълнител, очакваме новия парк да заработи от догодина\", каза още кметът.\n\r\n ", "date": "2018.06.22", "title": "Разходката излиза скъпо! Родители срещу търговците в парка"}
{"url": "https://www.dnes.bg/politika/2018/06/22/nosht-pred-syvetskata-armiia-volen-vs-hitleristkata-ataka-nad-rusiia.380135", "text": "\n\r\nВ 4 часа тази сутрин Волен Сидеров и съпартийците му от \"Атака\" поднесоха венци пред Паметника на Съветската армия. Така партията отбеляза часа и деня на хитлеристката агресия срещу Русия, съобщиха от пресцентъра на националистите.\r\n\"За първи път в България се почита паметта на руските воини, загинали във Втората световна война, в деня и часа, когато започва нападението на Хитлеристка Германия срещу Русия\", информираха от \"Атака\".\r\nОсвен националистите, часът и денят беше отбелязан и от представители на обществени организации, Съюзът на ветераните в България и директорът на Руския културно-информационен център у нас.\n\n\r\r\n                    \r\n                    \"Когато говорим за тази дата, трябва да кажем задължително, че през цялото време тази военна агресия на Хитлер беше подготвена, финансирана и насочвана от Запада\", каза Сидеров. Той уточни, че най-големият спонсор на Третия райх бил англосаксонският Запад.\r\n\"Англия, Франция и САЩ правиха всичко възможно Германия да се милитаризира. Английски и германски фирми участваха в германски химически и военни концерни, без които милитаризирането на Германия беше невъзможно\", каза още лидерът на \"Атака\".\r\nТой обясни, че Запада си \"затваряше очите\" за всички нарушения на Хитлер по международните договори. През 1938 г. същият Запад подарил на Хитлер две суверенни държави - Чехословакия и Австрия. Дори, когато уж започнал война с него, същият Запад не водел истински военни действия срещу Германия.\r\n\"Всичко това беше с цел да се насочи Хитлеристка Германия към Русия и тя да бъде унищожена, само че Русия устоя\", каза Сидеров. \r\n\"Русия защити не само Отечеството си, но спаси и Европа от тъмните сили на хитлеризма. Време е също така да се признае ролята на Сталин като държавник и главнокомандващ за тази победа\", обобщи той.\r\nОсвен венци пред паметника на Съветската армия, Сидеров и колегите му от \"Атака\" изписаха с цветя \"Помним\".  \r\n\"Вечна памет на всички войници и офицери, загинали за свободата на Русия и Европа\", заключи Сидеров.\r\nДиректорът на Руския културно-информационен център у нас Павел Журавльов благодари за отбелязването на тази дата. \r\n\"Радваме се, че в България има хора, които все още помнят тези страници на историята\", каза още той.", "date": "2018.06.22", "title": "Нощ пред Съветската армия: Волен vs. хитлеристката атака над Русия"}
{"url": "https://www.dnes.bg/obshtestvo/2018/06/22/postradalata-ot-bombichka-policaika-na-rabota.380131", "text": "Жандармеристката Гергана Зашева, която беше ранена от бомбичка на мача ЦСКА-Левски на 18 април, се е върнала на работа.\n\n\r\nТова стана ясно в Софийския градски съд, където беше разгледана мярката за неотклонение на Йордан Исаев, обвинен, че е хвърлил самоделното взривно устройство.\r\nТой поиска да бъде пуснат от ареста, като адвокатът му Васил Крумов изтъкна, че обвинението е неточно и няма тежка телесна повреда, а средна, тъй като Зашева не е ослепяла, предаде.\r\nСъдия Петя Крънчева обаче посочи, че до момента има само експертиза, доказваща тежка телесна повреда. \r\nТя остави Исаев в ареста с мотива, че деянието му е било \"дръзко, самонадеяно и невъздържано\".\r\nИсаев може да обжалва пред Софийския апелативен съд на 3 юли.\r\n ", "date": "2018.06.22", "title": "Пострадалата от бомбичка полицайка – на работа "}
{"url": "https://www.dnes.bg/balkani/2018/06/22/vuchich-niama-nito-edin-syrbin-koito-da-ne-obicha-bylgarite.380137", "text": "Девет медии на български език ще получат увеличено финансиране от сръбската страна - три пъти повече в сравнение със сегашното.\n\r\nТова обяви президентът Румен Радев на съвместен брифинг със сръбския си колега Александър Вучич днес след срещата на двамата президенти с българското национално малцинство в Димитровград, предаде БТА.\n\r\nРадев отбеляза по въпроса за образование на български език, че след 30 години без издаване на български учебници от миналата година са издадени всички учебници за основно образование и се чакат решенията на Националния съвет на националното ни малцинство да предоставят вариантите и сръбската държава е готова веднага да отпечата учебниците за средно образование.\r\n                    \r\n                    \r\nПо-тежкият проблем е обезлюдяването, той не зависи от еднолично решение, коментира още Румен Радев. Той посочи, че има план, полагат се съответните грижи, инфраструктурата продължава да се развива.\n\r\nПризовах местната власт, в която участват много представители на нашето национално малцинство, да вършат по-ефективна работа за привличане на инвеститори, заяви още българският президент.    \n\r\n\"За здравеопазването ще има още финансова подкрепа за местните медицински пунктове, потвърден е ангажиментът на ВМА да се извършва лечение и там, и периодично да се изпращат специализирани екипи и да се води профилактична дейност тук, на място. Има огромен прогрес в законодателството на Сърбия по отношение на малцинствата и очакваме този ефект да се види тук на място\", заяви Румен Радев.\r\nТой посочи, че днешната среща е била безпрецедентна, защото двамата президенти - и на Сърбия, и на България - са били на откровена и ползотворна среща с нашето национално малцинство. Радев отбеляза, че съдбата на това малцинство е изключително важна не само за България, а и за Сърбия, и за двустранните ни отношения, и за европейската перспектива на Сърбия.  \r\nМежду мен и президента Вучич има отношения на близост, конструктивност и пълна откровеност. Ние знаем проблемите, има нов дух в нашите отношения, има ангажираност на българската държава, личен ангажимент на президента Вучич, но трябва тук да има спазване и на сръбските закони, отбеляза българският държавен глава. \n\r\nСпоред него понякога нетърпението да се свърши нещо води до някои нелепи ситуации - като задържането на двете паметни плочи или задържането на медиците ни. Да си гражданин тук с българско самосъзнание означава да бъдеш лоялен и към законите на държавата, в която живееш, отбеляза българският държавен глава. \n\r\nТой каза, че е призовал за по-голямо единство в българското национално малцинство като общност тук, както и в Националния съвет на българското национално малцинство, защото от това единство зависи до каква степен и сръбската, и българската държава могат да се ангажират с решаването на проблемите. \n\r\nТой благодари на президента Вучич и го поздрави за лидерството му и политическата отговорност да се работи заедно за постигне на пълно историческо помирение, за решаване на проблемите на националното ни малцинство, за развитие на отношения в дух на приятелство.\n\r\nРадев открои поднасянето на цветя на паметника на Нешков връх, както и решението за връщането на двете паметни плочи, които още в понеделник ще бъдат върнати в Босилеград.\n\r\nВучич категорично изрази становището си, че сръбската държава по никакъв начин няма да толерира езика на омразата и действия, които водят до прояви от такъв характер и негативна реторика, заяви още президентът Радев.\n\r\nНие, сърбите, обичаме българите, искрено казвам, че при нас няма нито един сърбин, който не обича българите, каза сръбският президент Александър Вучич. Желаем добри отношения, и ако някой каже, че се нуждаем от България само за да продължим по пътя към Европейския съюз, това не е така. Нуждаем се от България като съсед, като приятелска държава, отбеляза Вучич. Разбира се, европейската перспектива е добре дошла, но това за нас не е повод или мотив за добри отношения с България, заяви той.\n\r\nВучич каза, че е настоял пред президента Радев и пред българите да кажат какво трябва да се направи и какви са конкретните задачи за решаване. Разговаряхме и по проблемите, касаещи инвеститорите тук и ще направим усилия да ги решим, посочи сръбският президент. Според него, когато туристите опознаят красотата на земите около Босилеград и Димитровград, ще има и инвестиции в туризма.\n\r\nМного съм щастлив заради посещението на българския държавен глава. Днес двамата ще отидем на Нешков връх, където са погребани сърби и българи, посочи сръбският президент.\n\r\nРумен Радев е от вчера на двудневно официално посещение в Сърбия по покана на своя сръбски колега  Александър Вучич. Днес двамата държавни глави освен срещата си с българското национално малцинство в Димитровград посетиха и гимназията \"Св. Св. Кирил и Методий\" и направиха първа копка за паметник на Св.Св. Кирил и Методий.", "date": "2018.06.22", "title": "Вучич: Няма нито един сърбин, който да не обича българите!"}
{"url": "https://www.dnes.bg/stranata/2018/06/22/ne-biagaite-pri-mylnii-opasno-e-i-oshte-syveti-pri-buria.380115", "text": "На фона на прогнозите за нови дъждове и бури специалисти съветват как да се държим, за да запазим здравето и дори живота си.\r\n\"Смъртоносният ефект на гръмотевиците идва много преди причиненият от разширяването на въздуха гръм\", обясни експертът по мълниите Радослав Калчев.\n\n\r\nТой предупреди да не се паникьосваме и да не хукваме да тичаме: \"Ако човек попадне в буря, по-важно е да не тича панически, тъй като тичайки, увеличава разкрача между двата си крайника и създава предпоставка да попадне в различни потенциални полета\". \r\nКалчев обясни, че ако човек е на открито, трябва да събере краката си един до друг, за да няма разстояние между тях. След това трябва да приклекне, за да не стърчи.\r\r\n                    \r\n                    Основните съвети са да не се стои под дърво и да се избягват места, където протича електрически ток като стълбове и контактна мрежа на тролейбуси и трамваи. \r\n\"Металните предмети и чадърите са известен източник на опасност, а в наши дни рискове, макар и минимални, създава даже използването на мобилен телефон\", посочи той пред bTV.\r\nТерасите с парапети и балконите също представляват опасност.\r\nАко бурята ни хване на плажа, по-добре е да излезем от водата, съветва още експертът.", "date": "2018.06.22", "title": "Не бягайте при мълнии, опасно е! И още съвети при буря"}
{"url": "https://www.dnes.bg/stranata/2018/06/22/tir-se-obyrna-v-posoka-burgas-zatrudneno-e-dvijenieto.380072", "text": "Тир се преобърна на автомагистрала \"Тракия\" тази сутрин, съобщава Нова тв. Инцидентът е станал на 119-ия километър от аутобана, в района на пътен възел \"Пловдив – запад\" в посока Бургас.\r\nЗаради катастрофата движението се осъществява само в изпреварващата лента и се регулира от Пътна полиция.  \r\n ", "date": "2018.06.22", "title": "ТИР се обърна в посока Бургас. Затруднено е движението"}
{"url": "https://www.dnes.bg/index/2018/06/22/receptata-dnes-spanachena-pasta-s-izvara-i-smetana.379961", "text": ":\r\n1 пакет паста едри мидички\r\n400 г бейби спанак\r\n200 г пармезан\r\n1 чаша готварска сметана\r\n1 чаша извара\r\n2-3 супени лъжици зехтин\r\nСол\r\nЧерен пипер\r\nРиган\r\n \r\n:\r\n \r\nСварете пастата в подсолена вода. Отцедете я от водата и оставете настрана. Загрейте мазнината. Задушете в нея спанака, като разбърквате постоянно. След като омекне и слегне, добавете към него пастата, сметаната и изварата. Овкусете с подправките. Разбърквайте, докато се смесят всички съставки. Сервирайте с настърган пармезан.\r\n\r\n", "date": "2018.06.22", "title": "Рецептата Dnes: Спаначена паста с извара и сметана "}
{"url": "https://www.dnes.bg/balkani/2018/06/22/indje-erdogan-e-izmoren-i-izoliran-aroganten-myj.380073", "text": "Десетки хиляди турци изразиха на предизборен митинг в Измир подкрепа за Мухарем Индже, основния противник на президента Реджеп Ердоган на президентските избори в неделя, съобщи Франс прес.\n\r\nОрганизаторите казаха, че 2,5 милиона души са участвали в демонстрацията, но тази бройка не може да бъде потвърдена от независим източник.\n\r\nСпоред анализатори Индже може да се изправи на втори тур на 8 юли срещу Ердоган за най-високия държавен пост, пише БТА.\n\r\n\"Ердоган е изморен и изолиран, арогантен мъж, който не изпитва уважение към народа си\", заяви Индже пред тълпата.\n\r\n\"Турция иска да диша, иска мир, иска спокойствие\", каза той в интервю за АФП. \"Не изтощен човек, не човек, който крещи и се гневи. Някой по-млад със свежа кръв\", заяви 54-годишният политик, с 10 години по-млад от Ердоган.\r\n                    \r\n                    \r\nКандидат на основната опозиционна формация - Народнорепубликанска партия, Индже се наложи като най-върлия критик на Ердоган, който царува на турската политическа сцена от 2003 г.\n\r\nОт своя страна Индже се ангажира, ако бъде избран, да управлява, без да изключва никого. \"Забулена или не жена, ляв или десен, турчин или кюрд, алевит или сунит\", каза той.", "date": "2018.06.22", "title": "Индже: Ердоган е изморен и изолиран, арогантен мъж!"}
{"url": "https://www.dnes.bg/za-da-se-razbirame/2018/06/22/6-te-neshta-koito-myjete-tyrsiat-v-edna-jena.380044", "text": "Когато търсим своята половинка в любовта, обикновено имаме предварително зададени критерии. Въпреки търсенията ни да се различават, всяка жена иска да има до себе си мил, отговорен и грижовен партньор.\r\nКакво търсят мъжете в жената до себе си? Красивата външност може да е единият от факторите, но дали би могъл да бъде изместен от други личностни качества, вижте в следващите редове.\r\n\r\nМъжете обикновено са склонни да бъдат по-привлечени от жени, които са в състояние да ги накарат да се смеят. Ето защо повечето господа предпочитат да бъдат с дами, които могат да им повдигнат настроението, които са позитивно настроени към живота.\r\r\n                    \r\n                    \r\nИнтелигентната жена, с която може да се получи вълнуващ и интересен разговор, винаги е добра компания за един мъж. Въпреки че мъжете харесват най-напред с очите, с времето външната красота ще започне да бледнее, ако не е подплатена с нещо повече. Нагласите на всеки от нас се променят с времето, нуждите от партньор също. Всеки мъж би се гордял да има за партньорка интересна жена, която да има желание да се развива и надгражда.\r\n", "date": "2018.06.22", "title": "6-те неща, които мъжете търсят в една жена"}
{"url": "https://www.dnes.bg/stranata/2018/06/22/levche-kefche-v-primorsko-chadyr-i-shezlong-na-atraktivni-ceni.380070", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nЦена от лев за чадър и шезлонг на плаж в България, обеща новият концесионер на плаж \"Приморско-централен\".\n\n\n\r\nПравителството определи софийска фирма да стопанисва една от атрактивните ивици по Южното Черноморие за срок от 15 години, съобщава Bulgaria ON AIR.\r\nЛетовниците по българското Черноморие обикновено гледат скептично когато се обявяват ниски цени за чадърите и шезлонгите.\r\nВинаги търсят уловка и напомнят за случая от миналото лято, когато обявената цена от 36 ст. за чадър на плаж Нестинарка се оказа мираж и плажуващите плащаха по 5 лв. за шалте.\r\nКметовете на морските общини отдавна настояват градските плажове да бъдат под техен контрол, защото при нередности туристите първо се оплакват на тях. И при инциденти, и когато са мамени от некоректни наематели.\r\n ", "date": "2018.06.22", "title": "Левче-кефче: В Приморско чадър и шезлонг на атрактивни цени"}
{"url": "https://www.dnes.bg/stranata/2018/06/22/uchilishten-direktor-s-torta-a-vmesto-sveshti-penis.380074", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nДиректорката на училището в несебърското село Оризаре Красимира Стоянова скандализира с шокираща снимка във Facebook.\r\nНа нея тя държи торта, но вместо със свещички или моркови – върху нея има поставен с декоративни цели изкуствен мъжки полов орган.\r\nДнес по искане на Регионалния инспекторат на образованието в Бургас директорката е подала оставка.\r\nВъпреки че децата в село Оризаре вече са във ваканция, а училището е затворено, на селския мегдан темата за шокиращата снимка е №1, съобщава .\r\nМестните коментират, че директорката Красимира Стоянова демонстрира странни перверзни наклонности пред цялото общество в личния си Facebook профил.\r\r\n                    \r\n                    Децата от селото също знаят за срамната снимка на директорката си и не се притесняват да коментират.\r\nСлед като скандалната снимка обиколи социалните мрежи, директорката веднага е привикана в Регионалния инспекторат на образованието, за да даде обяснение.\r\nВ момента в Оризаре е назначен временно изпълняващ длъжността директор, предстои и конкурс за поста.\r\n ", "date": "2018.06.22", "title": "Училищен директор с торта: А вместо свещи – пенис!?"}
{"url": "https://www.dnes.bg/stranata/2018/06/22/potop-v-montansko-pojarnikari-spasiha-15-godishna.380078", "text": "Огромно количество дъжд се изля снощи в Монтанско. Днес броят щетите и започва отводняването на къщите в село Ерден, съобщава .\r\nСилната буря доведе до преливане на водосборен канал в село Ерден. \r\nПожарникарите успяха да спасят 15-годишно момиче от придошлата вода.\r\nВодата с селото достигна един метър. Няма пострадали хора. Наводнени са поне 10 къщи.\r\n ", "date": "2018.06.22", "title": "Потоп в Монтанско. Пожарникари спасиха 15-годишна"}
{"url": "https://www.dnes.bg/balkani/2018/06/22/erdogan-na-novoto-letishte-ako-e-rekyl-allah-shte-e-marka.380077", "text": "Турският президент Реджеп Ердоган направи първо символично кацане на третото летище в Истанбул, един от големите проекти, които той изтъква в кампанията си за изборите в неделя, съобщи Франс прес.\r\nДържавният глава кацна снощи на това летище, което трябва да бъде открито частично на 29 октомври, когато е националният празник на Турция, пише БТА.\r\n\"Ако е рекъл Аллах, нашето летище ще се превърне в марка, която ще стигне далеч отвъд нашите граници\", заяви той при пристигането си в Истанбул след митинг в южния град Газиантеп.\r\nРазположено на европейския бряг на Истанбул, близо до Черно море, това ще бъде \"най-голямото летище в света\" според Анкара със своите 67,5 милиона квадратни метра.\r\nЕрдоган каза, че до 2023 г. то ще може да обслужва по 150 милиона пътници годишно.\r\n ", "date": "2018.06.22", "title": "Ердоган на новото летище: Ако е рекъл Аллах, ще е марка!"}
{"url": "https://www.dnes.bg/notifikacii/2018/06/22/hrani-koito-stavat-oshte-po-polezni-v-kombinaciiata-s-drugi.380040", "text": "Някои хранителни продукти са по-полезни от други заради богатото си наличие на определени хранителни вещества.\r\nКогато ги консумираме самостоятелно получаваме част от техните блага. Но ако ги комбинираме с други полезни храни, организмът ни ще се наслади на истински коктейл от витамини, минерали, фибри, полезни елементи, които взаимно подсилват благотворния си ефект.\r\nКои са полезните храни, които стават още по-полезни в комбинация с други?\r\n\r\nЯбълките и малините взаимно се допълват, защото елаговата киселина, мощен антиоксидант, намиращ се в малините, усилва многократно своето въздействие под влиянието на кверцетина, друг антиоксидант, намиращ се в ябълките.\r\r\nКогато лошият холестерол се окисли е много по-вероятно той да се превърне в плаки по съдовете, водещи до сърдечносъдови заболявания. Антиоксидантите имат свойството да блокират именно този процес на окисление.\r\nВитамин С като мощен антиоксидант, се намира в големи количества в японската паста, наречена нудълс. Тъй като в броколите също се съдържат завидни количества от този важен витамин, комбинацията между двете е истинска витаминна бомба.\r\n", "date": "2018.06.22", "title": "Храни, които стават още по-полезни в комбинацията с други "}
{"url": "https://www.dnes.bg/notifikacii/2018/06/22/izbiagaliiat-zatvornik-sys-syuchastnik-neide-po-pytia-sa.380081", "text": "Осъденият за блудство Борис Ангелов Иванов, който вчера избяга от външен обект, е имал съучастник. Това става ясно от запис на охранителна камера, съобщи bTV.\r\nВчера мъжът, който излежава присъдата си в общежитие към Ловешкия затвор, се \"отклони\" от работата си в халета близо до главния път Ловеч – Троян.\n\n\n\n\r\nСпоред първоначалната информация след около 2 часа работа той тръгнал да бяга, като останалите затворници на обекта опитали да го спрат. \r\nКадрите обаче показват, че малко след това Иванов и неустановен още мъж пресичат жп линията на 50 метра от работното място.\r\nДвамата се движат към главния път Ловеч – Троян, където вероятно ги е чакал автомобил. Издирването продължава. В него участва и хеликоптер.\rОт полицията призовават хората, които имат допълнителна информация за издирвания, или го забележат, да сигнализират на тел. 112 или във всяко поделение на МВР. Анонимността им е гарантирана, посочват от МВР.", "date": "2018.06.22", "title": "Избягалият затворник със съучастник. Нейде по пътя са!"}
{"url": "https://www.dnes.bg/obshtestvo/2018/06/22/horata-s-uvrejdaniia-v-porednata-politicheska-igra.380082", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nХората с увреждания са поредната политическа игра. Въпросът е кой има интерес да ги разцепва точно в този момент, когато трябва да се изготвят два от най-важните закони - този за хората с увреждания и за социалните услуги. Това коментира в студиото на \"България сутрин\" зам.-председателят на Националния съвет за интеграция на хората с увреждания Адриана Стоименова.\n\n\n\r\nВъзелът с проблемите на хората с увреждания се заплита след взаимни обвинения и вътрешно разцепление.\r\nВчера национално представителните организации съобщиха, че се разграничават от майките, които предизвикаха оставката на зам.-министъра на труда и социалната политика Росица Димитрова.\r\n                    \r\n                    \r\nТе заявиха, че разполагат със сигнали за финансиране на протестите на майките на деца с увреждания.\n\r\nЖените с черни тениски от своя страна отвърнаха на удара и поискаха разследване за това къде са потънали милионите бюджетни средства, с които са били финансирани национално представителните организации.\n\r\n\"Вчера обявихме, че има грантаджийски пари, които са минавали през неправителствени организации, в чиито отчети пише, че са подпомагани протести на майки на деца с увреждания. Не сме казвали, че майките, които в момента протестират пред Народното събрание, са получили тези пари. Сигналите ще бъдат проверени\", отсече Адриана Стоименова.\n\r\nПред  тя допълни още, че случващото се в момента е парадоксално.\n\r\n\"Защо вместо цялото общество да е обединено, за да може хората с увреждания да излязат от бедността, се стигна до подобно разделение\", попита Адриана Стоименова.\n\r\nПротестиращите пред НС майки от своя страна подчертаха, че Стоименова разпространявала \"тотални лъжи\", а държавата плащала на служителите от Националния съвет за интеграция на хората с увреждания, за да са \"удобни\".\n\r\n\"Ние не сме платени организации. Тук сме единствено с цената на любовта към децата си и ще търсим правата си в съда!\", категорична бе Вера Иванова, която е една от протестиращите жени с черни тениски.", "date": "2018.06.22", "title": "Хората с увреждания – в поредната политическа игра?"}
{"url": "https://www.dnes.bg/politika/2018/06/22/vremeto-da-izleze-ot-ban-ima-osnovanie.380084", "text": "Има основание НИМХ да е извън БАН, обяви просветният министър Красимир Вълчев. Според него метеорологичният институт може да бъде част от МОСВ например.\r\n\"Но така или иначе е в структурата на БАН и неговата специфика трябва да  бъде отчетена\", каза Вълчев и обясни, че следващата година НИМХ ще получи отделен бюджет в рамките на БАН.\r\nАнгажимент за това е поело министерството на образованието и науката към протестиращите синоптици.\n\n\n\r\nВчера метеоролозите от НИМХ към БАН излязоха предупредително на улицата с искане да получат нужните за работата им средства.\r\nДнес Вълчев даде да се разбере, че исканията на синоптиците са справедливи. Протестът им беше насочен към Общото събрание на БАН заради неразбирането, с което са посрещани нуждите им, каза той пред bTV.\r\r\n                    \r\n                    Министърът обясни, че субсидията на БАН е била увеличена с 25%, но тези пари не са стигнали до метеоролозите, защото са се разпределяли на база научни резултати. \r\n\"А НИМХ има предимно оперативна дейност, малка част има научна дейност\", разясни Вълчев.\r\nТой каза и че ако има друг институт в БАН, който може ад си позволи целият август да излезе в отпуска, за НИМХ това просто не е възможно.", "date": "2018.06.22", "title": "Времето да излезе от БАН? Има основание!"}
{"url": "https://www.dnes.bg/stranata/2018/06/22/stroej-zavleche-ulica-vyv-varna-semeistva-bez-tok.380083", "text": "\n\r\n6-метров участък от улица \"Петър Парчевич\" в центъра на Варна пропадна в изкоп на строеж на нова сграда.\r\nПри инцидента, който стана  в четвъртък привечер, заедно със свличането е паднало и голямо дърво, намиращо  се на границата на изкопа и улицата.\r\nЗаради случката се е наложило жена да бъде евакуирана от дома си.\r\nПогълнат е и целият тротоар. Няколко семейства са останали без ток, след като дървото е скъсало кабели. Пукнат е и водопровод.\r\nХората са притеснени, че строежът може да е предизвикал пукнатини по къщите и сградите да са застрашени.\r\nНа този етап е рано да се каже какво е предизвикало аварията. На място на инцидента до късно снощи работиха екипи на Община Варна, Районна служба \"Пожарна безопасност и защита на населението\", Енерго Про и на ВиК. Електрозахранването и водоподаването в района е спряно.", "date": "2018.06.22", "title": "Строеж завлече улица във Варна, семейства без ток"}
{"url": "https://www.dnes.bg/football/2018/06/22/sampaoli-moli-za-proshka-sled-rezila-s-hyrvatiia.380090", "text": "Селекционерът на Аржентина Хорхе Сампаоли очаквано изглеждаше съсипан след загубата с 0:3 от Хърватия.\n\r\nГаучосите играха много слабо и са на път да изхвърчат от турнира още в групите. В последния си мач те ще трябва да бият убедително Нигерия и да се надяват, че оставалите мачове ще се развият в тяхна полза, за да продължат на 1/8-финалите.\n\r\n\"Искам да помоля феновете за прошка и най-вече тези, които положиха огромни усилия и пътуваха до тук, за да гледат Аржентина. Аз съм отговорен за случилото се. Вярвам, че направих най-доброто, което можех, но явно не намерих начин да постигна желаното\", заяви Сампаоли, който почти сигурно ще загуби поста си при отпадане.\r\n                    \r\n                    \r\n\"Не зная за срам, но със сигурност изпитвам болка. Отдавна съм треньор и измина много време от последния път, когато преживях нещо подобно. Разочаровани сме, защото не бяхме на нивото, на което аржентинския народ очакваше от нас\", добави той.\n\r\n\"Имах план, който обаче не проработи и не смятам, че трябва да се хвърля вината върху Кабайеро. Меси е ограничен, защото не се получава добре връзката между него и останалите. Един треньор трябва да решава тези проблеми и аз трябва да поема отговорността си\", каза още Сампаоли.\r\n ", "date": "2018.06.22", "title": "Сампаоли моли за прошка след резила с Хърватия"}
{"url": "https://www.dnes.bg/usa/2018/06/22/izobshto-ne-mi-puka-a-na-teb-melaniia-v-centyr-za-deca-migranti.380075", "text": "Пентагонът ще се подготви да настани във военни бази 20 000 непридружени деца мигранти на територията на САЩ по искане на американското министерство на здравеопазването. Това каза говорител на армията, цитиран от Франс прес.\r\nВ своя указ, подписан в сряда, за да сложи край на разделянето на границата на семействата на нелегални мигранти, американският президент Доналд Тръмп нареди на министерството на отбраната да предостави всяка сграда, която може да бъде използвана за настаняване на мигранти.\n\n\n\r\nА първата дама на САЩ Мелания Тръмп бе облечена вчера с яке с надпис: \"Изобщо не ми пука, а на теб?\", когато се качи на самолет, с който отиде до Център за деца мигранти, отделени от родителите си, съобщи Асошиейтед прес.\r\r\n                    \r\n                    Надписът бе на гърба на зеленото й яке с качулка. Когато бе попитана какво послание отправя дрехата на първата дама, говорителката Стефани Гришам каза: \"Това е яке. Няма скрито послание. Надявам се, че след днешната важна визита в Тексас медиите няма да изберат да се фокусират върху гардероба й\".\r\nПървата дама се преоблече с бледожълто яке, преди самолетът да кацне в Макалън, Тексас, за посещението в центъра, където са настанени 55 деца мигранти, пише БТА.\r\nМелания Тръмп посети центъра само ден след като президентът Доналд Тръмп смени курса и нареди семействата, влизащи от Мексико нелегално в САЩ, да не бъдат разделяни, отбеляза Ройтерс.", "date": "2018.06.22", "title": "\"Изобщо не ми пука, а на теб?\" Мелания в Център за деца мигранти"}
{"url": "https://www.dnes.bg/obshtestvo/2018/06/22/kalfin-dyrjavata-ne-me-podkrepi-za-shef-na-olaf.380092", "text": "Темата \"ОЛАФ\" е приключила за мен, българското правителство не ме подкрепи. Това каза бившият вицепремиер Ивайло Калфин по повод участието му в конкурса за генерален директор на  Европейската служба за борба с измамите.\r\nСлед 1  година различни конкурси, 9 кръга, стигнах до второ място. Българското  правителство чрез посланика си в Брюксел не ме подкрепи, коментира той пред БНТ.\r\nПо повод бежанския проблем Калфин заяви, че и в момента границите на Европейския съюз трябва да са затворени и не вижда какво трябва да се промени.\r\n\"Може би премиерът има предвид значително увеличаване на бюджета на агенцията Фронтекс, която да се разшири значително и да се пазят по-добре границите. Това ще засегне в по-голяма степен обаче морските граници, предимно срещу трафика в Средиземно море\", посочи той във връзка с позицията на България да предложи на предстоящия Европейски съвет да бъдат затворени всички външни граници.\r\r\n                    \r\n                    Страната ни настоява всеки, който иска да влезе в ЕС, да минава през контролно-пропусквателните пунктове и да му се вземат отпечатъци.\r\nКалфин призова да се изнесат извън Европа центровете, които приемат бежанци, тъй като в момента се подпомага трафикантската дейност. \r\nГерманският вътрешен министър иска бежанците да се връщат в първата страна, която ги е регистрирала, в това число и България, но ние нямаме капацитет за това, нито самите бежанци искат да се връщат тук, каза още Ивайло Калфин.\r\nКалфин коментира и  проблемите на хората с увреждания. Според бившия социален министър държавата трябва да подреди справедилива и  прозрачна система по отношение на родителите на деца с увреждания, тъй  като в момента никой не е доволен от политиката. От промени на  парче стигаме дотук, каза той. ", "date": "2018.06.22", "title": "Калфин: Държавата не ме подкрепи за шеф на ОЛАФ!"}
{"url": "https://www.dnes.bg/stranata/2018/06/22/porciiata-caca-po-moreto-ni-podgoni-gryckata-cena.380063", "text": "Порция пържена цаца по родното Черноморие още в началото на летния сезон подгони гръцките цени, показа проверка на \"Монитор“.\r\nВ ресторантите по крайбрежната алея Дамбата в Балчик порция пържен сафрид се предлага за 10 лева, което е с 2 лева по-скъпо от миналото лято по това време.\n\r\nПържената цаца вече скочила с 1.50 лв. и сега се продава за 6.50 лв. В съседна Гърция в обикновено заведение пържена порция дребна риба може да се намери и за 3-4 евро, твърдят запознати.\r\nПо-хубавите риби там са по 15 евро за килограм. В кръчмите по родното море порция пържен калкан върви почти за същите пари - 28 лв.\n\r\nВ по-елитните ресторанти във Варна и на Златни пясъци дребната трицона пък изобщо отсъства от менюто, както е било и в други години. Порция калкан обаче може да се поръча по 26 -30 лева, колкото е килограм от деликатесната риба на борсата.\r\r\n                    \r\n                    Чернокопът е 10-12 лева, но в повече от случаите липсва в менюто. Капанчетата предлагат рибена чорба за 2,50 до 4,50 лв., а порция сафрид е на миналогодишните цени от 8-10 лв.\r\nКръчмарите обаче се оплакват, че клиентите рядко го поръчват, защото е турски или гръцки. Сега пък от новия улов цената му трябва да скочи двойно, което също е притеснително.", "date": "2018.06.22", "title": "Порцията цаца по морето ни подгони гръцката цена!?"}
{"url": "https://www.dnes.bg/obshtestvo/2018/06/22/evrostat-samo-0-3-ot-bylgarite-rabotiat-ot-vkyshti.380066", "text": "България е на последно място в ЕС по дял на работещите от дома си хора за 2017 г. Данните на Евростат показват, че едва 0.3% от нашенците избират такъв тип заетост.\n\r\nПодобна е и ситуацията в Румъния 0.4%. Средната заетост за съюза на работещите от вкъщи остава 5%. Обикновено да работят от жилището си предпочитат холандците (13.7%). След тях се нареждат държавите Люксембург и Финландия съответно с 12.7% и 12.3%. Делът на служителите, които понякога работят от вкъщи, също расте стабилно през годините. През 2008 г. той е бил 7.7%, докато през изминалата е достигнал 9.6%.\n\r\nПо-често жените избират да работят от вкъщи, това показва още проучването на Евростат, цитирано от \"Монитор\". Въпреки това в Холандия и Дания положението е обратното. Влияние върху надомната работа оказва и възрастта, с напредването й все повече хора избират този тип заетост.\r\n                    \r\n                    \r\nЕдинствено в Люксембург и Холандия има висок процент на младежи, които предпочитат да бъдат заети от вкъщи. България се нарежда и в дъното на класацията на страните с временна трудова заетост, това каза генералният директор на Европейския синдикален институт към Европейската конфедерация на профсъюзите Филип Пуше по време на представяне на сравнителния анализ на трудовите тенденции в общността.\n\r\nВременната заетост била по-широко застъпена в богатите държави отколкото в бедните, защото във вторите дори и да работиш по 8 часа, то парите пак не стигали, стана ясно още.\r\nВ Испания например почти никои под 30 г. нямал постоянен трудов договор. Заетостта на населението в съюза също нараснала, като за Швеция, Германия и Великобритания достигнала 75%. За сравнение в страната ни тя е 60%, т.е. разликата в трудовия пазар е 15%.\r\nВъпреки покачването на заетостта, работните часове били по-малко в сравнение с тези преди световната криза, добави още Пуше. Това се дължало на факта, че все повече служители бивали наемани на непълен работен ден. 2 милиона европейци са готови да започнат работа, но се чувстват обезкуражения, стана ясно още по време на представения анализ. 500 хил. пък са тези, които нямат възможност да търсят, защото гледат възрастен човек или дете.\r\nРазликите в минималните заплати в държавите членки пък били огромни, като по-високи били в Източните страни. Анализът показва още, че колективните трудови договори са най-приложими във Франция (98%). В България, Румъния и Унгария покритието им е едва 20% , като най-често от тях се възползват учителите.\r\n ", "date": "2018.06.22", "title": "Евростат: Само 0,3% от българите работят от вкъщи"}
{"url": "https://www.dnes.bg/zvezdi/2018/06/22/meril-striip-na-69-liubimkata-v-kinoto-i-teatyra.380014", "text": "\n\r\nНа днешния 22 юни своя 69-и рожден ден празнува популярната американска актриса Мерил Стрийп. Родена през 1949 година в Съмит, Ню Джърси, САЩ, днес тя е с легендарен статут в киното, театъра и телевизията.\n\r\nМнозина я считат за най-великата жива актриса и една от най-великите актриси за всички времена. Носителка на десетки награди за своята кариера, която започва през 70-те години.\n\r\nПървите й най-известни роли са в \"Ловецът на елени\" (1978) и \"Крамър срещу Крамър\" (1979), като и двете роли носят на Стрийп номинация за Оскар и първа статуетка за \"Крамър срещу Крамър\" в категория най-добра поддържаща женска роля.\r\n                    \r\n                    \r\n\n\r\nМайка й е била художник, а баща й – фармацевт. Семейството има още 2 деца.\n\r\nИзвестната актриса има швейцарски, германски, английски и ирландски корени.\n\r\nВ гимназията е била част от мажоретките на своето училище.\n\r\nПолучава бакалавърска степен по актьорско майсторство от Васар Колидж през 1971 г.\n\r\nПреди да пробие в киното, дълги години е била сервитьорка в хотел в Ню Джърси.\n\r\nМерил Стрийп има общо 19 номинации за Оскар за 35 години. Така тя държи рекорда за човек с най-много номинации за Оскар (независимо мъж или жена) в историята на киното.\n\r\nПрез 1978 година се жени за своя съпруг Дон Гънър, от когото има 3 дъщери и един син. Двамата са заедно и до днес.\n\r\nИзвестната актриса лети със самолети, но има страх от хеликоптери. Затова никога не се качва на тях.\n\r\nПризнава, че е изключителен фен на играта на своя колега Леонардо ди Каприо.\n\r\nСимпатизира на Демократическата партия в САЩ и е яростен противник на президента Доналд Тръмп.", "date": "2018.06.22", "title": "Мерил Стрийп на 69: Любимката в киното и театъра"}
{"url": "https://www.dnes.bg/notifikacii/2018/06/22/harli-deividsyn-byrbyn-dynki-po-skypi-ot-dnes.380064", "text": "Европейският съюз предприе днес контраофанзива в търговския конфликт с американския президент Доналд Тръмп, съобщи Франс прес.\r\nБлокът на 28-те наложи допълнителни мита, официално влезли в сила в полунощ брюкселско време (1 часа българско), върху десетки американски продукти като дънки, бърбън и мотори. Тези мерки са в отговор на митата от 25 процента върху стоманата и 10 процента върху алуминия, наложени от САЩ на повечето страни в света.\r\n\"Едностранното и неоснователно решение на САЩ\" да наложат мита \"не ни оставя друг избор\", заяви тази седмица европейският комисар по търговията Сесилия Малстрьом.\n\n\n\n\r\"Правилата на международната търговия не може да бъдат нарушавани без реакция от наша страна\", каза Малстрьом и уточни, че \"ако САЩ премахнат митата\", европейските мерки ще бъдат \"също отменени\".\r\nМексико наложи в началото на юни ответни мерки срещу САЩ, а в началото на юли това смята да направи и Канада.\r\nВ този контекст, белязан вече с напрежението между Китай и САЩ, вече броди призракът на световна търговска война.\r\nОсновните индекси на водещите фондови борси в Европа приключиха вчерашната сесия на червено.\r\nОпасността е още по-голяма, тъй като Тръмп обмисля да наложи мита и на чуждестранните автомобили, което ще нанесе особени вреди на японските и германските производители.\r\n\"Избрахме продукти като (моторите) \"Харли-Дейвидсън\", фъстъченото масло и бърбъна, защото има алтернативи на (европейския) пазар. Не искаме да навредим на потребителите\", обясни вчера заместник-председателят на Европейската комисия Юрки Катайнен.\r\n\"Освен това тези продукти имат силно символично значение от политическа гледна точка\", добави той. (БТА)\r\n ", "date": "2018.06.22", "title": "\"Харли-Дейвидсън\", бърбън, дънки... - по-скъпи от днес"}
{"url": "https://www.dnes.bg/notifikacii/2018/06/22/es-sled-6-ch-pregovori-imame-sdelka-za-gyrciia.380065", "text": "Министрите на финансите на страните от еврозоната се споразумяха за условията по излизането на Гърция от третата си спасителна програма, включително за мерки за облекчаване на дълга и последен транш, съобщиха източници, цитирани от ДПА.\r\n\"Имаме сделка за Гърция\", заяви малко след полунощ европейски източник след продължила повече от шест часа среща в Люксембург между министрите на финансите от еврозоната, предаде Франс прес.\r\nОще двама източници потвърдиха за споразумението, което ще позволи на Атина да се отдели от опеката на кредиторите на 20 август. \n\r\nПо силата на споразумението европейските кредитори ще преведат на Гърция последен транш от 15 милиарда евро и ще удължат с 10 години погасителния срок за някои заеми.\rПакетът, който бележи края на третата спасителна програма за Гърция, цели да гарантира, че дългът на страната е устойчив и че Атина няма да се отметне от реформите в момент, когато цели да се върне към капиталовите пазари. \r\nСлед излизането от програмата Атина ще е обект на невиждано досега от европейците наблюдение, много по-стриктно от това, приложено в миналото за Португалия, Кипър и Ирландия.\r\nЗа осем години Гърция получи над 273 милиарда евро помощ от кредиторите, еврозоната и Международния валутен фонд, в рамките на три спасителни програми. В замяна гърците бяха задължени да проведат стотици реформи, които често бяха болезнени, за да оздравят публичните си финанси.\r\nРастежът на БВП достигна 1,4 процента през 2017 г. и се очаква увеличение тази година (1,9 процента) и следващата (2,3 процента) Същевременно Гърция бележи вече бюджетен излишък от 0,8 процента, след като имаше дефицит от 15,1 на сто през 2009 година. (БТА)\r\n ", "date": "2018.06.22", "title": "ЕС след 6 ч. преговори: Имаме сделка за Гърция!"}
{"url": "https://www.dnes.bg/obrazovanie/2018/06/22/predlojenie-dobro-povedenie-i-maturata-otpada.380067", "text": "Да се върне и оценката за възпитание, която да поощрява доброто поведение, и въвеждане на възможността за освобождаване от матурите в 12-и клас, предлагат от синдикат \"Образование\" към КТ \"Подкрепа\".\n\r\nПо думите на председателя Юлиян Петров оценката възпитание присъствала и преди в образователната ни система и трябва да присъства в дипломата, както е в много други страни – Румъния, Полша, Словакия, пише \"Монитор\".\n\r\nОт синдикат \"Образование\" предлагат и да се даде възможност на един ученик, който се е представил добре през годините в гимназията, да не се явява на матура след 12-и клас. \n\r\nСпоред тях по този начин учениците ще бъдат стимулирани да учат повече, за да бъдат освободени. \"Все още нямаме готова формула, но преди години средната оценка от 5 е била достатъчна за освобождаване. \r\n                    \r\n                    \r\nВъзможно е при три шестици последните 2-3 години да бъдат достатъчни, за да бъде освободен един ученик\", обясни председателят на синдиката. \n\r\nЗа тях това е един важен изпит и не трябва да се отменя, но за да стане един ученик студент, той започва упорита работа за кандидатстудентски изпити, за може да влезе в желаната специалност.\n\r\nРазлично е мнението им за външното оценяване след 7-и клас. Според учениците не трябва да полагат изпити само по няколко предмета, тъй като завършващите основно образование трябва да имат познание по всички предмети.\n\r\n\"Не е полезно за общата им култура и за нивата им на възпитане и социализацията, като се фокусират само върху едни предмети\", обясня Петров.", "date": "2018.06.22", "title": "Предложение: Добро поведение и матурата отпада!"}
{"url": "https://www.dnes.bg/notifikacii/2018/06/22/poslednite-dni-220-bejanci-sa-se-udavili-krai-libiia.380068", "text": "Оцелели съобщиха, че около 220 души са се удавили край бреговете на Либия през последните дни, опитвайки да прекосят Средиземно море, за да достигнат Европа. Това съобщи вчера Върховният комисариат на ООН за бежанците (ВКБООН), цитиран от Ройтерс.\r\nТой каза в комюнике, че само пет души са оцелели във вторник при преобръщането на плавателен съд, превозващ 100 души.\r\nСъщият ден потъна гумена лодка със 130 пасажери, от които 70 са се удавили. В сряда бяха спасени мигранти от друг плавателен съд. Оцелели казаха, че над 50 души, пътуващи с тях, са загинали в морето.\r\n\"ВКБООН е поразен от постоянно нарастващия брой бежанци и мигранти, загубили живота си в морето и призовава за спешни действия от страна на международната общност и полагане на повече усилия\" в спасителните операции, каза агенцията.\r\n(БТА)\r\n ", "date": "2018.06.22", "title": "Последните дни: 220 бежанци са се удавили край Либия"}
{"url": "https://www.dnes.bg/video-prognoza/2018/06/22/slynce-do-obiad-sledobed-buri-i-gradushki.380069", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Днес преди обяд над по-голямата част от страната ще бъде предимно слънчево, с по-значителна облачност над северозападните райони. Около обяд, под влиянието на добре изразен студен атмосферен фронт, отначало в северозападната половина от страната, а привечер и в Източна България ще се развива мощна купесто-дъждовна облачност. \n\r\nНа много места ще има краткотрайни валежи и гръмотевични бури. В отделни райони, главно от Северозападна България и Предбалкана, валежите ще са интензивни и значителни по количество. Очакват се градушки.\n\r\nСпоред температурите ще са все още високи - максималните ще са от около 27° в северозападните, до около 33-34° в югоизточните райони. До вечерта вятърът ще се ориентира от северозапад, ще се усили и с него ще започне чувствително захлаждане, съобщи дежурният синоптик Красимир Стоев от НИМХ при БАН.\r\nНад Черноморието ще преобладава слънчево време. Ще духа бриз. Максималните температури ще са 28°-31°. Температурата на морската вода е 23°-26°. Вълнението на морето ще бъде 1-2 бала.\n\r\nНад планините преди обяд ще е предимно слънчево, но около обяд първо в масивите в Западна България, а по-късно през деня и в останалите планински райони, ще се развива мощна купеста и купесто-дъждовна облачност. На много места ще има краткотрайни валежи и гръмотевични бури, в отделни райони значителни. \n\r\nСлед обяд вятърът ще се ориентира от северозапад и ще се усили. Температурите през деня ще са все още високи и максималната на височина 1200 метра ще е около 19°, на 2000 метра - около 13°. Атмосферното наляганe през деня ще се понижава и ще е по-ниско от средното за месеца, а вечерта ще започне да се повишава.", "date": "2018.06.22", "title": "Слънце до обяд, следобед бури и градушки"}
{"url": "https://www.dnes.bg/stranata/2018/06/22/gluhoniam-zdrav-nosi-izmamnici-iskat-pari-policiiata-nehae.380079", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nХора, представящи се за глухонеми, събират дарения за изграждане на международен център.\r\nИзмамниците се разхождат в центъра на големите градове у нас. Предлагат ви да се включите в подписка за създаване на международен център за хора с увреждания, който всъщност въобще не съществува.\r\nМалко по-късно разбирате, че трябва да дарите пари – а сумата трябва да е над 20 лева.\n\r\nПо думите на Ашод Дерандонян - председателя на фондация \"Заслушай се\", този проблем съществува от много време насам, но в последните 5-6 години все повече се разраства и случаите на такива фалшиви събирачи на дарения се увеличава.\r\r\n                    \r\n                    \"Опитвали сме да подаваме сигнали, но има пренебрежение от страна на органите на реда. Явно трябва повече организации да се включат, за да се даде повече гласност на този проблем и той да се реши. Гражданите трябва да знаят - след като няма информация за инициативата, не трябва да дават пари\", подчерта Дерандонян в студиото на \"България сутрин\".\r\nТой посъветва хората да са много внимателни при даването на такива дарения и да гледат реакциите на човека, който ги събира.\r\nАлександър Иванов, който е с увреден слух, пък е на мнение, че винаги трябва да се иска допълнителна информация за събираните пари, защото всички тези фалшиви кампании нарушават имиджа на глухонемите.\r\n\"Как чуващи хора се доверяват на тези измамници? Защо дават парите си, без да знаят накъде ще отидат? Преди години нямаше абсолютно никаква информация за глухите в България. Днес се знае, че са около 120 хил. души, но има различни групи и подгрупи. Близо 15 хил. ползват жестомимичния език\", отбеляза пред  Иванов.", "date": "2018.06.22", "title": "Глухоням здрав носи: Измамници искат пари, полицията нехае"}
{"url": "https://www.dnes.bg/football/2018/06/22/kak-izglejda-nai-skypiiat-otbor-na-mondial-2018.380091", "text": "Лео Меси и Неймар са най-скъпите футболисти на Мондиал 2018. Това заяви редакторът на Gol.bg Веселин Коларов в предаването по  - с водещ Христо Николов. \r\nТой се позовава на авторитетния сайт Transfermark, който изготви състав от най-високо оценените футболисти. \"С най-много представители е Испания – трима. В него има и един африкански състезател – Калиду Кулибали от Сенегал и Наполи. Сърбинът Сергей Милинкович-Савич също е в отбора. Той е оценен колкото Пол Погба, по 81 млн. евро\", каза още гостът.\r\n \r\nКоларов коментира и снощната загуба на Аржентина и Меси с 0:3 от Хърватия. \"Южноамериканците още имат шанс да се класират напред, но преди да се правят сметки, нека да изчакаме днешния мач между Исландия и Нигерия. Но дори и да отидат на 1/8-финалите, там съперник на гаучосите се очертава да бъде един от големите фаворити Франция и просто ще удължат агонията си\", добави гостът.\r\n \r\n", "date": "2018.06.22", "title": "Как изглежда най-скъпият отбор на Мондиал 2018?"}
{"url": "https://www.dnes.bg/notifikacii/2018/06/22/obichate-kafe-imate-li-chuvstvitelnost-kym-kofeina.380045", "text": "Обичате ли кафе? Тази ароматна напитка датираща от векове, доказано има редица ползи за здравето, но с нейната консумация трябва да бъдем внимателни, дори когато смятаме, че тялото ни не подсказва за големите количества кофеин, които му предоставяме.\r\nАко някога сте се чудили защо след втората чаша кафе трудно заспивате вечер, докато вашата приятелка няма проблем с кафе напитките в късния следобед, науката може да ви даде отговор на този въпрос.\r\nУчени са открили, че реакцията на човек към кофеина вероятно се определя от два основни генетични фактора – дали техният черен дроб може бързо или бавно да метаболизира кофеина и дали те носят генетична вариация, която прави тяхната централна нервна система по-чувствителна към него.\rДоктор J.Langer споделя, че любителите на кафето попадат в една от трите основни групи – висока, обичайна и ниска чувствителност към кофеин.\r\n\"Нашите гени програмират реакцията ни към кофеина, точно както програмират цвета на косата и очите ни\" – споделя авторът на проучването.\r\n\r\nАко откриете, че дори и най-малките количества кофеин нарушават съня ви, вероятно имате висока чувствителност към кофеина. Възможно е това да се дължи на бавния метаболизъм в черния дроб и на силното влияние върху централната нервна система.\r\n", "date": "2018.06.22", "title": "Обичате кафе. Имате ли чувствителност към кофеина?"}
{"url": "https://www.dnes.bg/politika/2018/06/22/cacarov-finansiraneto-na-terorizma-ne-priznava-granici.380093", "text": "Финансирането на тероризма не познава и не признава граници. Това каза главният прокурор на Република България Сотир Цацаров на дискусия на тема: \"Борба срещу финансирането на тероризма - от законодателство към практика\".\r\n\"Това, което е нужно за борбата срещу финансирането на тероризма е едно качествено и ново ниво на сътрудничество - заяви Цацаров. - България разполага със законодателство, което отговаря на съвременните изисквания и стандарти в тази област\",  каза той, цитиран от \"Фокус\".\r\n\"Част от нормите бяха приети с много спорове, дори с остри критики за драстично нарушаване на правата и свободите. Времето доказа, че сме на прав път. Днес тези конюнктурни слова отдавна са забравени\", настоя обвинител №1 в държавата.", "date": "2018.06.22", "title": "Цацаров: Финансирането на тероризма не признава граници!"}
{"url": "https://www.dnes.bg/obrazovanie/2018/06/22/direktor-duha-torta-bez-sveshtichki-za-morala-v-uchilishte.380087", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nДиректорката на училището в Несебърското село Оризаре Красимира Стоянова скандализира с шокираща снимка във Facebook, на която тя държи торта, но вместо свещички, върху нея има поставен изкуствен мъжки полов орган.\n\r\nПо искане на Регионалния инспекторат на образованието в Бургас директорката е подала оставка.\r\nСнимката е направена по повод 38-годишния рожден ден на учителката. Това е вторият случай на неморално поведение на педагог в Бургаско.\r\nВ \"България сутрин\" по темата за ценностите и морала коментираха журналистите Васил Петев и Патриция Кирилова.\r\r\n                    \r\n                    \"Преди втория лифт на Банско ни трябва втори ценностен лифт. В нашата държава никой не си знае ценностната роля\", заяви журналистът Васил Петев пред \"\".\r\nПатриция Кирилова алармира, че подобни случаи се увеличават. Тя коментира, че е въпрос на възпитание, морал и липса на кадри в образователната система.\r\nЖурналистката обърна внимание на факта, че се коментира, като според нея това е знак, че хората взимат мерки и обществото ни не е толкова деградирало.\r\n\"Социалните мрежи имат огромно значение. Обществото реагира на секундата. Следващия път може да не си позволят такова нещо\", каза тя.\r\nВасил Петев добави, че липсата на авторитети е сред причините за подобни скандални случаи: \"От високо\" се задава този тон. Наша отговорност - на журналистите е да внимаваме в изваждането наяве на подобни личности\".\r\nЖурналистите в студиото се обединиха около мнението, че трябва да се пишат повече статии, които не печелят толкова висок рейтинг, но са предназначени за интелигентни кръгове. По този начин и гилдията би могла да има принос за повишаване на ценностите в обществото.\r\n\"Не трябва да бъде формален начинът на предаване на информацията. Децата трябва да бъдат спечелени, но не бива да се изпада в крайности\", каза още Васил Петев. ", "date": "2018.06.22", "title": "Директор духа торта, без свещички... За морала в училище"}
{"url": "https://www.dnes.bg/sofia/2018/06/22/v-zooparka-pristigna-kamilata-lemi-shte-jivee-pri-pesho.380089", "text": "Нов екзотичен обитател има в столичния зоопарк. Двугърбата камила Леми пристигна от унгарския зоопарк \"Веспрем\" по линията на международния зоопраков обмен.\r\nТя ще живее в общо смесено местообитание с камилата Пешо и стадо камерунски мини кози на площ от 1000 кв.м, съобщи БНТ.\r\nНастаняването на животните в местообитания е модерен начин на отглеждането им в зоопарковете, който им предоставя условия на живот, максимално близки до тези в естествената им среда.\r\nКъм момента в Столичния зоопарк има обособени още две смесени местообитания – експозицията на тревопасните животни, в която заедно живеят ръждиви кенгура и патагонски мари и Езерото за водоплаващи птици, в което съжителстват екземпляри от различни видове водоплаващи птици - поен лебед, ням лебед, черен лебед, лебедоподобна гъска, белобуза гъска, розов пеликан, зеленоглава патица и други.\r\nПлановете за развитие на Столичния зоопарк са насочени към планиране и групиране на животните в местообитания по географски райони.", "date": "2018.06.22", "title": "В зоопарка: Пристигна камилата Леми, ще живее при Пешо "}
{"url": "https://www.dnes.bg/rusia/2018/06/22/den-na-pamet-i-skryb-v-rusiia-pochitat-syvetskite-voini.380088", "text": "Повече от половината руснаци ще почетат днес, на 22 юни, в Деня на памет и скръб, подвига на войниците от Червената армия, сочат данни от Общоруския център за изучаване на общественото мнение (ВЦИОМ), предаде ТАСС.\r\nСоциолозите, които са анкетирали по телефона 2000 души над 18-годишна възраст, посочват, че най-често на този ден се отдава почит на паметта на воювали близки, като 18 на сто от анкетираните ходят на гробища, 16 процента - посещават мемориали и паметни места, свързани с войната.\n\r\nОколо 17% от анкетираните в този ден ще си спомнят за началото на Великата отечествена война, ще отидат на църква, ще поздравят ветераните, ще помогнат за почистване на паметници, ще гледат филми за войната или ще разказват на деца и внуци за събитията отпреди 77 години.\r\r\n                    \r\n                    Над 40 на сто от участвалите в допитването признават, че на 22 юни не планират да правят \"нищо особено\", пише БТА.\n\r\nСоциолозите отчитат, че 69 процента от руснаците знаят точната дата на началото на Великата отечествена война - 22 юни 1941 г., но във възрастовата група 18-24 години верен отговор дават едва 40 на сто от запитаните.\n\r\nВъпреки това през последните години интересът на руснаците към историята на войната осезаемо е нараснал в сравнение с 2014 г. С 10 процента - от 35 на 45 на сто, се е увеличил броят на хората, които участват в срещи с ветерани, тези, които посещават паметни места, са вече 61 на сто при само 30 процента преди 4 години, а на гробовете на загинали войни отиват 51 процента, докато през 2014 г. това са правили 28 на сто.", "date": "2018.06.22", "title": "Ден на памет и скръб в Русия – почитат съветските воини"}
{"url": "https://www.dnes.bg/festivali/2018/06/22/btr-poli-genova-i-etien-levi-na-open-fest-v-dolna-malina.380101", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Предстои поредното издание на Долна Малина Open Fest, в което в няколко уикенда ще се съберат творци и фенове, за да се насладят на музика, танци и кино.\n\r\nВ програмата на фестивала е заложен и фолклор, битово изкуство, плажен волейбол и други видове спорт. Предвиждат се и съревнования между участниците.\n\r\nВ студиото на повече за фестивала разказаха кметът на Долна Малина Йонко Димитров и Радослав Гергов от група \"Радула\".\n\r\n\"Непосредствената близост до София го прави удобна локация, идват хора от цялата страна, но посетителите са предимно от София, каза кметът на Долна Малина Йонко Димитров в \"България сутрин\".\r\n                    \r\n                    \r\nТой обяви, че над 20 групи участници във фестивала ще се борят за 3 големи награди, а сред наградите е заснемане на клип.\n\r\nРадо Гергов от група \"Радула\" каза, че с кмета се познават се отдавна и си помагат: \"Той е млад кмет, който се е заел със сериозна културна дейност\", похвали го изпълнителят.\n\r\nЙонко Димитров уточни, че Етиен Леви, БТР и Поли Генова ще бъдат жури на фестивала и тяхната трудна роля ще бъде да отсеят тримата най-добри.\n\r\nМладият кмет обяви и гост-изпълнителите на фестивала, сред които Симеона Загорова и Деси Бонева.\n\r\nГрупа \"Радула\" ще вземе участие на 23 юни, като ще се представят в оригиналния си вид след 3-годишна пауза.\n\r\n ", "date": "2018.06.22", "title": "БТР, Поли Генова и Етиен Леви на  Open Fest в Долна Малина"}
{"url": "https://www.dnes.bg/eu/2018/06/22/myj-plashi-s-bomba-v-metroto-v-london-zaloviha-go.380095", "text": "В Лондон е бил задържан мъж, заплашил с бомба в метрото, съобщи британската полиция.\r\nПо-рано е била предприета евакуация на метростанция Черинг крос след съобщения за мъж на релсите, който твърди, че носи бомба, предаде Ройтерс.\r\nСтанцията е евакуирана като предпазна мярка и влаковете в момента не спират нея, съобщи Британската транспортна полиция в Тwitter.", "date": "2018.06.22", "title": "Мъж плаши с бомба в метрото в Лондон, заловиха го"}
{"url": "https://www.dnes.bg/politika/2018/06/22/ot-ns-sigurnost-prane-na-pari-i-finansirane-na-terorizma.380104", "text": "За борбата срещу финансирането на тероризма е нужно качествено и ново ниво на сътрудничество смята главният прокурор Сотир Цацаров.\r\nСпоред него България разполага със законодателство, което отговаря на съвременните изисквания и стандарти в тази област.\n\r\nТой отчете, че част от нормите в новия антитерористичен закон, който беше приет с много спорове, дори с остри критики за драстично нарушаване на правата и свободите, вече дават резултат. \"Времето доказа, че сме на прав път. Днес тези конюнктурни слова отдавна са забравени\", похвали се главният прокурор.\n\r\nШефът на депутатите от ГЕРБ Цветан Цветанов припомни по време на дискусията \"Борба срещу финансирането на тероризма - от законодателство към практика\", че Законът за борба с тероризма беше приет март 2016 година след много дискусии, което пък даде възможност да отпаднат съмненията, че някой би нарушил човешките права със законодателството.\r\n                    \r\n                    \r\nТой настоя, че вече има тенденция за престъпления на територията на страната с предплатени сим карти от чужди държави. \"В българското председателството трябваше да бъдат приети правила за контрол над Европол.\n\r\nНа 26 март тази година успяхме да постигнем политически консенсус и гласувахме тези правила. Това е един безспорен успех за българското председателство\", съобщи Цветанов.\n\r\nСпоред него в момента има един изключително тежък процес с ЕП, който е свързан с решенията след излизането на Великобритания от ЕС, защото Лондон е доставчик на сигурност за ЕС.\n\r\n\"При темата \"Сигурност\" ние винаги говорим за споделяне на информация и смятам, че задължително трябва да работим с Великобритания\", каза Цветанов. \n\r\nЛидерът на ДПС Мустафа Карадай пък настоя, че мерките срещу финансирането на тероризма и изпирането на пари единствено в ЕС, без да се вземе предвид международното сътрудничество, няма да доведат до желания резултат.\n\r\n\"Финансирането на тероризма и изпирането на пари застрашават националната сигурност и по тези проблеми трябва да се работи на национално равнище и в ЕС.\r\nОсновните предизвикателства при финансирането на тероризма и изпирането на пари са свързани със запазване на актуалността им и гарантирането на ефективността им\" - обяви Мустафа Карадайъ.\n\r\n\"За постигане на бързина и ефективност е необходимо да се създаде надеждна и ефективна система за координация, споделяне и обмен на информация между държавите\", каза още той.\n\r\nШефката на НС Цвета Караянчева пък съобщи, че през последните години се наблюдава промяна на вида и структурата на терористичните групи.\r\n\"От мащабни атаки, чиято подготовка е 400-500 хил. евро като тези от 11 септември, повечето атаки вече са за около 20 хил. евро. \n\r\nМетодите на финансиране включват набиране на средства с цел пътуване до конфликтни зони и участие в обучение за извършване на терористични актове\", уточни Цвета Караянчева.", "date": "2018.06.22", "title": "От НС: Сигурност, пране на пари и финансиране на тероризма..."}
{"url": "https://www.dnes.bg/politika/2018/06/22/ninova-sreshtu-borisov-za-migrantite-nov-skandal-v-parlamenta.380111", "text": "И този петък не мина без скандал в парламента, в който соцлидерката Корнелия Нинова нападна премиера Бойко Борисов, а това го накара лично да отиде при депутатите.\r\nВсичко започна с декларация на БСП, прочетена от червената шефка Корнелия Нинова, която се закани, че ако премиерът приеме да сключи споразумение пари срещу мигранти от други страни от ЕС, ще сезира всички евролидери и комисари от лявото политическо семейство.\r\nСлед нея думата взе военният министър Красимир Каракачанов, който успокои, че до такова решение в никакъв случай няма да се стигне.\r\nПоследва изказване на лидера на \"Атака\" Волен Сидеров, който припомни, че националистите винаги са били за недопускането на нелегални мигранти и няколко пъти спомена Нинова в изказването си.\n\n\r\r\n                    \r\n                    Това пък й даде основание да поиска думата за лично обяснение, на каквото обаче според националистите тя няма право в случая.\r\nПоследва размяна на реплики от депутати на Патриотите и БСП, събрани около парламентарната трибуна, на която стоеше Нинова без да може да се изкаже.\r\nНакрая зам.-шефът на НС, който председателстваше заседанието, Явор Нотев, даде почивка от 10 минути, за да се успокоят страстите.\r\nА иначе Нинова настоя, че България трябва да защити своите национални интереси и вместо пари за мигранти, да ги даде за връщането им там, откъдето са дошли.\r\n\"Нека се отнесем сериозно, защото ако днес мълчим, утре ще е късно за българските семейства, за децата ни, бъдещето на България, за нашите ценности\", отсече тя.\r\nНинова упрекна премиера Бойко Борисов, който е сред осмината европейски лидери, привикани на извънредна сбирка в Брюксел в неделя за миграцията от шефа на Европейската комисия Жан-Клод Юнкер, че не е обявил позицията, с която отива на разговорите.\r\n\"Най-горещата тема в момента в Европа, която ще има последици и за България, е темата за мигрантите. Италия и Малта забраниха на хуманитарен кораб с 600 мигранти да се доближи до бреговете им, премиерът на Австрия обяви създаването на ос на желаещите вътрешна миграция, това породи противопоставяне в Германия на вътрешния министър и канцлера и доведе до вътрешна криза, дойде и нова изненада от вчера - Вишеградската четворка бойкотира среща на Юнкер, президентът на САЩ Доналд Тръмп коментира, че в цяла Европа направиха огромна грешка, приемайки толкова хора, които промениха културата й\", изреди фактите соцлидерката.\r\nСпоред нея идва въпросът какви са възможностите за решение на мигрантската криза и как ще бъде запазен националният интерес на България.\r\n\"Ще послуша ли Борисов Меркел за пореден път и дали ще приеме мигрантите - 50 000 такива минали за пръв път през нашата граница\", настоя Нинова.\r\nКаракачанов пък й обясни, че позицията на премиера е ясна - той няма да подписва споразумение, с което България да се наводнява с нелегални мигранти.\r\n\"Малко късно се сетихте да говорите за нелегалните, а аз много се радвам,че част от евролидерите разбраха, това което ние говорим отдава, че в България място за нелегални мигранти никой не е замислил и няма никакво намерение да приема пари от други европейски държави, за да настанява мигранти\", обясни той. ", "date": "2018.06.22", "title": "Нинова срещу Борисов за мигрантите: Нов скандал в парламента!"}
{"url": "https://www.dnes.bg/stranata/2018/06/22/jena-zaplashi-s-pushka-i-strelia-obviniha-ia.380098", "text": "48-годишна жена от село Лазарци, община Елена, е обвинена в закана за убийство, съобщиха от полицията във Велико Търново. \r\nПо време на битов екшън подсъдимата държала въздушна пушка, с която впоследствие е произвела изстрел. \r\nУцелила е стъкло на лек автомобил, който бил паркирал в близост, съобщи \"\".\r\nКриминалното деяние е станало на 25 февруари миналата година. От двора на дома си М. Р. е заплашила с убийство  мъж от град Елена.\r\nМ. Р. вече0 е привлечена в качеството на обвиняема, взета й е мярка за неотклонение \"подписка\".\r\n ", "date": "2018.06.22", "title": "Жена заплаши с пушка и стреля! Обвиниха я!"}
{"url": "https://www.dnes.bg/temida/2018/06/22/sydiat-desetoklasnik-za-izmama-za-76-hil-bil-mule.380108", "text": "Обвинителен акт срещу петима, извършили телефонна измама за 76 000 лева, е внесен в съда в Търговище от Районната прокуратура.\r\nСред подсъдимите е и десетокласник от Търговище, който изпълнявал неведнъж ролята на муле на телефонни измамници, съобщиха от Апелативната прокуратура във Варна.\r\nНа съд са предадени С.П. на 22 г., Й.П. на 24 г., десетокласникът Н.Р.. Останалите двама подсъдими - Хр.В. на 44 г. и А.В. на 20 г., са действали в класическата схема за оказване на съдействие при полицейска операция като подбудители и помагачи.\r\nТрима от подсъдимите са с постоянни мерки за неотклонение \"задържане под стража\" с определения на Търговищкия районен съд. Най-тежката мярка спрямо четвъртия подсъдим - Й.П., е била изменена от задържане под стража в парична гаранция в размер на 10 000 лева.\r\r\n                    \r\n                    Непълнолетният участник в телефонна измама след първоначалното задържане е с определена от съда мярка надзор от родител.\r\nЧетирима от подсъдимите са познати, тъй като живеят в едно и също село в община Стражица. В средата на януари 2018 г. Хр.В. и А.В. се срещнали със С. П. и Й. П. с предложение да участват заедно с тях в схема за телефонни измами.\r\nОсигурили им мобилни телефони и помещение, от което да звънят на хора от Търговище, защото там бил базиран като муле за вземане на парите от измамените ученикът Н.\r\nПредстои делото срещу петимата подсъдими да бъде насрочено в Търговищкия районен съд.", "date": "2018.06.22", "title": "Съдят десетокласник за измама за 76 хил., бил \"муле\""}
{"url": "https://www.dnes.bg/eu/2018/06/22/buria-i-prolivni-dyjdove-vzeha-jertva-v-polsha.380099", "text": "Един човек е загинал и десет са получили наранявания вследствие на бурята и проливните дъждове, връхлетели Полша през последното денонощие, предаде ТАСС.\r\nОт националната противопожарна служба съобщиха, че спасителни екипи са реагирали на 4300 сигнала за помощ. \r\nНай-тежко е било положението в централното Мазовецко воеводство. В южното Шльонско воеводство прекършено от стихията дърво е смазало автомобил с трима възрастни и дете, които са били откарани в болница. Още няколко души са пострадали от паднали клони, а заместник-кметът на град Воломин Роберт Маковски е бил ранен, затиснат от паднало дърво, и е починал.\r\nВ страната са повредени 291 сгради, вкл. 185 жилищни. Станали са няколко пожара вследствие на мълнии или скъсване на електропроводи. Десетки хиляди потребители са без електричество. \r\n ", "date": "2018.06.22", "title": "Буря и проливни дъждове взеха жертва в Полша"}
{"url": "https://www.dnes.bg/obshtestvo/2018/06/22/iotova-socialnite-mreji-udobni-za-ezik-na-omrazata.380124", "text": "Вицепрезидентът Илияна Йотова заяви, че днес можем да говорим за епидемия по отношение на езика на омразата и за използването на един нов и много по-могъщ инструментариум, какъвто е интернет.\r\nВъв виртуалното пространство, под булото на анонимността, е най-лесно да демонстрираш нетърпимост и да пропагандираш противопоставяне, защото когато си анонимен, някак си не те е толкова срам дори от самия себе си, каза тя пред участниците в международната конференция \"Да живеем заедно в мрежата: посланици на толерантност в интернет\".\r\nКолкото по-свързани сме посредством социалните мрежи, толкова сме по-разделени, толкова по-трайно във всеки се настаняват отчуждението и агресията, коментира още Йотова, цитирана от БТА.\r\r\n                    \r\n                    Според нея социалните мрежи, които стават все по-силни лидери на мнение, се превръщат в удобна платформа за разпространяване на крайни настроения.\r\nПо думите й ще се намерят много технически способи, за да се борим в интернет с езика на омразата, ще се намерят програми и дори начини за финансирането им и тази битка ще става все по-добре технически осигурена, но ако ние като общество не съзнаваме тази опасност и не използваме всяка една възможност, независимо кой къде работи и с какво се занимава, тази битка би била обречена.\r\nВицепрезидентът засегна проблема с бежанската криза като сериозен генератор на език на омразата. В кризата с бежанците и миграцията избуя агресията, отрицанието, отричането, омразата, каза Йотова и допълни, че е налице целият арсенал и инструментариум - от формирането на страхове в нашите граждани, до бруталността и оспорването на тези хора като човешки създания.\r\nПроучвания сочат, че в България езикът на омразата спрямо чужденците е в големи размери и той е отразяван от над 80 процента от българските медии, независимо дали са национални или регионални, отбеляза Йотова.\r\nДецата и младите хора са най-уязвимата група, която в днешния все по-сложен и противоречащ си свят попада в лапите на агресията и речта на омразата, каза още вицепрезидентът. И допълни, че днес най-тежката битка пред нас е битката за душите на младите, които са необременени от предразсъдъци, но за които трябва да работим, за да не ги превръщаме в жертви.", "date": "2018.06.22", "title": "Йотова: Социалните мрежи – удобни за език на омразата"}
{"url": "https://www.dnes.bg/politika/2018/06/22/borisov-hvanahte-li-go-valentin-radev-gonim-go.380140", "text": "\"Хванахте ли го?\" – \"Гоним го\". Тези реплики са си разменили в парламента премиерът Бойко Борисов и МВР шефът Валентин Радев за избягалия от работа затворник Борис Иванов.\n\r\nРадев призна за пропуски по случая, като според него вероятно те са в оценката на ръководството на затвора, когато са му променили мерките.\r\nОсъденият за блудство Борис Ангелов Иванов избяга вчера от външен обект. Той излежаваше присъдата си в общежитие към Ловешкия затвор.\n\r\n\"За жалост, това е пропуск. Ето, признавам една слабост, която сме установили още по случая с Владимир Пелов\", допълни Радев от парламентарната трибуна.\n\r\nТой уточни, че при подобни случаи на \"отклонение\" всички затворници са залавяни. От изказването на Радев стана ясно също, че служителят на фирмата за контрол върху лишените от свобода не е присъствал на обекта, откъдето е избягал затворникът.\r\n                    \r\n                    \r\nВъпреки всичко Валентин Радев смята, че има подкрепата на премиера за работата си. , но си мисля, че се справям, защото слушам премиера и председателя на вътрешната комисия в НС Цветан Цветанов и усещам техните знаци\", коментира той.\n\r\nРадев отказа сам да си прави оценка, защото тя трябвало да дойде от този, който го назначава – от премиера. \"Той вижда какво правим и с политическия състав, и с професионалното ръководството, стараем се максимално, правим промени, аз казах, че не съм революционер, но има промени\", каза той.\n\r\nМВР шефът обяви, че е готов за дебатите по вота на недоверие, внесен от БСП за провал в сферата на сигурността и ще изложи аргументите си.\r\n\"Ако ви кажа, че няма проблем със сигурността, няма да е вярно, но според мен ние стоим сега по-добре, отколкото вчера или онзи ден\", похвали се той.", "date": "2018.06.22", "title": "Борисов: Хванахте ли го? Валентин Радев: Гоним го!"}
{"url": "https://www.dnes.bg/index/2018/06/22/uchiteli-i-syuchenici-tormozili-geri-nikol-v-uchilishte.380136", "text": "Гери-Никол била подложена на тормоз от страна на учители и съученици, а нашумялата певица дори смята, че я мразели.\r\nИзпълнителката разказа, че е станала жертва на психически тормоз в училище по време на участието си в X Factor, където се изявяваше като част от момичешката група Sweet 16, пише \"България днес\".\r\n \r\nМомичетата и момчетата от класа ѝ пратили клип, на който се вижда как учителите страстно обсъждат как тя изобщо не може да пее. Тя вярва, че съучениците много ѝ завиждали за натрупаната слава и затова се е преместила в друго училище. В този труден за нея момент, родителите ѝ и най-близките ѝ приятели я подкрепили.\r\n \r\nМеждувременно яката дупара на БГ попа тушира слуховете, че е била в Италия с новото си гадже. Тя е отишла на екскурзия в Рим с компания и засега отрича да има човек до себе си. Очевидци пък на няколко пъти я свързват с бившия футболист Благой Георгиев, но и двамата до този момент не са потвърдили, че имат по-близки отношения. \r\n \r\n", "date": "2018.06.22", "title": "Учители и съученици тормозили Гери-Никол в училище"}
{"url": "https://www.dnes.bg/stranata/2018/06/22/112-shte-chue-i-gluhonemite-no-pyrvo-testove.380132", "text": "След години усилия – нови тестове на спешния телефон 112, за да могат сигнали да подават и глухонеми.\r\nПробите започват от август, съобщи вътрешния министър Валентин Радев. \r\nТова е резултат от две годишни усилия. След тестовете ще се даде възможност на хора с нарушен слух и говор да сигнализират до 112 при нужда от помощ.\r\nВътрешния министър отчете и успешната работа на системата за подаване на сигнал от катастрофирал автомобил – ", "date": "2018.06.22", "title": "112 ще \"чуе\" и глухонемите. Но първо – тестове "}
{"url": "https://www.dnes.bg/balkani/2018/06/22/potop-zalia-belgrad-oranjev-kod-v-ciala-syrbiia.380119", "text": "\r\nРепубликанският хидрометеорологичен институт на Сърбия издаде оранжев код за проливни дъждове, гръмотевици и бурен вятър в цялата страна, съобщава порталът Б92.\n\r\nВ Белград от сутринта вали пороен дъжд, съпроводен с гръмотевици, движението по улиците е затруднено, а някои улици са напълно залети от водата. \n\r\nВ района на Нови Белград сутринта дъждът е преминал в градушка.\r\n                    \r\n                    \r\nСилен дъжд, гръмотевици и бурен вятър са причинили щети на овощните градини и пътната инфраструктура и в района на Приеполе в Западна Сърбия. Наводнени са множество къщи в града, пише БТА.\n\r\nМетеоролозите предупреждават, че се очакват опасни явления, които могат да предизвикат материални щети и представляват риск за хората и животните. Властите препоръчват да се избягва излизане на открито, ако не е наложително.", "date": "2018.06.22", "title": "Потоп заля Белград, оранжев код в цяла Сърбия"}
{"url": "https://www.dnes.bg/sofia/2018/06/22/buria-nad-sofiia-chakat-vremeto-da-se-vloshava.380157", "text": "Буря се разрази в София около 15 часа. Силен дъжд, придружен с гръмотевици, се изсипа над столицата. Както и прогнозираха синоптиците, температурите паднаха, а до вечерта се очаква вятърът да се усили.\r\nОсвен в София \"жълт код\" за опасно време е в сила за областите Видин, Враца, Монтана, Плевен и Ловеч. Там се очакват гръмотевични бури и силен вятър, както и градушки. \r\nА в монтанското село Ерден започна отводняването на къщите след пороите снощи, придружени с градушка. На места в селото водата снощи стигна повече от метър. За щастие няма пострадали хора.\r\nПожарникарите успяха да спасят 15-годишно момиче от придошлата вода. Момичето било в дома си, когато водата започнала да нахлува и тя се оказала в капан.", "date": "2018.06.22", "title": "Буря над София, чакат времето да се влошава"}
{"url": "https://www.dnes.bg/sofia/2018/06/22/spor-za-parkirane-invalidna-kolichka-vs-invaliden-talon.380103", "text": "Млад мъж с инвалидна количка не успя да паркира на място за хора с увреждания, защото младо момиче с инвалиден талон го изпревари.\r\nСлучката се разиграва преди дни на столичния бул. \"Раковски\" и за нея разказа потърпевшият, Владимир Гюров, във Facebook. Видеото му бе споделено многократно и предизвика множество коментари.\r\n\"В опита си да спра на инвалидно място, което е в непосредствена близост до мястото на което отивам, на него спира симпатично \"Ауди\" А 3, ново, синьо, управлявано от една симпатична девойка, която може би току що е навършила пълнолетие\", разказва Владимир в клипа.\r\nТой учтиво помолил девойката да премести автомобила си, за да може да спре той.\r\r\n                    \r\n                    \"Тя ми се ухили ехидно и каза, че няма да премести автомобила. След като й казах отново, че съм с инвалидна количка и имам нужда да спра близо до мястото, където трябва да стигна и че в района няма друго свободно, тя най-нагло се пресегна, извади от жабката си син инвалиден талон, който сложи на предното си стъкло, ухили ми се пак ехидно и след като я попитах така ли е редно да постъпват интелигентните млади хора, тя отвърна: \"Да, така трябва да постъпват\", продължава разказът на младия мъж.\r\n\r\nПремеждията му не свършват дотук. След като се оказва в невъзможност да паркира, той звъни на тел. 112.\r\n\"Опитаха се да ме отсвирят, помолих операторката да ме свърже с човек от Първо районно, той убедително, в продължение на 15 минути ми обясни, че ако пусна жалба в някакъв момент, те евентуално ще я разгледат. Все едно говорех със стена\", обяснява още Владимир във видеото.\r\nТой допълва, че не знае какво още трябва да се случи, за да се променят нещата.\r\n\"Най мразя да мрънкам, да плюя срещу държавата и срещу това, което се случва, но някои неща наистина не мога да преглътна\", казва още Владимир и допълва: \"Съжалявам, че мрънкам, но в момента се чувствам безпомощен за това да се боря за правата си. Не зная към кого да се обърна\".\r\nМладият мъж казва, че докато записва видеото си, момичето с инвалидния стикер стои в заведение на 10 метра и пие коктейл с възрастен спонсор, който също наблюдавал безучастно  случката.\r\n\"За съжаление не съм способен на физическа саморазправа, иначе с удоволствие бих прибегнал до нея\", признава Владимир.\r\nДнес той обясни, че е възмутен и ядосан от бездействието на институциите.\r\n\"Винаги ще има хора, които ще злоупотребяват със стикерите за паркиране на инвалидни места. Проблемът е в институциите, които ги издават и не се грижат за правилното им прилагане\", каза той пред bTV.\r\n\"Това, което ме изнерви много беше, че в опита си да потърся правата си ме пратиха в \"трета глуха\". Спрях полицай, обясних му проблема и той каза да се обадя на 112. Там ми казаха, че нищо не могат да направят и да подам жалба в полицията. Говорих с човек от Първо районно, опитах се да му обясня и отговорът беше, че нищо не може да се направи\", обобощи Гюров.", "date": "2018.06.22", "title": "Спор за паркиране: Инвалидна количка vs. инвалиден талон!"}
{"url": "https://www.dnes.bg/business/2018/06/22/smart-tehnologiite-v-grada-bydeshteto-pred-nas.380167", "text": "\n\r\nSmart технологиите и IoT не само позволяват технологично развитие и инфраструктурна свързаност, но и предоставят възможност да се вземат интелигентни решения спрямо различните сектори на индустрията. Около това мнение се обединиха експерти от бизнес средите по време на първото издание на конференцията \"\", която се организира от , със стратегическото партньорство на Wolf Theiss. Тя се проведе на 21 юни в Capital Fort.\n\r\nУмни градове, автономни автомобили, производства, базирани на решения като автоматизация и изкуствен интелект – това са само част от промените, които ще можем да наблюдаваме при настъпването на дигиталната трансформация. \r\nПо прогнози на Ираван Хира, генерален директор НРЕ България, този процес ще започне да се случва много скоро. Според него след пет години развитието на технологиите ще се осъществява толкова бързо, колкото през последните 50 години. По думите му интелигентните решения, които IoT предоставя, могат да засегнат летища, магазини, стадиони, музеи, болници, университети, хотели, автобусни спирки.\r\n                    \r\n                    \r\nПример за такова интелигентно решение са съвременните сензори, които биха облекчили движението в градските центрове, като същевременно намалят и въздействието върху околната среда. Според Тодор Ташев, старши директор \"Мрежа и услуги“ в А1, интелигентната индустрия ще разчита на анализа на данни, за да се намалят разходите в производството. Ползата от технологиите ще се усети и в управлението на градовете. За пример той даде ново изследване на компанията, което наблюдава къде се намират клиентите в даден час на деня и в зависимост от тяхното движение настройва светофарите.\n\r\nВладимир Махнев, дигитален съветник в Майкрософт за Централна и Източна Европа, смята, че новите технологии не са достатъчни, за да могат българските градове да се превърнат в интелигентни. Според него начинът на мислене в цифрови измерения е сред ключовите фактори това да стане възможно, защото без него трудно би се реализирал капацитетът на технологиите. Махнев информира също, че дигиталните градове покриват 2% от земната площ, като в тях се произвежда 2% от БВП. \"Една от целите на дигитализацията е намаляване на разходите за енергия и увеличаване на приходите, като подкрепяме клиентите да намерят нови решения“, заяви още той.\n\r\nРичард Клег, партньор във Wolf Theiss, препоръча публично-частните партньорства като най-добрия пример при реализирането на умни проекти. \"За успеха на един проект в договора трябва да са ясни целите му – как е насочен към пазара, мащабите и сигурността“, заяви Клег.\n\r\nТой съветва още проектът да се наблюдава, да се разчита на обучение на кадрите, да има възможност да се промени мащабът му, ако нещо се обърка, както и да бъде защитена интелектуалната собственост, когато има много участници. Като пример за успешен проект той посочи предоставянето на IT технология за пречистване на води в Женева Services Industriels De Geneve, в който са участвали Кантона на Женева и частна фирма.\n\r\nНо за да могат новите технологии да бъдат приложени в различните индустрии и този тип проекти да бъдат успешни, правителството трябва да се погрижи да убеди хората в сигурността на данните им, за се уверят те в сигурността на технологиите. Зад това мнение застана Гарвин Шойерман, мениджър \"Ключови клиенти“ в ELTEK, Германия, по отношение на това каква трябва да бъде ролята на държавната власт в прилагането на smart технологиите.\n\r\nПървата годишна конференция \"E-InfraТech“ бе организирана на 21 юни от Investor.bg със стратегическото партньорство на Wolf Theiss. ", "date": "2018.06.22", "title": "Смарт технологиите в града – бъдещето пред нас"}
{"url": "https://www.dnes.bg/stranata/2018/06/22/3d-printirane-na-organi-na-liatnata-biznes-akademiia-na-vuzf.380175", "text": "Иновативни проекти на успешни млади предприемачи, които са избрали да се реализират в България, ще бъдат представени на Лятната бизнес академия на Висшето училище по застраховане и финанси (ВУЗФ). Тя е безплатна и започва на 25 юни – понеделник, от 13 часа, като ще продължи до 29 юни включително.\n\r\nПо време на академията учениците ще се запознаят със Спас Керимов, основател и изпълнителен директор на биотехнологична компания за 3D-принтиране на човешки тъкани и органи Printivo. Какво го мотивира да се захване с този амбициозен стартъп и защо решава да се развива в България – на тези и още любопитни въпроси той ще отговори в петък, 29 юни, от 16.30 ч., във ВУЗФ.\n\r\nИнтересните гости, обаче, започват още от първия ден на Лятната бизнес академия - в  понеделник, 25 юни. Тогава учениците ще се срещнат с още един вдъхновяващ пример, че възрастта не е определяща за постигане на успех – основателят на \"Технократи\" Ивайло Бонев, който ще разкаже какво го е мотивирало да се върне от Дания в България и да създаде център, в който да разкрие пред децата света на роботиката, програмирането и много други технологии, които тепърва ще променят средата, в която живеем и учим.\r\n                    \r\n                    \r\nВ сряда, на 27 юни, ще се срещнат с Андрей Ходкевич, архитект, изследовател и съосновател на Project Ephemera. През 2015 година става лауреат в най-престижния европейски конкурс за архитекти под 40 години – Europan. Участва и в разработката на проект за успешната кандидатура на холандския град Лееуварден за Европейска столица на културата през 2018 г.\n\r\nПо време на Лятната бизнес академия на ВУЗФ учениците ще се срещнат и със съоснавателката на системата за кариерно ориентиране и развитие Career rEvolution – Елица Костова. Тя е визионер, успешен коуч, бизнес консултант с международен опит и автор на обучителни програми, печелили е множество награди. \n\r\nЕлица работи с предприемачи от Дубай, както и с един от най- големите консорциуми в Белгия като бизнес консултант и обучител. Кариерната платформа, която създава, е представяна на редица местни и международни конференции за образование. Нейният панел в академията ще се проведе в четвъртък, на 28 юни. \n\r\nПаралелно с вълнуващите лекции на тези и още мотивиращи млади българи, преподаватели от ВУЗФ в лицето на Виктория Лазарова, Мартин Колев, Ясен Димитров, Никола Димитров и други специалисти от различни сфери на бизнеса ще споделят с участниците ценни идеи и важни етапи от професионалния си път.\n\r\nВсеки един от дните на лятната академия ще бъде тематично ориентиран към определена професионална сфера - маркетинг, финанси, бизнес коуч, кариерна ориентация, бизнес психология.\n\r\nЦелта на академията е да помогне на участниците да изберат правилната професионална посока за развитие. Тя е подходяща за всички ученици между 10 и 12 клас, които се колебаят в каква сфера да продължат образованието си след гимназията.\r\nВ същото време, разказвайки историите на успешните млади българи, от ВУЗФ се стремят да покажат на учениците, че реализацията в България е възможна.", "date": "2018.06.22", "title": "3D-принтиране на органи на Лятната бизнес академия на ВУЗФ"}
{"url": "https://www.dnes.bg/obshtestvo/2018/06/22/egn-to-v-aktovete-i-gdpr-a-v-narushenie-li-e-dyrjavata.380162", "text": "Регламентът за защита на личните данни, или тъй любимият на всеки интернет потребител от последните месеци GDPR, се оказа казус при... акт за нарушение. Неправомерно ли е органите на реда да записват ЕГН-то ни?\r\nКольо Колев паркира днес в Каварна в нарушение. След това му е съставен акт, в който са записани личните му данни. Той обаче смята действията на органите на реда за неправомерни.\n\n\n\n\r\n\"На територията на Каварна ми съставиха фиш за неправилно спиране. Нямам претенции, извършил съм нарушението, добре. Но не бях предупреден нито от съставителя на фиша, нито от присъстващия офицер, който ми иззе документите за проверка, че във фиша ще бъде вписано моето ЕГН и не бях попитан дали съм съгласен да ми обработват личните данни. Защо съм възмутен? Този фиш в три екземпляра ще попадне в ръцете на още няколко човека\", обяснява пред \"Дарик\" Колев.  \r\r\n                    \r\n                    А според правилата, въведени с европейския регламент за защита на личните данни, събирането и обработването на лични данни се случва след изричното съгласие на съответния гражданин. \r\nВ кои случаи се прави изключение дава отговор Венцислав Караджов, председател на Комисията за защита на личните данни.\r\n\"Съгласието се иска тогава, когато няма друго правно основание. Тогава, когато в закон или подзаконов нормативен - например наредба на общината, е описано, че тези органи установяват нарушения, то това за тях е правно основание да идентифицират нарушителя. Поради това съгласие от физическите лица не може да се очаква и да се иска. Защото в противен случай човекът, ако не даде съгласие, то няма как да се установи това нарушение\", коментира Караджов. \r\nТой подчерта, че всички публични органи са администратори на лични данни и по закон имат право да обработват лични данни и не може да се иска съгласие на човека от публичен орган, за да може да му обработи личните данни.\r\n\"Още повече че при съгласието има такава особеност, че то трябва да е свободно дадено, информирано и така нататък, а няма как публичният орган, който е в състояние на власт и подчинение, да иска съгласие, то няма да бъде законосъобразно\", обясни Караджов.\r\nСъгласие се иска, когато няма друго правно основание да се събират съответните лични данни, и в случая няма нарушение на този принцип, става ясно още от позицията на Комисията за защита на личните данни.", "date": "2018.06.22", "title": "ЕГН-то в актовете и GDPR-а: В нарушение ли е... държавата!?"}
