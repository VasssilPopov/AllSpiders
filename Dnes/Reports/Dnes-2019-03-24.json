{"url": "https://www.dnes.bg/obshtestvo/2019/03/24/troianski-kon-e-cigarite-ne-dimiat-tolkova-no-izobshto-ne-sa-bezvredni.405521", "text": "Пушенето на електронни цигари повишава риска от сърдечен и мозъчен удар съответно с 56 и 30 процента в сравнение с хората, които не пушат никакви цигари.\r\nС 10 процента е по-висока вероятността от развиване на коронарна болест на сърцето, с 44 процента по-висок е рискът от сърдечносъдови заболявания, например образуването на съсиреци в кръвта, а случаите на депресии, страхови неврози и други емоционални смущения се проявяват два пъти по-често, отколкото при непушачите, пише .\n\r\nДо тези изводи е стигнал екип изследователи от Канзаската медицинска академия в Уичита под ръководството на професор Мохиндер Виндихал. Резултатите от тяхното проучване ще бъдат представени на международен конгрес на кардиолозите на 18 март в Ню Орлианс.\n                    \n                    \n                \r\n\n\r\n\"Установихме, че няма значение колко често пушите електронни цигари. Дори и да го правите нередовно, напр. през няколко дни от седмицата, това е достатъчно да повишите риска от сърдечен инфаркт или коронарна болест на сърцето\", казва ръководителят на научния екип.\n\r\nТяхното изследване опровергава широко разпространеното схващане, че електронните цигари били много по-безвредни от традиционните цигари, защото те не димят толкова, т.е. по-малко отрови се вдишват към белите дробове.\n\r\n\n\r\nС традиционните цигари обаче нещата стоят още по-зле: при тях рискът от инфаркт, коронарна болест на сърцето или мозъчен инсулт е по-висок съответно със 165, 94 и 78 процента.\r\nЗа изследването си екипът около проф. Виндихал е използвал данните от мащабно проучване по метода на личното интервю, проведено от Американския център за превенция на болестите. В него близо 97 хиляди респонденти са отговаряли на въпроси, свързани с тютюнопушенето.\r\nСредната възраст на участниците-пушачи на електронни цигари е била 33 години, а тази на пушачите на обикновени цигари - над 40 години. Твърде вероятно е използващите електронни цигари преди да са пушили и тютюн. Възможно е именно на това да се дължи и високият процент на пациентите със сърдечно-съдови заболявания. Отделно от това възниква въпросът дали високият дял на хората с депресии има нещо общо с това, че психично болните имат склонност да консумират деликатесни продукти. Наблюдатели отбелязват, че е възможно тук да става въпрос за объркване на това кое е причината и кое - следствието.\n\r\nПроф. Виндихал държи обаче на заключението си, че досега сме знаели твърде малко за взаимовръзката между сърдечно-съдовите заболявания и използването на електронни цигари. \"Този извод трябва да задейства у нас алармата и да ни отвори очите за опасностите, произтичащи от електронните цигари\", добавя ръководителят на изследването.\n\r\nЕлектронната цигара съдържа никотинова течност, която при пушенето отделя пара. Тази течност съдържа различни химикали и ароматизатори. Процесът протича при висока температура, достатъчна за изпаряването на течността.\n\r\nПроф. Виндихал предполага, че само на американския пазар се предлагат повече от 460 вида електронни цигари с над 7700 различни вкуса. Всеки втори американец междувременно пуши цигари електронно.\r\n \r\n", "date": "2019.03.24", "title": "Троянски кон? Е-цигарите не димят толкова, но изобщо не са безвредни"}
{"url": "https://www.dnes.bg/notifikacii/2019/03/24/protiv-abortite-hiliadi-ispanci-izliazoha-na-ulicata.405512", "text": "Няколко хиляди души се включиха днес в демонстрация в центъра на Мадрид против абортите, предаде Франс прес.\r\nСкандирайки \"Да на живота!\", демонстрантите преминаха по улица Серано до вратата Алкала, където пуснаха стотици зелени балони \"в памет на неродените деца\", по думите на организаторите. \r\nАбортът трябва да бъде забранен - още от зачеването съществува живот, независим от майката, който разполага с всички права, заяви пред АФП една от участничките, Алехандра Антон, 32-годишна медицинска сестра, дошла заедно със съпруга и двете си деца.\r\nШествието под лозунга \"Правото на живот е за всички без изключение\" бе организирано по призив на платформата \"Да на живота\".\r\n                \n                Според закона, гласуван от левицата през 2010 г., жените в Испания имат право на прекъсване на бременността през първите 14 седмици. Консервативната Народна партия лансира през 2013 г. проект за рестриктивна реформа, свеждаща правото на аборт до няколко ограничени случая, но полемиката, която последва, я принуди да оттегли проекта си. \r\nДнес генералният секретар на партията Теодоро Гарсия Егея се включи в демонстрацията, за да защити \"живота, майчинството, бъдещето на Испания, бъдещето на семейството\", както заяви той пред пресата. \r\nДокато левицата продължава да защитава правото на аборт, лидерът на Народната партия Пабло Касадо предложи връщането към закон от 80-те, по-рестриктивен от сегашния. Крайнодясната партия Вокс, който според социологическите проучвания ще влезе в парламента за първи път на следващите парламентарни избори, предлага абортът да бъде изключен от системата на общественото здравеопазване. \r\nИзборите предстоят на 28 април и според сондажите Социалистическата партия на сегашния премиер Педро Санчес ще излезе начело, но Народната партия , либералите от \"Сиудаданос\", и партията Вокс може да обединят депутатските си места, за да сформират коалиция на десницата и крайната десница, посочва АФП. (БТА)", "date": "2019.03.24", "title": "Против абортите: Хиляди испанци излязоха на улицата"}
{"url": "https://www.dnes.bg/stranata/2019/03/24/kyshta-plamna-kato-fakla-zagina-35-godishna-jena.405510", "text": "Тялото на 35-годишна жена е открито след пожар в къща в село Бояджик, съобщиха от ГД \"Пожарна безопасност и защита на населението\". \r\nСигналът за огъня е подаден на 23 март в 01:20 часа. \r\nНа сутринта при разчистването е открито тяло на жена от село Бояджик, която по информация на кметицата на селото е посещавала имота. При пожара къщата е унищожена.", "date": "2019.03.24", "title": "Къща пламна като факла, загина 35-годишна жена"}
{"url": "https://www.dnes.bg/mish-mash/2019/03/24/malko-poliarno-meche-hit-v-berlinski-zoopark.405515", "text": "Малко полярно мече рязко увеличи броя на посетителите в берлинската зоологическа градина \"Тирпарк\", съобщава ДПА.\r\nПухкавото 4-месечно създание беше представено за пръв път на публика на 16 март. Оттогава зоопаркът привлече 42 хиляди посетители, което е двойно повече в сравнение със същия период на миналата година.\r\nВсички са влюбени в игривото бебе от женски пол, което още си няма име. От прекалено много игри и възбуда малкото на няколко пъти си падна на носа. Но вече лапичките му са укрепнали и в началото на април новият питомец на зоопарка ще се сдобие с име.\r\nМайката Тоня роди рожбата си на 1 декември миналата година. Бебетата й от предишните две години не оцеляха. Фриц умря от хепатит на четири месеца през март 2017 г., а през януари 2018 г. умря момиченцето й на 26 дена.\r\n                    \n                    \n                Берлинчани имат голяма слабост към белите мечета, надявайки се някое от тях да наследи популярността на Кнут, който стана любимец на цялата планета, когато се роди през 2006 г. в другата столична зоологическа градина. Той също почина преждевременно през 2011 г. (БТА)", "date": "2019.03.24", "title": "Малко полярно мече - хит в берлински зоопарк"}
{"url": "https://www.dnes.bg/index/2019/03/24/syrbiia-20-g-sled-bombardirovkite-kolko-si-prilichame-sys-sysedite.405514", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Днес Сърбия отбелязва 20 години от бомбардировките на НАТО. В памет на жертвите протестът срещу управлението на Александър Вучич снощи започна с минута мълчание и сръбския химн. На фона на нестихващото недоволство се оказа, че действията на властта рефлектират и върху българите в Западните покрайнини.\n\r\nРепортерът на  Виктор Борисов се срещна с Марко Сокарев - председател на Българския демократичен съюз в Сърбия и активен участник в политическия живот в страната. \n\r\n20 години след най-тежката политическа и икономическа криза в страната казва, че приликите с 90-те години на миналия век са повече от разликите.\n                \n                \r\n\"Вучич е абсолютно ултранационалист. Той е един вълк, преоблечен в агнешка кожа. Той не се е променил, той е един диктатор, всички телевизии са под негова ръка, противниците ги гони докрай, това е едно голямо недоволство срещу този човек. Същото е като Путин да бъде вечно, вечно президент на Сърбия\", сподели той.\n\r\nМарко Сокарев разказва, че политическата ситуация пряко се отразява и на препитанието. Масово хората от района търсят препитание в Сливница, Драгоман и София. Причината - средната заплата в Цариброд е 200 евро, а работа трудно се намира. \n\r\nСпоред Сокарев по-лоша власт в Сърбия не е имало. Той допълва, че общественото недоволство е породено и от управленския курс на Вучич.\n\r\n\"Този човек трябва да се махне, ако иска Сърбия напред да влезе в Европейския съюз. Той иска да откара Сърбия в Евразийския съюз с Путин, той е протеже тука. В Ниш е направена руска база и се набюдава САЩ и базата им в Косово\", посочи Сокарев. \n\r\nОказва се приликите между България и Сърбия са повече, отколкото разликите. Въпреки скорошното посещение на президента Румен Радев в Белград и Цариброд, според Марко Сокарев хората не усещат съществена промяна в политическо и икономическо отношение в района.\n\r\n\r\n ", "date": "2019.03.24", "title": "Сърбия 20 г. след бомбардировките: Колко си приличаме със съседите?"}
{"url": "https://www.dnes.bg/index/2019/03/24/apartamentgeit-no-spad-v-cenite-na-imotite-niamalo-da-ima.405513", "text": "Скандалът с апартаментите на властта няма да доведе спад в цените на имотите, прогнозира кредитният консултант Тихомир Тошев пред bTV. \n\nПо думите му цените в столичния квартал \"Изток\" най-често са между 1500 и 3000 евро на квадратен метър.\n\r\nСправки в две компании за недвижими имоти показват, че в последната година сделките за старо и ново завършено строителство в квартала са сключвани при средна цена от около 1520 евро на квадратен метър.\n\r\nКогато става въпрос за луксозно ново строителство, цените най-често започват от 2000 и стигат до рекордните 4000 евро, уточнява кредитният консултант.\r\nНационалната асоциация на строителните предприемачи е разтревожена от създаващото се негативно внушение към гилдията, посочват от браншовата организация в свое отворено писмо до медиите. Поводът за изявлението е ескалиралият скандал с имотите на министри и депутати, добил популярност като \"Апартаментгейт\".\n                \n                \r\nОт Националната асоциация на строителните предприемачи се обявяват категорично против опитите акцентът на обществения дебат да се измести от същността на проблема върху производителя. Според организацията е недопустимо едно от малкото останали производства, които създават работни места, да бъде въвлечено в \"големи политически битки\".\n\r\nАсоциацията подкрепя прозрачността, законността и етичността в този така значим за българската икономика бранш и винаги сме настоявали тези принципи да се спазват от всички заинтересовани страни - предприемачи, граждани и институции, подчертават от там.\r\n", "date": "2019.03.24", "title": "\"Апартаментгейт\", но спад в цените на имотите нямало да има"}
{"url": "https://www.dnes.bg/notifikacii/2019/03/24/orban-s-mediini-kampanii-sreshtu-es-predi-vota-prez-mai.405517", "text": "Унгарското правителство може да поднови медийните си кампании срещу институциите на Европейския съюз, каза днес премиерът на страната Виктор Орбан, в момент, когато неговата управляваща партия ФИДЕС активизира кампанията си за предстоящите избори за Европейски парламент, предаде Ройтерс. \r\nТой даде интервю по унгарското обществено радио броени дни след като десноцентристката Европейска народна партия - най-голямата в Европарламента - гласува за замразяване на членството на ФИДЕС заради недоволство, че тя нарушава принципите на ЕС за върховенство на закона. \r\nЕНП предприе тази извънредна мярка отчасти заради предприетата от Орбан медийна кампания лично срещу председателя на Европейската комисия Жан-Клод Юнкер, в която той бе изобразяван като поддръжник на масовата миграция в Европа и като марионетка на американския милиардер от унгарски произход Джордж Сорос. \r\n                \n                След като Еврокомисията възропта срещу действията на Орбан, той прекрати медийните си атаки срещу ЕС и се извини на членовете на ЕНП. В днешното си интервю обаче той отново поде настъпателен тон. \r\n\"Хората са нещо недоволни от нас в Брюксел, защото, в началото на кампанията за европейските избори, ние започнахме информационна кампания в Унгария, като разкрихме нагледно техните замисли\", каза Орбан.\r\n\"Нашата работа сега е да продължаваме да информираме хората за намеренията на Брюксел. Не трябва да отстъпваме, не трябва да се страхуваме, ако опонентите се обиждат и ни атакуват от яд, че сме ги разобличили\", каза той.\r\nПо-късно правителствен говорител, запитан какво означава казаното от Орбан, отказа коментар, като се ограничи само с кратка фраза: \"Думите на премиера говорят сами за себе си\". (БТА)", "date": "2019.03.24", "title": "Орбан с медийни кампании срещу ЕС преди вота през май"}
{"url": "https://www.dnes.bg/notifikacii/2019/03/24/sydiia-ot-litva-shte-rykovodi-dvuboia-ni-s-kosovo.405518", "text": "Съдийска бригада от Литва ще ръководи утрешната европейска квалификация между националните отбори на Косово и България. Мачът е от 21:45 часа в Прищина, а главен арбитър ще бъде Гедиминас Мазейка.\n\r\nНегови помощници са Витаутас Симкус и Витенис Казлаускас, а четвърти рефер - Манфредас Лукянчукас.\n\r\nМеждувременно членът на изпълнителния комитет на БФС Емил Костадинов замина с националния отбор за Прищина. Според него силата на защитата ще бъде основна, за да се надяваме на успехи.\n\r\n\"За да спечелим, трябва да не ни вкарат гол и да подобрим играта си в някои аспекти. Гледах един мач на отбора на Косово и определено това е състав с качества. И ще ни бъде доста тежко“, заяви Емил Костадинов.\n                \n                \r\nЗа съжаление, имаме контузени играчи като Пламен Илиев, Чочев и Десподов. Отсъствието на Десподов не мисля, че ще се отрази, защото той е играл само 2-3 мача като титуляр.\n\r\nПо-сериозна е липсата на Чочев, който е опитен футболист. Но има хора, които могат да ги заменят. Мисля, че отборът трябва да играе като отбор“, допълни той.\r\n", "date": "2019.03.24", "title": "Съдия от Литва ще ръководи двубоя ни с Косово"}
{"url": "https://www.dnes.bg/notifikacii/2019/03/24/chsi-ta-predlagat-da-sybirat-malki-dylgove.405516", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Частните съдебни изпълнители да поемат събирането на малките дългове. Това е една от идеите на Камарата на частните съдебни изпълнители с цел намаляване разходите на длъжника.\n\r\nКонстантин Спасов е един от хилядите българи, които имат неплатени сметки за комунални услуги. Спрял да си плаща сметките, а дългът набъбнал до малко над 1600 лв. Константин не знае срещу него да е водено дело. \n\r\nНо задължението му е дадено на колекторска фирма. Обяснението на \"Софийска вода\" било, че разликата идва от показанията на общия водомер. Според Константин това не е възможно, тъй като всички щрангове са запечатани преди години. \n\r\nСпоред Камарата на частните съдебни изпълнители, уреждането на дълга може да стане много по-лесно и безпроблемно за длъжниците.\n                \n                \r\nАко неплатените сметки се дадат направо на ЧСИ, длъжникът няма да плаща разходите по делото. Може да възрази срещу исканата му сума, да разсрочи дълга или направо да откаже да плати.\n\r\nТози метод е много удобен за кредиторите. Те се свързват само с един човек, който оттам-нататък отговаря за целия процес по събирания, ако процесът приключи неуспешно, то тогава съдебният изпълнител може да внесе иск в съда. \n\r\nКонстантин възнамерява да напише официална жалба до \"Софийска вода\", а екип на  ще потърси отговори и от дружеството.\r\n ", "date": "2019.03.24", "title": "ЧСИ-та предлагат да събират малки дългове"}
{"url": "https://www.dnes.bg/index/2019/03/24/fenove-na-kiit-flint-praviat-shpalir-pri-pogrebenieto-mu.405519", "text": "Призив от групата \"Продиджи\" излезе в социалните мрежи феновете на самоубилия се Кийт Флинт да го изпратят с шпалир на погребението му, съобщава Контактмюзик.\nТраурната церемония е предвидена за петък, 29 март. Въпреки че погребението е частно, от \"Продиджи\" призоваха феновете да отдадат почит на музиканта, като образуват шпалир в последния му път, откъдето ще мине процесията в Брейнтри, графство Есекс.\r\n\"Продиджи\" пуснаха в Туитър карта и маршрута на катафалката. Фенове могат да изпратят цветя в местната църква \"Дева Мария\". (БТА)", "date": "2019.03.24", "title": "Фенове на Кийт Флинт правят шпалир при погребението му "}
{"url": "https://www.dnes.bg/notifikacii/2019/03/24/ruskite-turisti-v-albena-sys-spad-treta-poredna-godina.405520", "text": "Между 3 и 5% е спадът на ранните записвания за активния летен сезон в курортен комплекс Албена, съобщи изпълнителният директор на акционерното дружество Красимир Станев.\r\nКъм момента са извършени около 75 на сто от годишните записвания. \"Разчитаме да задържим нивата от миналата година, когато са реализирани 1 670 000 нощувки, но ще има спад за цялото Черноморие\", коментира Станев.\r\nПо думите му в Албена положението не е чак толкова тревожно и най-песимистичната прогноза е за 10-процентно намаление на летовниците. Освен руските туристи, които за трета година бележат спад, се очакват и по-малко германци.\r\nПолагаме много големи усилия за събитиен туризъм - спорт, симпозиуми и др. Надяваме се да компенсираме и чрез нашия собствен малък немски туроператор - \"Фламинго турс\", който тази година ще удвои броя на гостите си, каза още изпълнителния директор на \"Албена\" АД. Първите за сезона гости се очакват от Румъния и България за Великденските празници.\r\n                \n                Станев изтъкна като проблем липсата на спасители и не скри разочарованието си от украинските студенти, наети миналото лято в ресторантите и хотелите на курорта, предаде БТА.\r\nПо думите му те не са свикнали на високите стандарти, по които се работи в Албена, не се получава нужното качество и редовните посетители веднага са отбелязали този факт.\r\nСпоред Красимир Станев има лека тенденция на завръщане на българите от чужбина, затова той е оптимист, че процесите в туризма ще бъдат овладени.", "date": "2019.03.24", "title": "Руските туристи в Албена със спад трета поредна година"}
{"url": "https://www.dnes.bg/obshtestvo/2019/03/24/niama-danni-za-bylgari-na-borda-na-avariraliia-kruizen-korab.405504", "text": "По информация на посолството на България в Осло, няма данни български граждани да са били на борда на круизния лайнер \"Вайкинг скай\", който аварира на 23 март край бреговете на Норвегия, съобщиха от Министерството на външните работи. \nПо-голямата част от туристите са от САЩ и Великобритания. Евакуацията на пътниците продължава днес, допълниха от ведомството.\r\nПосолството на България в Норвегия следи случая. При необходимост от съдействие български граждани могат да се свържат с мисията на телефон +47 22 55 40 40 и дежурен телефон в извънработно време +47 48650093, се посочва в съобщението.\r\n ", "date": "2019.03.24", "title": "Няма данни за българи на борда на авариралия круизен кораб"}
{"url": "https://www.dnes.bg/obshtestvo/2019/03/24/sedmicata-zapochva-sys-slynce-ot-vtornik-dyjd-i-zahlajdane.405498", "text": "С топло време и слънце ще започне новата работна седмица,  на НИМХ.\n\r\nПрез нощта ще е ясно и почти тихо. Преобладаващите минимални температури ще са между 0 и 5 градуса. В понеделник ще е предимно слънчево, със слаб вятър от запад-югозапад. Температурите още ще се повишат и максималните ще са между 20 и 25 градуса, по Черноморието ще са по-ниски - 12-17 градуса.\n\r\nАтмосферното налягане ще продължи да се понижава и утре вече ще е по-ниско от средното за март.\n\r\nНад Черноморието ще е слънчево. Ще духа слаб до умерен вятър от юг-югозапад. Максималните температури ще са между 12 и 17 градуса. Температурата на морската вода е 9-10 градуса. Вълнението на морето ще се усилва и вечерта, главно по Северното Черноморие, ще достигне 3 бала.\n                    \n                    \n                \r\nНад планините ще е предимно слънчево. Ще духа до умерен вятър от запад-северозапад. Температурите още ще се повишат и максималната на височина 1200 метра ще е около 12 градуса, на 2000 метра - около 5 градуса.\n\r\nВъв вторник от запад облачността бързо ще се увеличи и на места ще превали дъжд. Вятърът ще се ориентира от северозапад, ще бъде слаб до умерен и ще започне понижение на температурите, което ще продължи и през следващите дни. \n\r\nВ сряда ще остане предимно облачно, на места - със слаби превалявания. В Източна България вятърът ще се ориентира от север-североизток.", "date": "2019.03.24", "title": "Седмицата започва със слънце, от вторник – дъжд и захлаждане"}
{"url": "https://www.dnes.bg/stranata/2019/03/24/proletno-pochistvane-jena-zapali-ogyn-padna-v-nego.405507", "text": "Жена от ромски квартал в Монтана издъхна от изгаряния, след като по невнимание паднала в огън. Тежкият инцидент е станал вчера, съобщи .\r\n71-годишната домакиня почистила пролетно двора си, а освен това събрала и дребни съчки покрай брега на река Огоста и решила да ги изгори. Драснала клечката и запалила сухите храсти, но се спънала в един клон и паднала в огъня. \r\nНейна съседка я видяла и ужасена се впуснала да й помогне, но не успяла да я спаси. Тогава позвънила на спешния телефон 112.\r\nСигналът е подаден 15 минути преди 10 часа. Притекли се и други хора и измъкнали горящата като факла жена от бушуващия огън. Пристигналата линейка я закарала в болницата с близо 80% изгаряне по цялото тяло.\r\nСтановището на медиците било, че пострадалата е в критично състояние и била откарана в \"Пирогов\", но там е издъхнала.\r\n ", "date": "2019.03.24", "title": "Пролетно почистване: Жена запали огън, падна в него "}
{"url": "https://www.dnes.bg/index/2019/03/24/adel-i-djenifyr-loryns-s-radushen-priem-v-gei-bar.405506", "text": "Посетителите на гей бара \"Пийсис\" в нюйоркския квартал Гринич вилидж посрещнаха радушно британската певица Адел и американската актриса Дженифър Лорънс, предаде Асошиейтед прес.\r\nДвете звезди са носителки на награди \"Грами\" и \"Оскар\". Те видимо се забавляваха, като танцуваха и прегръщаха мъже, голи до кръста, с които си правиха селфита. Адел и Лорънс танцуваха под звуците на парче на Кайли Миноуг, след като участваха в състезание по надпиване.\r\nАдел отдавна е любимка на гей общностите, припомня агенцията.\r\nВ интервю пред списание \"Тайм\" от 2015 година тя заяви, че с нетърпение очаква да види нейният син, когато порасне, дали ще й представи гаджето си от женски или от мъжки пол.\r\n\"Какъвто и да е изборът му, аз като майка винаги ще го подкрепям\", твърди певицата. (БТА)", "date": "2019.03.24", "title": "Адел и Дженифър Лорънс с радушен прием в гей бар "}
{"url": "https://www.dnes.bg/mish-mash/2019/03/24/nai-chestite-greshki-pri-pyrjene.405407", "text": "Правилното пържене изисква някои техники, които помагат храната да бъде приготвена добре, да не е препържена, сурова или прекалено мазна. Каква е тайната на перфектното хрупкаво панирано пиле, лучените кръгчета или златистите пухкави домашни бухтички? Вижте няколко полезни съвета, които ще ви помогнат да приготвяте вкусни пържени лакомства. За да успеете, вижте първо къде, може би, грешите.\r\n\r\nЗа перфектна хрупкава текстура при пържене на месо например, старайте се да поддържате температура на мазнината в съда между 160 и 200 градуса. По-високата температура може бързо да прегори горния слой на храната, а да остави вътрешността недобре сготвена.\r\n                    \n                    \n                \r\nПърженето на твърде ниска температура също има своите недостатъци. Резултатът е напоена с мазнина храна, продължително стояла в мазнината. По този начин храната губи структурата си и голяма част от хранителната си стойност. Ако пържите месо или тестени изделия, те няма да станат достатъчно хрупкави и сочни.\r\n\r\nИзбягвайте мазнини като зехтин или масло от авокадо при пържене, защото въпреки че са полезни иначе, тези масла имат много ниска точка на кипене, съответно започват да горят и отделят вредни вещества много рано и при по-ниска температура на готвене.\r\n", "date": "2019.03.24", "title": "Най-честите грешки при пържене"}
{"url": "https://www.dnes.bg/notifikacii/2019/03/24/10-prichini-da-hapvate-citrusovite-plodove.405406", "text": "Цитрусовите плодове са едни от най-полезните. Те са възхитителни източници на витамини, антиоксиданти, фибри, незаменими хранителни вещества, фолиева киселина, калий и още много други блага. Сред най-незаменимите цитруси са портокалите, лимоните, грейпфрутът, помелото, мандарините, кумкуатът, кивито.\r\nИзследванията показват, че редовната консумация на тези плодове може да намали риска от сериозни заболявания, като такива на сърдечносъдовата система, рак, хронични заболявания, камъни в бъбреците или различни дегенеративни изменения в мозъка и нервната система. Цитрусовите плодове са невероятно полезни и за вашата кожа.\r\nКои са 10-те основни полезни свойства на цитрусите, заради които заслужават винаги запазено място на трапезата?\r\n                \n                \r\nАнтиоксидантите и флавоноидите в цитрусовите сочни плодове подкрепят функциите на мозъка и подобряват проводимостта на нервните пътища, намалявайки риска от невродегенеративни заболявания, като болест на Паркинсон, болест на Алцхаймер.\r\n\r\nГолямата концентрация на минерали в цитрусите, както и тяхната сочност и наситеност с фибри действа диуретично. Това намалява риска от образуване на камъни в бъбреците и инфекции на уринарния тракт.\r\n\r\nНаличието на завидно количество фибри в цитрусовите плодове помага за редуцирането на мазнините в тялото, особено в коремната област. Чувствително добър резултат цитрусите дават в комбинация с яйца или кисело мляко.\r\n", "date": "2019.03.24", "title": " 10 причини да хапвате цитрусовите плодове"}
{"url": "https://www.dnes.bg/politika/2019/03/24/vetrovit-post-ot-1990-ta-samo-edin-pravosyden-ministyr-izkara-cial-mandat.405480", "text": "Цецка Цачева подаде оставка като правосъден министър заради закупения от нея апартамент в столичния квартал \"Изток\" и с това продължи негативната традиция в демократичната ни история министрите на правосъдието да не се задържат дълго на своя пост. \n\n\nЗа почти 30 години демокрация на ветровития стол са заставали 24-ма министри, някои от които са изкарвали и по-малко от година, сочи справка на Dnes.bg. А единственият, който е устоял цял мандат, е Антон Станков – правосъден министър в кабинета на Симеон Сакскобургготски в периода 2001-2005 година. А след него, само за 14 години, по една или друга причина са сменени 9 правосъдни министри.\n                    \n                    \n                \r\nВ кабинета на Тройната коалиция (2005-2009) като ръководител на правосъдието започва Георги Петканов, който е наследен от Миглена Тачева след извършен ремонт на правителството. Първият правосъден министър на премиера Бойко Борисов пък е Маргарита Попова, която след като е избрана за вицепрезидент на България през ноември 2011 година е наследена от Диана Ковачева, която остана година и 4 месеца.\n\r\nСлед като първият кабинет на Бойко Борисов подава оставка, за наследник на Ковачева в служебното правителство на Марин Райков е определен Драгомир Йорданов. В следващия кабинет на Пламен Орешарски, който управлява малко повече от година, министър на правосъдието е Зинаида Златанова, но и тя напуска своя пост след година и 2 месеца заради оставката на правителството.\n\r\nВъв втория кабинет на Бойко Борисов за правосъден министър е определен Христо Иванов, който преди това изпълнява същата роля и в служебния кабинет на Георги Близнашки. След малко повече от година на поста, той подава оставка в края на 2015 година заради несъгласие с политиката на кабинета по отношение на съдебната реформа. Той е наследен в МП от настоящия външен министър Екатерина Захариева, която се задържа също година и един месец на горещия стол, след като второто правителство на Бойко Борисов подава оставка заради загубата на президентските избори през ноември 2016 година.\n\r\nМария Павлова е служебният министър в кабинета на Огнян Герджиков, а Цецка Цачева зае поста на правосъден министър от 4 май 2017 година. \n\r\nА статистиката е повече от стряскаща – от февруари 1990 година едва шестима министри на  правосъдието от общо 24 са изкарвали на своя пост поне 2 години. А кой ли ще е следващият?", "date": "2019.03.24", "title": "Ветровит пост: От 1990-та само един правосъден министър изкара цял мандат"}
{"url": "https://www.dnes.bg/politika/2019/03/24/donchev-za-apartamentite-problem-bylgarinyt-e-mnogo-chuvstvitelen.405494", "text": "\"Скандалът с апартаментите има потенциал да нанесе щети, особено в предизборна ситуация. Би могло да предизвика и по-неприятен политически резонанс\", обяви пред БНР вицепремиерът Томислав Дончев. \n\r\nТой подчерта, че всеки подобен случай носи негативи, което ерозира доверието. Затова по думите му трябва изключително ясен и адекватен сигнал, който да позволи то да бъде възстановено. \n\n\n\"Решението на Цецка Цачева е лично решение, жест. Ако не ставаше дума за дама, щях да кажа, че е мъжка постъпка. Подобни знаци в политиката липсват, те се случват рядко, а при нас е по скоро норма\", коментира Дончев.\n\r\nТой призна, че със своя опит Цецка Цачева е важна за ГЕРБ: \"Въпреки ценността, въпреки заслугите, въпреки всичко, с което е допринесла, ситуацията предполага да вземе такова решение\", посочи вицепремиерът.\n                    \n                    \n                \r\nДончев призна, че случилото се е проблем. Българинът е много чувствителен към имотното състояние и към поведението на политиците, добави той и изрази предположение, че всичко е законно.\n\r\nТомислав Дончев обаче не пожела да коментира какво ще е евентуалното поведение на Цветан Цветанов и подчерта, че пред управляващите стоят много проблеми и предизвикателства за решаване.\n\r\n\"Цветан Цветанов има основна водеща роля в организацията на партийния живот. Той има и талант, и информация, и огромен опит, и огромно влияние. До голяма степен той е основният организатор и на партийния живот, на изборния процес\", каза той.\n\r\nТомислав Дончев декларира, че не е придобивал апартамент в луксозна сграда. \r\n ", "date": "2019.03.24", "title": "Дончев за апартаментите: Проблем! Българинът е много чувствителен"}
{"url": "https://www.dnes.bg/politika/2019/03/24/bsp-protiv-obshtestvena-porychka-za-bejanski-centrove.405500", "text": "БСП е против обявена поръчка за изграждането на бежански центрове, обяви водачът на евролистата на БСП Елена Йончева на пресконференция в централата на партията. Тя допълни, че е обявена обществена поръчка за изграждане на площадки за разполагане на контейнери за бежански центрове в Любимец, Елхово и Малко Търново. \n\nПо думите й само в Любимец се подготвят такива площадки, които да приемат 1632 бежанци.\n\r\n\"Бихме искали да кажем, че БСП е против изграждането на подобни центрове\", посочи Йончева и попита управляващите дали се крие информация от българската общественост за връщането на мигранти към България от Западна Европа, предимно от Германия. \n                    \n                    \n                \r\nСекретарят на ПГ на \"БСП за България\" Кристиан Вигенин добави, че от БСП не приемат изграждането на подобни бежански центрове, без да има необходимост за това. Той смята още, че не е необходимо да се правят подобни проекти в момент, в който миграционният натиск на българската граница е почти нулев и анализите показвали, че няма вероятност от нова бежанска вълна в бъдеще. \n\r\nВигенин попита управляващите дали тази обществена поръчка има връзка с решението отпреди дни на Съда на ЕС, което позволява на германските съдилища да връщат обратно имигранти в страните, в които те са влезли на територията на Европейския съюз.\r\nDnes.bg припомня, че преди 2 дни заместник-вътрешният министър Красимир Ципов обяви, че МВР няма да строи нови бежански лагери. В три имота на министерството близо до турската граница ще бъдат обособени площадки, които ще се ползват само в извънредна ситуация при голяма бежанска вълна и само след решение на МС по извънреден план, посочи Ципов.\r\nОбособяването на площадките се прави с европари и проектът приключва следващия януари.\n\r\nОт БСП отново коментираха и темата с апартаментите на хора от властта, които доведоха до 2 оставки – на правосъдния министър Цецка Цачева и на заместник-министъра на спорта Ваня Колева. Социалистите поискаха и шефът на ПГ на ГЕРБ Цветан Цветанов да подаде оставка и да напусне политиката. \n\r\nКакто е известно, самият Цветанов категорично отрече да има нещо незаконно в покупката му на нов апартамент и настоя, че сделката е извършена изцяло по българското законодателство. Така той опроверга съмнения в публичното пространство, че е придобил луксозното жилище в квартал \"Изток\" на много по-ниска от пазарната цена.\n\r\nЦветанов обясни преди дни, че е направил замяна със строителя на два свои апартамента в същия район и е доплатил заради разлика в квадратурата.", "date": "2019.03.24", "title": "БСП против обществена поръчка за бежански центрове"}
{"url": "https://www.dnes.bg/zvezdi/2019/03/24/zvezdite-koito-ne-obichat-da-se-usmihvat-na-cherveniia-kilim.405368", "text": "На червения килим звездите обичат да се показват в пълния си блясък. Оставили проблемите си зад стените на къщите си, знаменитостите широко се усмихват пред камери и фотообективи, за да афишират добро настроение и пълноценен начин на живот.\n\r\nНо има и такива, които не обичат толкова медийното внимание и усмивката много рядко ще се появи на лицето им в такъв момент.\n\r\n\n\r\nСлед поредицата „Здрач“ лицето на Кристен Стюарт се помрачи. Дали причината е просто в раздялата ѝ с екранния ѝ партньор Робърт Патинсън или в избора да започне да излиза с жени, не се знае. Това, което е видно е, че Стюарт вече не сияе от щастие на червения килим, а усмивката ѝ ще видим твърде рядко на бляскаво събитие. Телевизионният водещ Джими Фалън също я попита защо толкова рядко се усмихва, а тя му отговори, че всъщност може да го прави, но не става по команда.\n                    \n                    \n                \r\n\n\r\nТе станаха известни още като деца, но в настоящето предпочитат да не говорят много за личния си живот. Далеч изчезна някогашната им жизненост и двете като че ли доста бързо са се състарили. На червения килим усмивките отдавна са твърде застинали на лицата им. По този начин сестрите изглеждат почти винаги.\r\nВижте кои още звезди не се усмихват особено много на светски събития в ", "date": "2019.03.24", "title": "Звездите, които не обичат да се усмихват на червения килим"}
{"url": "https://www.dnes.bg/notifikacii/2019/03/24/ciklonyt-idai-sytvori-humanitarna-kriza-v-afrika.405502", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nМозамбик, Зимбабве и Малави са изправени пред хуманитарна криза. Причината за тежкото положение е опустошителният циклон \"Идай\" с пориви на вятъра от 170 км в час и последвалите го наводнения.\n\r\nСтихията отне живота на 417 души в Мозамбик, 139 в Зимбабве и 59 в Малави. Властите очакват броят на загиналите да се увеличи.\n\r\nСериозен е недостигът на храна, вода и лекарства в африканските държави, алармират хуманитарни работници. Редица страни изпратиха помощи за бедстващите райони. Въпреки усилията - спасителните екипи продължават да се борят с водната стихия, за да достигнат до бедстващите хора.\n\r\nВодата напълно унищожи почти всичко по пътя си. Ранените са хиляди. Властите очакват броят им да се покачва. В Мозамбик близо 90 хиляди души са евакуирани и настанени във временни убежища. В град Барея, който е и най-засегнатото от стихията населено място в страната, вече има регистрирани случаи на инфекциозни заболявания.\n                \n                \r\nОще за циклона Идай ", "date": "2019.03.24", "title": "Циклонът \"Идай\" сътвори хуманитарна криза в Африка"}
{"url": "https://www.dnes.bg/politika/2019/03/24/simeonov-zashtiti-cvetanov-i-cacheva-zashto-gi-izkarvat-zlodei.405501", "text": "Лидерът на НФСБ Валери Симеонов защити шефа на ПГ на ГЕРБ Цветан Цветанов по повод обвиненията към него за закупен апартамент в столичния квартал \"Изток\". \n\n\n\"За случая с Цветан Цветанов моето мнение е, че никой не може да държи сметка за имотна сделка, при която едни 200 кв. м се заменят за 240 кв. м с доплащане. И двата закупени апартамента са в един и същ квартал при аналогични цени и не става въпрос за никаква злоупотреба или нарушение на закона\", заяви Симеонов пред \"Фокус\". \n\r\n\"Нека тези, които в момента се упражняват, включително моите партньори, дали е било морално да се подава оставка, нека първо да отговорят има ли закононарушение. Ощетена ли е общината, държавата, платени ли са данъците? Не мога да разбера за какво някой по най-лумпенски начин и то основно медиите, ще държат сметка за това на каква цена ще бъде закупен един апартамент, след като са спазени законите и са платени данъците\", заяви бившият вицепремиер.\n                    \n                    \n                \r\nСпоред него става въпрос за обвинение, абсолютно немотивирано, необосновано и неаргументирано. \"Просто ти казват: \"Този е злодей\" без да докажат или да кажат по какъв начин. Защо да е злодей, какво е направил?\", попита Симеонов.\n\r\nТой бе категоричен и че няма абсолютно никакво основание за оставката на Цецка Цачева. \"Специално тя е един от най-почтените и неукорими в своята дейност политици\",  посочи лидерът на НФСБ. \r\n ", "date": "2019.03.24", "title": "Симеонов защити Цветанов и Цачева: Защо ги изкарват злодеи?"}
{"url": "https://www.dnes.bg/notifikacii/2019/03/24/levski-predlaga-nov-dogovor-na-niki-mihailov.405503", "text": "След като ангажиментите на Николай Михайлов към националния отбор приключат, от ръководството на Левски ще влязат в преговори с играча за подновяване на договора, съобщава \"Тема Спорт\".\n\r\nСпоразумението между двете страни изтича през лятото, но в него има опция да бъде продължен с още 2 сезона. Контрактът бе сключен с вече бившите шефове на клуба. Сега новите също ще трябва да го прегледат и да направят предложение към 30-годишния вратар.\n\r\nТой вече заяви, че се чувства щастлив в родния си клуб и няма нищо против да продължи да играе за него. Николай е чакан на \"Герена\" във вторник и тогава ще започнат разговорите между двете страни. Той бе титуляр в петъчната евроквалификация срещу Черна гора (1:1), в която получи лека травма на коляното.\n                \n                \r\nОчаква се тя да не му попречи да застане под рамката в утрешното гостуване на Косово.\n\r\nОсвен с Михайлов, ръководството на Левски трябва да води разговори и с чужденците Милош Цветкович, Давид Яблонски и Жерсон Кабрал. Техните контракти с клуба също изтичат през лятото. Шансовете двете страни да се договорят за нови обаче са много малки. Към Кабрал има интерес от турски и руски тимове.\n\r\n", "date": "2019.03.24", "title": "Левски предлага нов договор на Ники Михайлов"}
{"url": "https://www.dnes.bg/cars/2019/03/24/novi-vremena-avtomobilnata-industriia-zapochna-da-zatiaga-kolanite.405497", "text": "Най-голямото автомобилно изложение - това в Женева, завърши само преди дни. В него не взеха участие производители от ранга на Ford, Hyundai, Opel, Jaguar Land Rover и Volvo, а също така и някои по-малки брандове като PS Automobiles и Mini. Всички те пропуснаха събитие, което доскоро се смяташе за задължително. Тяхното отсъствие извади на преден план голямата тема за автомобилната индустрия за 2019 г., а именно - съкращаването на разходите, което вече стартира, пише в свой анализ \n\r\nДори печелевшите компании внимателно проучват своето участие в различните области, в това число и големите автомобилни изложения. Те се готвят за проблемите, които ги очакват в близко бъдеще. Основните от тях са три - новите законодателни ограничения на автомобилите, навлизането на нови технологии и световната търговия.\n                    \n                    \n                \r\nАвтопроизводители като BMW, Daimler, Volkswagen, Porsche, Jaguar Land Rover, Ford, Renault-Nissan вече обявиха плановете си, които предвиждат спеставянето на милиарди долари през следващите няколко години. Те са тясно свързани с изискванията на законодателството, които предвиждат електрификация на моделната гама на всяка компания.\n\r\nBMW, например, вече обяви, че ще ускорява плановете си за спестяване, за да компенсира въздействието от търговските конфликти и от увеличените разходи за електромобии. На свой ред Ford обяви съкращаването на 5000 работни места в Германия и на още няколко хиляди във Великобритания, което ще позволи на компанията да се върне към печалба в Европа. Подобен ход предприе и Volkswagen, където ще намалят броя на работниците си до 7000.\n\r\nПрезидентът на Jaguar Land Rover - Ралф Шпет, също заяви, че заради сериозните промени в автомобилната индустрия, компанията му съкращана 4500 служители, което е 10% от нейния капацитет. Британците трябва да се борят с Брекзит, с падането на продажбите в Китай, с търговската война Китай-САЩ, с новите изисквания за вредни емисии и новите стандарти за тяхното измерване (протокол WLTP), както и с намалялото търсене на автомобили с дизеловите двигатели.\n\r\nИменно двигателите с вътрешното горене носеха най-големи печалби на компаниите през последните години, тъй като автомобилите, на които се поставят, са свързани с огромна мрежа. В нея влизат заводите за производство, фирмите, които доставят оборудване, търговските центрове и сервизите. Сега обаче компаниите трябва да правят огромни разходи за батерии, а пазарът на електромобили все още е нестабилен и няма как да се направят точни прогнози за неговото развитие. \n\r\nВсичко това кара дори големите компании да започнат да мислят за сливания или съвместни проекти. Ford и VW Group са един от примерите за това, като сътрудничеството между тях в областта на лекотоварните автомобили предстои да бъде разширено и при превозните средства на ток. Това би им позволило да спестяват по 500 млн. долара на година.\n\r\nЕксперти изчисляват, че най-големите разходи на VW Group са за материали - около 77%, докато за труд са едва 18%. И тъй като тези пари няма как да бъдат спестени, икономията на средства ще се отрази най-вече на доставчиците на допълнително оборудване. Особено на тези, които осигуряват компоненти за по-скъпите автомобили. Тези от тях, които разработват и доставят системи за подпомагане на водача, няма да пострадат, тъй като тези технолигии стават все по-търсени от клиентите.\r\n", "date": "2019.03.24", "title": "Нови времена: Автомобилната индустрия започна да затяга коланите"}
{"url": "https://www.dnes.bg/stranata/2019/03/24/ot-mvr-uveriavat-niama-da-se-stroiat-bejanski-lageri.405505", "text": "Няма да се строят бежански лагери на територията на Любимец, Малко Търново и Елхово, няма и подготовка за заселване на територията на тези населени места с бежанци. Това увери заместник-министърът на вътрешните работи Красимир Ципов по време на брифинг в МВР. \n\n\nПовод за думите му стана изказване на водачът на листата на БСП за евроизборите Елена Йончева, че социалистите са против обявената поръчка за изграждането на бежански центрове. Самата Йончева попита управляващите дали се крие информация от българската общественост за връщането на мигранти към България от Западна Европа, предимно от Германия.\n\r\nВ отговор Красимир Ципов се обърна към гражданите на трите населени места: \"На територията на вашите населени места няма да се строят бежански лагери. Това трябва да стане ясно на всички вас, трябва да сте спокойни. Това, което предстои да направи МВР, е да проведе процедура за подготовка на площадки за временни кризисни центрове. \n                    \n                    \n                \r\nТези центрове са предвидени в един план за действие за справяне със засиления миграционен натиск на българо-турската граница\", посочи още Ципов и подчерта, че центровете са от затворен тип. \r\nЗаместник-министърът на вътрешните работи нарече \"откровени лъжи\" изказването на БСП. Той уточни, че има голяма разлика между бежански център и временен кризисен център.\r\nЦипов посочи, че миграционният натиск към страната ни в момента е нулев. \"След като един незаконно преминал държавната граница мигрант бъде задържан, ще бъде отведен в тези кризисни центрове от затворен тип. Там да му бъде извършена регистрация и ако не разполага с документи за самоличност, ще бъдат направени интервюта от органите на \"Гранична полиция\" и Държавна агенция \"Национална сигурност\", посочи Ципов, цитиран от \"Фокус\".\r\n\"Как България може да си позволи да не е готова за справяне с евентуален миграционен натиск\", попита още зам.-министърът.\r\n\r\n ", "date": "2019.03.24", "title": "От МВР уверяват: Няма да се строят бежански лагери"}
{"url": "https://www.dnes.bg/obshtestvo/2019/03/24/dyrjavata-odobri-zemedelcite-da-plashtat-za-zashtita-ot-gradushki.405509", "text": "Земеделските стопани да заплащат за защита от градушки по 75 стотинки на декар обработваема площ, без пасища и ливади, предвижда одобреният от кабинета проект на Закон за превенция от неблагоприятните климатични събития. \nОтпада първоначалното намерение и застрахователите да правят вноски.\r\nТова е обяснил на последното заседание на правителството земеделският министър Румен Порожанов.\r\nПроектозаконът бе одобрен от министрите в сряда. Целта му е да се разшири обхватът на системата за борба с градушките. Според разчетите това ще струва 230 милиона лева годишно. \r\nЩе бъде създадено ново държавно предприятие, което е първоприемник на настоящата Изпълнителната агенция за борба с градушките. То ще се финансира от бюджета и от вноските на земеделските стопани. \r\nКъм момента от градушки е защитена една трета от обработваемата земя в страната.\r\n ", "date": "2019.03.24", "title": "Държавата одобри земеделците да плащат за защита от градушки"}
{"url": "https://www.dnes.bg/obshtestvo/2019/03/24/plaj-more-da-ama-ne-branshyt-ochakva-truden-leten-sezon.405508", "text": "Туристическият бранш потвърди очакванията си за труден летен сезон. Хотелиери и представители на бранша по южното Черноморие отчитат спад в ранните записвания на туристи от Германия, Русия и Англия. По-малкият брой резервации от бранша обясняват с успокояването на обстановката в Турция, Мароко и Египет.\n\r\n\"Това, което забелязваме, е, че германците и руснаците имат спад и то не от тази година, а от миналата\", каза Николай Янков, директор на хотелски комплекс, цитиран от Нова телевизия. \n\r\nСпоред Министерството на туризма причина за спада на резервациите е и фалитът на авиокампании.\n\r\n\"Към момента следствие на фалита на \"Ер Германия\" наблюдаваме лек спад и от пазар Германия, но се надявам, че съответно записванията в последния момент ще бъдат добри и това ще доведе до по-ниски спадове\", каза министърът на туризма Николина Ангелкова.\r\n                    \n                    \n                Хотелиерите обясняват, че търсят нови пазари, за да компенсират отлива. Категорични са, обаче, че цените няма да се променят.\n\r\nЗа да задържат нивата на посещаемост, от бранша ще опитат да подобрят качеството на обслужването. И тук обаче удрят на камък заради липсата на квалифицирани кадри. \"Собствениците са виновни за кризата с екипа си, тъй като  държаха хората на ниски заплати години наред и просто те избягаха от страната\", обясни Борис Минчев, управител на хотел.\n\r\nЗатова и това лято ще им се наложи да внасят кадри, най-вече от Украйна и Молдова. Настояват обаче за облекчения - административни и финансови, при наемането на работници за повече от три месеца.\n\r\nЗа това, че има спад на ранните записвания на туристите от Русия в рамките на 10-15%, потвърди и министърът на туризма Николина Ангелкова.\r\n", "date": "2019.03.24", "title": "Плаж, море, да, ама не! Браншът очаква труден летен сезон "}
{"url": "https://www.dnes.bg/obshtestvo/2019/03/24/olaf-proveriava-kak-sa-kupeni-290-djipa-porychkata-za-nad-20-mln.405511", "text": "От края на миналата година ОЛАФ проверява обществена поръчка за купуването на 290 високопроходими автомобила, финализирана през 2017 г. по време на служебното правителство.\r\nТова съобщи зам.-министърът на вътрешните работи Красимир Ципов на извънреден брифинг в МВР, предаде .\n\nПоръчката е за повече от 20 млн. лв., като джиповете са доставени през миналата година и са разпределени по полицейските управления.\n\r\nБрифингът на Ципов бе, за да успокои хората от Малко Търново, Любимец и Елхово, че близо до техните населени места няма да се строят бежански центрове.\r\nПо силата на споразумение от 23 март 2017 г., сключено от служебния министър на вътрешните работи Пламен Узунов, на територията на МВР трябва да се изградят кризисни центрове край Любимец, Елхово и Малко Търново, в които ще се снема самоличност на евентуалните мигранти за документи.\r\n                    \n                    \n                Те няма да престояват повече от 72 часа.\r\nОсвен това Ципов обърна внимание, че тези центрове са от затворен тип и настанените в тях няма да могат да ги напускат. Той призова БСП да спре да всява страх у хората.\r\n ", "date": "2019.03.24", "title": "ОЛАФ проверява как са купени 290 джипа. Поръчката за над 20 млн."}
{"url": "https://www.dnes.bg/akoshtete-vqrvaite/2019/03/24/zodiite-koito-se-otkroiavat-v-tylpata.405367", "text": "Всеки човек си носи своята индивидуалност, която го отличава от останалите. Всички знаем, че има личности, които имат по-специално излъчване. Те са или супер харизматични, или имат странни навици, или правят нещата по уникален начин, или се изразяват толкова необичайно, че всеки ги запомня.\n\r\nЕдна част от знаците в астрологията притежават тази черта на личността, която ги откроява от тълпата (разбира се, това не се отнася за абсолютно всички представители на тези зодии).\n\r\nВижте кои са тези зодии:\n\r\n\n\r\nСкорпионът е естествено чудат и често пъти си избира такава професия, която изисква от личността известна ексцентричност и/или странни решения. Вярвате или не, хората от тази зодия не са толкова алчни за внимание, а просто са си особени и получават това внимание, без непременно да го търсят – чрез нетипичните си начини на мислене и поведение.\n                    \n                    \n                \r\n\n\r\nХората от тази зодия са майстори на великолепните приумици, стига това да накара другите да им обръщат повече внимание. Лъвовете могат да бъдат луди, свръхемоционални и странни, но това е само защото смятат, че странността им е страхотна черта, която ги отличава. Те искат другите да ги смятат за готини и затова се държат ексцентрично и понякога доста драматично.\r\nВижте кои са останалите зодии в", "date": "2019.03.24", "title": "Зодиите, които се открояват в тълпата "}
{"url": "https://www.dnes.bg/zvezdi/2019/03/24/rejimyt-na-leidi-gaga-za-dobra-figura-i-5-faktornata-dieta.405372", "text": "През последните няколко месеца Лейди Гага не излиза от светлината на прожекторите. След като излезе филмът \"Роди се звезда\" и спечели наградите \"Грами\", \"Златен глобус\" и \"Оскар\", тя стана по-популярна и обяви, че подготвя нов албум.\n\r\nОсвен коментарите за това, че излиза с Брадли Купър, феновете ѝ не пропуснаха да отбележат, че на всяко събитие тя изглежда зашеметяващо. А това се дължи на специалния режим, който спазва.\n\r\n\n\r\nТя е най-популярната в Холивуд. С нея са отслабнали звезди като Алиша Кийс, Джесика Симпсън, Манди Мур, Ева Мендес и други. Нарича се по този начин, защото в нея трябва да присъстват пет основни неща – фибри, белтъчини, сложни въглехидрати, мазнини и достатъчно течности. Те са комбинирани в пет хранения на ден. Лейди Гага трябва да пие много вода и неподсладени напитки и яде:\n                    \n                    \n                \r\n– пилешко, риба или млечни продукти;\n\r\n– плодове и зеленчуци;\n\r\n– пълнозърнести храни;\n\r\n– храни с мононенаситени мазнини.\n\r\nВсички ястия трябва да са с нисък гликемичен индекс, за да не се отразяват на килограмите ѝ. Разбира се, тази диета върви с поне 25-минутни тренировки, разделени на сегменти от по 5 минути.\n\r\n\"Обичам да ям киноа с черен боб, скариди на скара, красиви зеленчуци. Искам да бъда здрава и приемам вкусна и питателна храна\", коментира тя.\n\r\nПодобно на други знаменитости, Лейди Гага също се прибира по нощите от участия и яде вредни храни в колата, пътувайки. Изпълнителката признава, че се изкушава най-много от бургери и пържени картофи. Ако огладнее между отделните хранения, приема бадемово масло или нисковъглехидратни бисквити с фибри и банан.\n\r\n\n\r\nПевицата ползва услугите на треньор, който ѝ е изготвил няколко различни упражнения за натоварване и стягане на корема, както и други части на тялото. Тя ходи на спининг за стопяване на \"паласките\", сутрин прави упражнения с ластици за корема, кара и колело. Един път в седмицата има по 25 минути кардио тренировка.\n\r\nГага ходи във фитнес залата и за да ползва популярния уред VersaClimber, при който катеренето е съчетано с въртене на педали. Представлява нещо като каране на колело в изправено положение. \"Много го обичам, дори пея докато тренирам на него\", споделя изпълнителката в интервю за \"Добро утро, Америка\".\r\nВижте още за Лейди Гага и начинът, по който поддържа формата си в", "date": "2019.03.24", "title": "Режимът на Лейди Гага за добра фигура и 5-факторната диета"}
{"url": "https://www.dnes.bg/notifikacii/2019/03/24/operirat-chochev-v-milano-aut-e-za-pone-6-meseca.405495", "text": "Ивайло Чочев ще бъде опериран в Милано още днес. В зависимост от протичането на възстановяването му, националът ще може да се завърне в игра най-рано след 6 месеца.\r\nТой е аут от битките на клубния си отбор Палермо до края на сезона за завръщане в италианската Серия \"А\", като може да изпусне и цялата лятна подготовка. Почти сигурно Ивайло ще пропусне и оставащите битки на националния отбор от квалификациите за Евро 2020 до есента. \r\nУтре България гостува на Косово. На 7 юни играем като гости на Чехия, а на 10 юни приемаме Косово.\r\n ", "date": "2019.03.24", "title": "Оперират Чочев в Милано, аут е за поне 6 месеца"}
{"url": "https://www.dnes.bg/index/2019/03/24/kakva-drama-kobrata-nokautira-rumynec-v-kyrvav-mach-s-tri-nokdauna.405482", "text": "Кубрат Пулев започна с победа в САЩ, в може би най-драматичния успех в кариерата си до момента. Кобрата надделя над румънеца Богдан Дину в Коста Меса (Калифорния) след нокаут в 7-ия рунд и в крайна сметка записа своя 27-и успех в кариерата си. Това бе и 14-и нокаут в кариерата на нашенеца.\n\r\nТова пък бе втора загуба за румънеца от българина, като първата от тях бе в аматьорския бокс. Българинът започна мача плахо и неговият опонент му отвори зверска аркада в 4-ия рунд и имаше изключително сериозна вероятност мачът да бъде спрян и да бъде присъдена победа за румънския боксьор.\n\r\nВсе пак медиците край ъгъла на Пулев си свършиха прекрасно работата и закърпиха раната, за да може тя да не се отваря толкова широко и да не пречи на бълтарина да даде най-доброто от себе си в следващите няколко рунда.\n                \n                \r\nИнфарктните моменти дойдоха в 7-ия рунд. Тогава българинът изпрати румънеца в нокдаун, но съдията спря времето. Имаше реална опасност от дисквалификация заради непозволен удар, а хитрецът Дину стоеше на земята и се надяваше точно на това.\n\r\nВ крайна сметка играта бе подновена, а българинът бе абсолютен доминант и в този седми рунд. След подновяването на играта българинът изпрати в два нокдауна Дину и след втория той не се изправи, след като се оправда с проблеми с крака.\r\n ", "date": "2019.03.24", "title": "Каква драма! Кобрата нокаутира румънец в кървав мач с три нокдауна"}
{"url": "https://www.dnes.bg/politika/2019/03/24/plevneliev-s-nova-ataka-kym-radev-celta-mu-e-da-stane-premier.405481", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nГруба грешка на държавния глава е да коментира подобна тема като скандалите с имотите на властта по начина, по който той го направи. Но очевидно президента Радев не разсъждава институционално -  той просто води своите генералски битки. Това заяви президентът (2012-2017 година) Росен Плевнелиев в предаването \"Опорни хора\" на телевизия Bulgaria ON AIR. \n\n\n\"За съжаление, отново наблюдаваме същото. Винаги досега избори се правят със скандали, с жестоко противопоставяне и заявката за европейските избори за най-голямо мое съжаление е отново същата - скандали, разправии, партизантски подход и битки, вместо да погледнем голямата картина на националния интерес и на нашето място в Европа и света\", посочи бившият президент. \n                    \n                    \n                \r\nТой за пореден път нападна своя наследник Румен Радев, който по думите му гони свои цели в политиката, а не е обединител на нацията.\n\r\n\"Целта му е само една! Аз мисля, че вече не остана и капчица съмнение, че президента Радев не иска да играе президентската роля. Той в трите основни функции на държавния глава вече се провали – нито е обединител на нацията, нито е основният балансьор в демократичната държавност, нито има някаква активна външнополитическа програма. И тъй като той не иска да прави тези основни дейности на държавният глава, ние си даваме сметка, че той цели нещо съвсем друго – той се бори за властта, той иска да е бъдещ министър-председател, синхронизира действията си с опозиционните лидери, изявява се като лидер на опозицията, а не като обединител на нацията. Повече от ясно е, че той има бъдещи политически планове\", отсече Плевнелиев.\n\r\nПо думите му, когато Румен Радев влезе в битката за премиер, хората ще си дадат сметка, че \"мандатът му са 5 изгубени години\". \n\r\n\"Вече трета година от мандата на президента Радев той няма нито един приоритет, той няма ясна идеология, той няма екип, той не е поел нито един ангажимент пред българския народ... Единственото, което той прави, е да се държи популистки\", ", "date": "2019.03.24", "title": "Плевнелиев с нова атака към Радев: Целта му е да стане премиер!"}
{"url": "https://www.dnes.bg/world/2019/03/24/syndi-taims-ministri-s-plan-za-otstraniavane-na-mei.405483", "text": "Единайсет министри от кабинета на британският премиер Тереза Мей искат тя да се оттегли, твърди политическият наблюдател на \"Сънди таймс\" Тим Шипман, цитиран от Ройтерс. \r\n\"Тази нощ се подготвя мащабен преврат в кабинета за отстраняването на Тереза Мей като министър-председател\", каза той. И цитира думи на неназован министър: \"Краят е близо. Тя ще си отиде до 10 дни\". \r\nШипман заявява, че е разговарял с единайсет министри от кабинета, които искат премиерът да подаде оставка незабавно. \r\nДейвид Лидингтън, фактическият заместник на Мей, е разговарял вчера с опозиционни лидери относно гласуване на алтернатива на плана на Мей за Брекзита, пише неделното издание, цитирано от БТА.", "date": "2019.03.24", "title": "\"Сънди таймс\": Министри с план за отстраняване на Мей"}
{"url": "https://www.dnes.bg/sport/2019/03/24/i-tervel-pulev-s-pobeda-na-amerikanska-zemia.405484", "text": "Българският боксьор Тервел Пулев записа трудна, но важна победа на боксовата гала в Коста Меса, САЩ. \nБратът на Кубрат Пулев спечели по точки в 6 рунда срещу Мич Уилямс и по този начин записа своя 13-ти успех при професионалистите.\r\nБронзовият медалист от Олимпиадата в Лондон срещна сериозна съпротива от своя съперник, който издържа всички 6 рунда. В крайна сметка обаче Тервел се наложи по точки.\r\nБългаринът имаше сериозна българска подкрепа от трибуните, а малко след него на ринга се качи и Кубрат Пулев, който се наложи над румънеца Богдан Дину.", "date": "2019.03.24", "title": "И Тервел Пулев с победа на американска земя"}
{"url": "https://www.dnes.bg/index/2019/03/24/receptata-dnes-banichki-s-gybi-i-maslini.405369", "text": "Необходими продукти:\r\n1 пакет точени кори(Одрински\r\n)4-5 големи пресни печурки\r\n3 стръка пресен лук\r\n2 скилидки чесън\r\n2 домата\r\nшепа маслини без костилка\r\nпресни подправки-магданоз, босилек, риган, мащерка и розмарин\r\nсол\r\nолио\r\nнастърган пармезан (по желание)\r\nНачинът на приготвяне вижте в ", "date": "2019.03.24", "title": "Рецептата Dnes: Банички с гъби и маслини"}
{"url": "https://www.dnes.bg/notifikacii/2019/03/24/silno-zemetresenie-v-indoneziia-niama-zaplaha-ot-cunami.405485", "text": "Земетресение с магнитуд 6,3 по Рихтер разлюля индонезийските Молукски острови, предаде Ройтерс.\r\nВъпреки силния трус обаче, не последва предупреждение за цунами. На този етап няма и данни за щети и пострадали. \r\nПо данни на американските сеизмолози епицентърът е бил в морето, на 147 км североизточно от град Тернате. Огнището е било на 76,5 км под морското дъно. \r\nПо-рано днес бе съобщено за земетресение от 5,4 на остров Сулавеси, също част от Индонезия. Епицентърът му е бил на около 139 км югоизточно от град Палу, а огнището - на 10 км под земната повърхност.\r\n ", "date": "2019.03.24", "title": "Силно земетресение в Индонезия, няма заплаха от цунами"}
{"url": "https://www.dnes.bg/obshtestvo/2019/03/24/vreme-za-razhodka-nedeliata-slyncheva-i-topla.405486", "text": "Слънчев и топъл пролетен ден ни очаква днес, сочи прогнозата за времето на НИМХ.\r\nЩе духа слаб до умерен вятър от север-северозапад. Максималните температури ще са между 16° и 21°, като по-ниски ще останат в Източна България – между 12° и 15 градуса.\r\nПо Черноморието ще е предимно слънчево. Ще духа слаб до умерен северен вятър, който до края на деня ще се ориентира от юг-югоизток. Максималните температури ще са между 12° и 15°, а температурата на морската вода се покачва и вече е 9-10 градуса.\r\nВ планините също ще преобладава слънчево време. Ще е ветровито, с умерен до силен вятър от север-североизток. Максималната температура на височина 1200 метра ще е около 9°, на 2000 метра - около 2°.", "date": "2019.03.24", "title": "Време за разходка: Неделята – слънчева и топла"}
{"url": "https://www.dnes.bg/obshtestvo/2019/03/24/hvanahme-se-za-zeleno-domati-i-krastavici-poevtiniavat.405488", "text": "С настъпването на пролетта някои основни зеленчуци  поевтиняха, сочи Индексът на тържищните цени (ИТЦ), който отразява цените на хранителните стоки на едро.\n\r\nДоматите от внос поевтиняват тази седмица с 0.4 на сто, до 2,27 лева за килограм, а цената на краставиците от внос пада с 8,3%, до 2,20 лева за килограм, съобщават от Държавната комисия по стоковите борси и тържищата . \n\r\nКартофите поскъпват с 3,6 на сто и се продават по 1,14 лева за килограм на едро. Морковите се търгуват по 1,02 лева за килограм, а зелето поевтинява с 2,1% до 1,37 лева за килограм.\n\r\nЯбълките също поевтиняват с 3,9 на сто, до 0,99 лв./кг. Цената на портокалите се повишава с 6,6 на сто, до 1,29 лева за килограм. Мандарините поевтиняват с 1,2 на сто и се търгуват по 1,62 лева за килограм. Бананите поевтиняват с 0,9 на сто, до 2,13 лева за килограм. Лимоните се продават по 1,78 лева за килограм.\n                    \n                    \n                \r\nКравето сирене поскъпва с 0,5 на сто и се търгува по 5,94 лв./кг, кашкавалът, тип \"Витоша\", се купува по 10,16 лв./кг, а олиото поевтинява с 0,5 на сто и се купува по 1,87 лева за литър. \n\r\nЯйцата се продават по 0,19 лева за брой.", "date": "2019.03.24", "title": "Хванахме се за зелено! Домати и краставици поевтиняват"}
{"url": "https://www.dnes.bg/balkani/2019/03/24/predi-20-godini-nato-zapochna-bombardirovkite-nad-iugoslaviia.405487", "text": "На днешната дата, точно преди 20 години, НАТО започна кампания на въздушни удари срещу бивша Югославия. Алиансът предприе военната кампания без съгласието на ООН, за да спре конфликта между сръбските сили на Слободан Милошевич и албанските сепаратисти в Косово. \n\nПрез февруари и март 1998 г. сръбските сили предприеха няколко смъртоносни офанзиви срещу албанските сепаратисти от Армията за освобождение на Косово (АОК), убивайки много цивилни. Страните от НАТО се опасяваха от разширяване на конфликта, който можеше да обхване Балканите само три години сред Дейтънското споразумение, което сложи край на войните в Босна и Хърватия.\n\r\nПрез май САЩ изпратиха в Белград Ричард Холбрук, архитекта на Дейтънското споразумение. Паралелно с това НАТО ускори обсъждането на военните варианти. След провала на две серии преговори във Франция - през февруари и март 1999 г. в Рамбуйе и в Париж - американският пратеник направи още един опит за посредничество с Белград.\n                    \n                    \n                \r\nНа 23 март той бе на крачка да напусне президентския дворец, след като напразно се опита за последен път да убеди Слободан Милошевич да приеме решение на кризата чрез преговори. На тръгване той попита югославския президент: \"Нали разбирате какво ще стане след като си тръгна?\" \"Да. Ще ни бомбардирате\", отговори Слободан Милошевич. 29 часа по-късно, на 24 март вечерта, първите крилати ракети на НАТО удариха Югославия.\n\r\nПо данни на алианса самолетите му са изпълнили 38 000 полета над тогавашна Югославия, 10 000 от които за бомбардировки. На прицел са основно военни и инфраструктурни обекти. В някои случаи обаче ракетите попадаха в граждански цели, като броят на убитите цивилни е между 500 и 2500 по различни оценки.\n\r\nВ крайна сметка на 10 юни 1999 година Слободан Милошевич изтегля сръбските сили от Косово.", "date": "2019.03.24", "title": "Преди 20 години: НАТО започна бомбардировките над Югославия"}
{"url": "https://www.dnes.bg/notifikacii/2019/03/24/kobrata-sled-uspeha-nad-dinu-arkadata-ne-beshe-goliam-problem.405489", "text": "Кубрат Пулев даде кратко интервю за американската телевизия още на ринга веднага след победата си с нокаут срещу румънеца Богдан Дину. Българинът спечели мача в седмия рунд, когато съперникът му се озова три пъти на земята и в крайна сметка не успя да завърши срещата. \n\"Първо искам да благодаря на българската публика: Уникални сте\", обърна се на български Кобрата към феновете в зала \"Хангара\". Сред тях беше и актьорът Димитър Маринов, който е част от екипа на спечелилия \"Оскар\" филм \"Зелената книга\".\n\r\n\"Понякога не правим нещата добре и това ни се връща. Сега се чувствам много добре. Просто се бия! Аркадата не беше голям проблем. Бях готов за мача, а понякога кръвта ме кара да съм още по-гладен за успеха\", посочи Пулев.\n                \n                \r\n\"Нямаше значение дали ще се изправи в края на седмия рунд, бях подготвен, можех да направя всичко. Боксирах се добре, показах добри удари, добра стратегия. Подготвихме се продължително и много добре и това се доказа на самия ринг\", завърши Кобрата\r\n ", "date": "2019.03.24", "title": "Кобрата след успеха над Дину: Аркадата не беше голям проблем"}
{"url": "https://www.dnes.bg/index/2019/03/24/spasitelna-akciia-po-voda-i-vyzduh-tegliat-na-buksir-kruizniia-korab.405490", "text": "\n\r\nКруизният кораб \"Вайкинг скай\", който аварира в събота в опасни води край западния бряг на Норвегия с над 1300 души на борда, успя да задвижи три от четирите си двигателя и ще бъде изтеглен на буксир до пристанище, съобщиха норвежките спасителни служби, цитирани от Франс прес. \n\"Три от четирите мотора работят, което означава, че корабът сега може да се придвижва сам\", каза за АФП говорител на Центъра за спасителни операции за Южна Норвегия Пер Фиел.\n\r\nВъпреки това зрелищната операция по евакуиране на пътниците с хеликоптер тази сутрин продължава, допълни той.\n                \n                \r\nПо данни на полицията 338 от общо 1373-та души на кораба вече са прехвърлени на сушата, след като са били откарани с хеликоптер един по един.\n\r\nКъм 6 часа тази сутрин 338 души бяха евакуирани, а 17 - настанени в болница, каза полицейски източник. Полицията уточни, че повечето пътници са британци и американци.\n\r\nРано тази сутрин \"Вайкинг скай\" се отдалечаваше със скорост 2-3 възела (4-5 км/ч) от осеяния с опасни рифове бряг в област Мьоре о Румсдал. Корабът ще бъде откаран на буксир до пристанището в град Молде, казаха от службите.", "date": "2019.03.24", "title": "Спасителна акция по вода и въздух: Теглят на буксир круизния кораб"}
{"url": "https://www.dnes.bg/politika/2019/03/24/cacheva-bila-gotova-s-ostavkata-oshte-v-chetvyrtyk.405492", "text": "Подалият оставка правосъден министър Цецка Цачева обяви, че още в четвъртък е била готова със своята оставка.\n\r\n\"Винаги, когато има подобен скандал, когато е замесено името на политик, личното ми виждане е, че трябва да се носи отговорност. Бях готова още в четвъртък с подаване на оставка. Беше коректно да изчакам министър-председателя господин Борисов да се завърне в България от Брюксел\", посочи Цачева в предаването \"Денят започва с Георги Любенов\" по БНТ. \n\nБившият председател на парламента отново обяви, че оставката й не е по искане на премиера Борисов, а е нейно лично решение.\r\nЦачева допълни, че ще ползва годишния си отпуск, за да не пречи на проверките по случая. Отговорност на министър-председателя е да реши кой да заеме мястото ми - ако поиска идея или съвет, ще му дам, допълни тя.\n                    \n                    \n                \r\nВ интерес на ГЕРБ и на правителството е този акт, който аз извърших, допълни още Цачева. \"Всеки трябва да отговаря сам за себе си, мисля че така се носи отговорност\", заяви тя и призова да се изкача проверката да установи как стоят нещата в действителност. \n\r\n\"Работя 10 години, за тези години имам някакви спестявания, не се притеснявам, нека да се проследи\", призова още правосъдният министър в оставка. По думите ѝ сделката за нейния апартамент е сключена по законите на страната и е без нарушения.\r\n ", "date": "2019.03.24", "title": "Цачева била готова с оставката още в четвъртък"}
{"url": "https://www.dnes.bg/kino/2019/03/24/kleta-rozeta.405042", "text": "Във всекидневието на отритнатите от обществото ни въвеждат братя Дарден с филма си \"Розета\", носител на \"Златна палма\" през 1999 г.\r\nГлавната героиня идва от покрайнините на белгийски град, а мечтата й е съвсем скромна. Да живее като обикновените хора. Така единствената й цел, която запълва живота й е  да има работа, но това не е съвсем лесно, предвид сприхавия й нрав.\r\nБелгийските режисьори следят героинята си отблизо без да я лишават от нормалните за всеки човек недостатъци. Прибавят и недоброжелателната й семейна среда, което допълнително усложнява перипетиите на Розета.\r\nРазказан сурово и безкомпромисно, филмът отразява съдбата на онеправданите, които за миг не са идеализирани Камерата следва нервно героинята, облечена все в черна поличка и анцунг и улавя отблизо гнева й в момента, в който остане без работа.\r\n                    \n                    \n                Дарден не я щадят и не скриват недостатъците й. Честният им подход към персонажите ги прави любимци на едни от най-престижните кинофестивали. На тях режисьорите имат успех и с другите си филми  \"Детето\", \"Момчето с колелото\" и \"Непознатото момиче\", където  също  изследват хората, които с нищо не се  отличават и с нищо не могат да се похвалят.\n\r\nВ ролите ще видим Емили Дьокен, Оливие Гурме и Фабрицио Ронджоне. Гледайте \"Розета\" на 23 март от 23.00 часа по телевизия  .\n\r\n ", "date": "2019.03.24", "title": "Клета \"Розета\""}
{"url": "https://www.dnes.bg/stranata/2019/03/24/kola-blysna-3-godishno-dete-v-razgrad.405493", "text": "3-годишно дете е блъснато от лек автомобил в Разград, съобщиха от Областната дирекция на МВР.\r\nИнцидентът станал около 19.00 часа на 22 март, когато момчето внезапно изскочило на пътното платно. \r\nАвтомобилът е управляван от 38-годишна жена от града, която е тествана за употреба на алкохол. Пробата е отрицателна.\r\nПострадалото момче е откарано в МБАЛ-Разград с комоцио и контузни рани по главата. Няма опасност за живота му. По случая се води досъдебно производство.", "date": "2019.03.24", "title": "Кола блъсна 3-годишно дете в Разград"}
{"url": "https://www.dnes.bg/notifikacii/2019/03/24/hiliadi-se-sybraha-na-bdenie-v-kraistchyrch.405496", "text": "Хиляди хора се стекоха в новозеландския град Крайстчърч на бдение в памет на убитите при терористичното нападение в две джамии в града преди малко повече от седмица, предаде Асошиейтед прес.\r\nСпоред властите във възпоменателната проява са участвали близо 40 000 души. Тя се състоя край сцената, подготвена за концерт на канадския музикант Брайън Адамс, който след атаките беше отменен.\r\nНа бдението бяха прочетени имената на жертвите, отправени бяха молитви, имаше песни и речи. \r\nСлед атентата в Нова Зеландия се състояха множество събития в памет на жертвите. В петък, седмица след трагедията, хората в цялата страна откликнаха на мюсюлманския призив за молитва, припомня БТА.\r\nСледващия петък пък ще се състои национална възпоменателна церемония, съобщи канцеларията на министър-председателката Джасинда Ардърн, цитирана от Франс прес.\r\nИзвършителят на нападението - 28-годишният австралиец Брентън Тарант, ще се яви в съда на 5 април. ", "date": "2019.03.24", "title": "Хиляди се събраха на бдение в Крайстчърч"}
