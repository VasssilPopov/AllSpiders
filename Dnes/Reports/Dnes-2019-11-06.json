{"url": "https://www.dnes.bg/index/2019/11/06/na-ukrainskiia-front-nadejdi-za-mir-sled-otdalechavaneto-na-voiskite.428645", "text": "Кокошки кълват в дворовете на спокойното село, но следите от куршуми по стените на къщите напомнят за постоянното напрежение. Въпреки всичко украинското село Катеринивка се надява след отдалечаването на войските от фронтовата линия мирът да се върне.\n\r\n\"Тук всички мечтаем за мира, който Вовочка ни обеща, и всичко да е както преди!\", възкликва 67-годишната жителка Валентина Резник, използвайки умалителната форма на името на украинския президент Володимир Зеленски.\n\r\nИзбран начело на държавата през април, 41-годишният бивш комедиен актьор си постави за главна цел да възстанови мира в страната си, в част от източните райони на която се води война с подкрепяните от Москва проруски сепаратисти.\n                \n                \n                \r\nВследствие на инициативата на Зеленски, който иска споразумение с Москва за организиране на среща на върха в опит да се сложи край на конфликта, отнел за пет години живота на близо 13 000 души, Украйна и сепаратистите предприеха миналата седмица изтегляне на частите си в малък участък от фронтовата линия близо до село Золотое в Луганска област.\n\r\nТази инициатива предизвика бурни протести в Киев, най вече сред националисти и бивши участници в бойните действия, след като критици на президента съзряха в нея \"капитулация пред Кремъл\".\n\n\nКрайнодясното движение \"Национален корпус\" дори изпрати въоръжени бойци в Золотое. Около 40 от тях са разположени там да \"наблюдават оттеглянето\" и да \"пазят\" цивилните, заяви в събота за АФП Роман Чернишев, говорител на тази организация.\r\n\r\nВ контролираното от украинската армия село Катеринивка, част от което (около 90 къщи) се намира в зоната на изтеглянето, няколко цивилни изразиха пред АФП предпазлив оптимизъм.\n\r\n\"Не вярвам да ни върнат териториите (под контрола на сепаратистите). . . Реалисти сме и искаме просто да престанат да стрелят\", коментира 53-годишният миньор Олексий. След изтеглянето \"стана по-спокойно\", казва той.\n\r\nКато почти всички жители на Катеринивка Олексий работи в местната въглищна мина. Държавното предприятие преживява трудности и не е изплащало заплати от четири месеца, което задълбочава мизерията в този дълго пренебрегван район в Донбас.\n\r\nДвама жители, пожелали да останат неназовани, обвиниха украинските военни, че стрелят по сепаратистките позиции от населени зони.\n\r\nПосле те се оттеглят, \"а ние оставаме, опасявайки се от ответни действия\", каза пред АФП единият от тях.\n\r\nДруги войници на Киев, с нашивки \"Украйна или смърт\", се установяваха в събота на нови позиции на неколкостотин метра от предишните. Те потвърдиха, че престрелките на практика са престанали, но остават нащрек.\n\r\n\"Съмняваме се, че сепаратистите наистина са се изтеглили и смятаме, че се канят да заемат досегашните ни позиции\", казва Володимир, войник с гъста брада и калашник на гърдите.\n\r\nПри атака \"бихме могли да се върнем на позициите си за четири минути\", уверява той.\n\r\n\"Някои жители на селото ни питат: \"Защо ни изоставяте? Разчитаме на вас\". Други са гледали прекалено много руската телевизия и мислят, че ще е по-добре, ако си тръгнем\", допълва войникът.\n\r\nНаселението, живеещо близо до фронтовата линия, гледа повече руски телевизионни канали, които се хващат по-лесно в района. Години наред мнозина смятаха правителството в Киев за \"нацистки режим\", а украинската армия - за \"наказателни сили\".\n\r\nСлед изтеглянето на военните украинската полиция разположи в Катеринивка въоръжени патрули. Високопроходимите бели автомобили на наблюдателите от Организацията за сигурност и сътрудничество в Европа (ОССЕ) също кръстосват неравния терен.\n\r\n\"Във военен план изтеглянето е нещо лошо, но в политически е добро\", обобщава Володимир.\r\n/БТА/", "date": "2019.11.06", "title": "На украинския фронт: Надежди за мир след отдалечаването на войските"}
{"url": "https://www.dnes.bg/notifikacii/2019/11/06/katrin-deniov-e-s-insult-no-niama-paraliza.428806", "text": "Катрин Деньов получи инсулт, заяви семейството й в комюнике, разгласено от говорителката й Клер Бондел, предаде Франс прес.\r\nЗа щастие 76-годишната актриса не е получила парализа, но ще трябва известно време да се възстановява. \r\nТя е хоспитализирана в парижка клиника, оповести семейството й, без да даде повече подробности.\n\r\nПо-рано днес в. \"Паризиен\" съобщи, че Деньов се е почувствала зле през нощта във вторник срещу сряда. От няколко седмици актрисата се снима във филма \"Приживе\" на Еманюел Берко. В него тя играе майка, чийто син (Беноа Мажимел) е болен от рак.\r\nКатрин Деньов е един от символите на френското кино. Наричат я \"Ледената кралица\" заради деликатната красота и хладните маниери. Тя става световна звезда през 60-те години на миналия век. (БТА)", "date": "2019.11.06", "title": "Катрин Деньов е с инсулт, но няма парализа"}
{"url": "https://www.dnes.bg/sofia/2019/11/06/sled-incidenta-vyv-varna-obezopaseni-li-sa-spirkite-v-sofiia.428803", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nСлед тежкия инцидент във Варна, където кола се вряза в спирка и рани трима души, а 14-годишно момиче е в тежко състояние в болницата, експерти искат единни правила за обезопасяване на спирките.\r\n\"За разлика от еластичната ограда, антипаркинг колчета не биха могли да  спрат една кола при удар с висока скорост\", коментира Емил Марков от Института за пътна безопасност пред. Според него трябва да се проверят местата, на които има концентрация на пътнотранспортни произшествия.\r\nМарков твърди, че в столицата трябва да се направи звено по пътна безопасност. Броят загинали хора нараства, а мерките за превенция на тези инциденти, не са толкова скъпи. \n                    \n                    \n                \n                \n                \n                \r\n\"За миналата година официалната статистика е 146 тежки ПТП със 160 ранени и 4 загинали\", допълни Марков. \n\r\nОсновен проблем, който отбеляза той, е липсата на конкретни единни правила за това как трябва да бъде поставена една спирка и как да бъде обезопасена.", "date": "2019.11.06", "title": "След инцидента във Варна: Обезопасени ли са спирките в София? "}
{"url": "https://www.dnes.bg/rusia/2019/11/06/padaneto-na-berlinskata-stena-kogato-moskva-podade-ryka-na-zapada.428772", "text": "Когато Берлинската стена рухна, Съветският съюз отстъпи, като остави комунистическото правителство на ГДР да падне и след това бързо прие обединението на Германия. Руският президент Владимир Путин днес обвинява съветското ръководство в наивност, дала възможност за разширяване на НАТО на изток, пише Асошиейтед прес.\n\r\nМнозина в Русия споделят това виждане и възприемат падането на Берлинската стена и обединението на Германия като момент, в който Москва е подала ръка на Запада с надеждата да открие нова ера на партньорство, но е била излъгана от западните страни.\n\r\nБившият съветски президент Михаил Горбачов окуражи комунистическите лидери от Централна и Източна Европа да последват примера му, като започнат либерални реформи, както и да не предприемат мерки за укрепване на режимите си, когато те започнаха да се пропукват под напора на продемократичните сили. През 1989 г. реформаторите взеха властта в страните от съветския блок и сложиха край на повече от четири десетилетия комунистическо управление.\n                    \n                    \n                \n                \n                \n                \r\nБързината на промените изненада самия Горбачов.\n\n\nНеотдавна, в навечерието на 30-ата годишнина от падането на Берлинската стена на 9 ноември, бившият съветски лидер каза в интервю, че е приветствал демократичните промени в ГДР и други страни от съветския блок, но не е предполагал, че Берлинската стена да падне толкова скоро.\n\r\n\"Не само ние, но и западните ни партньори не очаквахме, че историческите събития ще се развият толкова бързо\", каза Горбачов пред в.\"Известия\".\n\r\nНа следващата сутрин след падането на Берлинската стена Горбачов свиква заседание на ръководния орган на комунистическата партия - Политбюро, за обсъждане на отговора на Съветския съюз. \"Политбюро единодушно реши, че трябва категорично да се изключи използването на сила. Някои със сигурност са искали да \"възстановят реда\" с танкове, но тогава си замълчаха\", каза бившият съветски лидер в интервюто.\n\r\nПавел Палажченко, които по онова време работи като преводач на Горбачов, каза, че всяко друго решение би имало изключително сериозни и тежки последици и е можело да доведе до катастрофа.\n\r\nСъветският съюз разполагаше с повече от 300 000 войници, 12 000 танка и други бронирани машини в ГДР.\n\r\n\"На практика биха могли да затворят цялата граница с танковете си, но те останаха в казармите\", каза Владислав Зубок, експерт по съветска история в Лондонската школа по икономика, и добави: \"За съветското ръководство бе ясно, че е невъзможно да върнат духа обратно в бутилката. Започна нова епоха\".\n\r\nНиколай Андреев, който е бил полковник от съветските войски в ГДР, каза, че е изпитал облекчение, когато видял, че съветското ръководство не се опитва да възстанови контрола със сила.\n\r\n\"Радостно бе, че всичко се стана мирно, без военен конфликт, без стрелба и кръвопролития\", каза той.\n\r\nСамият Съветски съюз тогава преживяваше бурни времена на промени. Либералните реформатори в новоизбрания съветски парламент настояваха за премахване на монопола на комунистическата партия върху властта, а в съветските републики бързо придобиваха влияние движенията за независимост. Съветските медии, променени от политиката на Горбачов за гласност, свободно отразяваха падането на Берлинската стена.\n\r\n\"Сигурен бях, че войските ни няма да предприемат никакви радикални действия. Политиката на Горбачов беше гаранция за това\", каза Вячеслав Мостовой, отразявал падането на стената по съветската държавна телевизия.\n\r\nСлед падането на Берлинската стена Горбачов се съгласи да бъдат ускорени преговорите за обединение на Германия и за голяма изненада на Запада лесно прие членството й в НАТО. Той каза пред \"Известия\", че е премахнал един източник на напрежение в центъра на Европа и е спомогнал коренно да се подобрят отношенията с Германия.\n\r\nНо мнозина в Русия продължават да смятат, че Горбачов е виновен затова, че е предал съветския съюзник ГДР и е пожертвал жизненоважните интереси на Москва в преговорите със западните държави.\n\r\nСред тях е и Путин, който обвинява съветския лидер, че наивно се е подвел по обещанията на Запада, че НАТО няма да се опита да приеме за свои членове държавите от бившия съветски блок, вместо да поиска писмени гаранции.\n\r\n\"Горбачов направи грешка\", каза Путин и допълни: \"В политиката споразуменията трябва да се закрепват в документ. Той само води разговори за това и реши, че това е договорено\".\n\r\nГорбачов възрази, че би било абсурдно да се искат от Запада писмени гаранции да не бъдат приемани бивши страни членки на Варшавски договор в НАТО, защото това би означавало да се обяви съветския военен съюз за мъртъв, дори преди да е прекратил съществуването си през юли 1991 г.\n\r\nСпоред Путин обаче политика на Горбачов по отношение на Германия е била проява на непростима слабост, оставила дълбок отпечатък в съзнанието му. Месец след падането на стената Путин, тогава подполковник от КГБ, работещ в Дрезден - ГДР, е трябвало да се изправи пред демонстрантите, опитали се да влязат в централата на КГБ, след като съветските войски пренебрегнали отчаяния му призив да защитят сградата. Накрая той успял да разубеди тълпата без насилие.\n\r\nПо времето, когато Кремъл договаря обединението на Германия, Съветският съюз започва да се разпада, разтърсван от икономическа криза и политически брожения. Резервите на страната от твърда валута се изчерпват и Кремъл се бори да плати дълговете си, което поставя Горбачов и правителството му в слаба позиция на преговорите.\n\r\n\"Съветският съюз беше в криза и не би могъл да преговаря от равнопоставена позиция със Запада\", каза Зубок.\n\r\nИкономическите проблеми на страната продължиха след окончателния му разпад през 1991 г., след който Русия стана силно зависима от западна финансова помощ през 90-те години. Някои от елитните съветски войски набързо бяха изтеглени от Германия, без в Русия да е подготвена елементарна инфраструктура за тях и се наложи те да бъдат настанени в палатки. Германия помогна да се финансира изтеглянето, но мнозина в Русия смятаха, че помощта е недостатъчна.\n\r\nВ последвалите години Кремъл не можеше да направи нищо, за да се противопостави на разширяването на НАТО, която прие Полша, Унгария и Чехия през 1999 г., а през следващите години и други бивши страни от съветския блок, както и трите бивши балтийски съветски републики.\r\nРазширяването на НАТО на изток бе до голяма степен възприето от Русия като доказателство за враждебните намерения на организацията, което допринесе за разпалването на антизападни настроения.\n\r\n\"Недоверието към Запада, към потенциалните партньори от другата страна все още е налице\", каза Константин Косачов, близкият до Кремъл председател на комисията по външна политика на горната камера на руски парламент. Той твърди, че Западът, воден от желанието си да обяви победата си в Студената война, е пропилял възможностите за изграждане на по-сигурен свят.\n\r\n\"В известен смисъл щетите са необратими\", каза Косачов и допълни: \"Съветският съюз и след това Русия сами направиха избор да прекратят конфронтацията със Запада и да започнат сътрудничество. Това можеше да доведе до ситуация, която да е печеливша за всички, но за да стане това, западните страни трябваше да бъдат много по-разумни и много по-щедри\".\r\n/БТА/", "date": "2019.11.06", "title": "Падането на Берлинската стена: Когато Москва подаде ръка на Запада"}
{"url": "https://www.dnes.bg/obshtestvo/2019/11/06/kupuvame-dva-koraba-minni-lovci-ot-niderlandiia.428771", "text": "Министерският съвет одобри проект на договор  за закупуване на два кораба минни ловци между правителството на Република България и правителството на Кралство Нидерландия. Сумата за тях е 1 996 000 евро без ДДС.\r\n\r\nПридобиването на минните ловци ще допринесе за повишаване на способностите на българските Военноморски сили за изпълнение в пълен обем на задълженията за провеждане на противоминни операции, съобщиха от правителствената пресслужба.\r\nЦелта е осигуряване безопасността на корабоплаването в морското ни пространство в мирно време, както и успешно изпълнение на военновременните задачи в национален и съюзнически формат в НАТО и ЕС.\r\n\r\nСъгласно Закона за международните договори на Република България, с одобряването на проекта на договор за закупуване на двата кораба, правителството упълномощава министъра на отбраната да проведе преговори и да подпише договора, при условие на последваща ратификация от Народното събрание на Република България.", "date": "2019.11.06", "title": "Купуваме два кораба минни ловци от Нидерландия"}
{"url": "https://www.dnes.bg/obshtestvo/2019/11/06/vzemat-za-osinoviavane-rodno-bebe-ot-roditelite-mu-v-angliia.428807", "text": "Българско бебе трябва да бъде осиновено в Англия, въпреки че в резултат на това сигурно ще изгуби културната си идентичност. Това е решил английски съдия, пише издаваният в Брадфорд в. \"Телеграф&Аргъс“, цитиран от БНР.\n\r\nСъдия Сара Линч е трябвало да вземе решение за бъдещето на момичето, чието име не се съобщава по искане на социални работници. Те твърдят, че българските родители не могат да оказват сигурна грижа за детето.\n\r\nСъдийката заявила още, че осиновяването \"най-вероятно“ ще доведе до загуба на идентичността на момичето като българско дете. Но добавила, че няма възможност бебето да бъде оставено на родителите и решила, че единствено осиновяване ще донесе сигурността, от която се нуждаело детето.\n                    \n                    \n                \n                \n                \n                \r\nСара Линч посочила в писменото си становище, че детето на можело да бъде показано в медиите, но в случая е въвлечен общинският съвет на Брадфорд, графство Западен Йоркшир.\n\r\nТя допълва, че детето, което скоро ще навърши 1 година, трябвало да бъде осиновено след анализ на доказателства от скорошно съдебно слушане в Лийдс.\n\r\nРодителите искали да остане с тях и не се съгласили и „с намек“ за осиновяване.\n\r\nНо социалните работници заявили, че бебето няма да е на сигурно място у дома, а подходящи за осиновяване роднини няма на разположение.\n\r\nСлучаят се следи от българското посолство в Лондон.\n\r\nСъдийката е уведомена, че момичето има брат, който живее с дядо си в България.", "date": "2019.11.06", "title": "Вземат за осиновяване родно бебе от родителите му в Англия "}
{"url": "https://www.dnes.bg/crime/2019/11/06/zadyrjaha-veterinarni-lekarstva-na-malko-tyrnovo.428743", "text": "Митническите служители на пункта в Малко Търново задържаха контрабандни ветеринарни лекарства, съобщиха от Агенция \"Митници\". \n\r\nСтоката е открита при проверка на влизащ в страната от Турция микробус, управляван от български гражданин. \n\r\nШофьорът и всички петима пътници в микробуса са заявили, че не внасят нищо за деклариране, но при последвалата митническа проверка, митническите служители откриват между багажа на пътниците четири кашона, съдържащи общо 240 фабрични опаковки с три различни вида лекарствени препарати за ветеринарномедицинска употреба.\n\r\nВърху всички опаковки има обозначения, че са предназначени за лечение на птици. Установено е, че лекарствените препарати са собственост на шофьора на микробуса - български гражданин. Срещу него е съставен акт за нарушение на Закона за митниците.\n                    \n                    \n                \n                \n                \n                \r\nТова е трети случай на задържани контрабандни лекарствени средства през пункта в Малко Търново за последните няколко дни. Други 13 опаковки с инжекционни системи - писалки с хормон на растежа \"Genotropin\" са открити в багажа на влизащи в страната двама пътници, при съвместни проверки на митническите и гранични служители на пункта през октомври. \n\r\nВ първия случай, 7 опаковки \"Genotropin\" са били укрити в найлонова торба, поставена вътре в кутия с прах за пране в багажа на турски гражданин, пътуващ с автобус. Други 6 опаковки \"Genotropin\" са открити на дъното на чанта с хранителни продукти на полски гражданин, пътуващ с лек автомобил. Контрабандните лекарствени средства са иззети.", "date": "2019.11.06", "title": "Задържаха ветеринарни лекарства на Малко Търново"}
{"url": "https://www.dnes.bg/index/2019/11/06/3-zodii-ot-koito-jenite-triabva-da-biagat.428797", "text": "Зодиите имат голяма роля при формирането на характера на човек. Понякога жените се чудят защо не им върви в любовта или попадат на партньор, с който вечно се карат. Основната причина за това е, че не се интересуват от астрология и не търсят човек, който да подхожда на техния знак. \r\nИма мъже с определени зодии, които са истински кошмар за жените. Когато започнат една връзка, те са много внимателни и любвеобилни, но за кратко. Те са изключително ревниви, вечно недоволни и може да ги определим като емоционални насилници. \r\nЕто мъжете от кои три знака притежават тези качества: \r\n\r\nМоже да се каже, че този знак \"се храни\" с емоции. Понякога Ракът е толкова объркан, че няма представа как да се справи с бушуващата стихия в него и си го изкарва на другите. \r\n                \n                \n                Този знак се влияе до голяма степен от фазите на Луната, която увеличава вътрешните му противоречия. Тя е причината за някои сътресения, които могат да се отразят зле на връзката. Ракът няма да вии изостави, но неволно може да ви наранява с поведението си. \r\n\r\n ", "date": "2019.11.06", "title": "3 зодии, от които жените трябва да бягат "}
{"url": "https://www.dnes.bg/eu/2019/11/06/rumynskiiat-kandidat-evrokomisar-izbran-zashtoto-e-jena.428808", "text": "Кандидатът за еврокомисар от Румъния беше избрана, защото е жена, което ще позволи да се възстанови балансът между мъже и жени в бъдещата Европейска комисия. Паритетът между половете е цел на бъдещата шефка на Еврокомисията Урсула фон дер Лайен, потвърди неин говорител.\r\nЕвродепутатката Адина Йоана Валеан беше одобрена за транспортен еврокомисар от Фон дер Лайен днес и ще се яви следващата седмица на изслушване пред Европарламента. Фон дер Лайен е разговаряла днес и с другата румънска номинация евродепутатът Зигфрид Мурешан.\r\nИ двамата са се представили добре, но е предпочетена Валеан, която е председател на парламентарната комисия за промишленост, изследвания и енергетика. Фон дер Лайен вече отказа поне трима предложени й мъже за поста, след като първият избор на Румъния - Рована Плумб, беше отхвърлена от Европарламента заради конфликт на интереси.\r\n                    \n                    \n                \n                \n                \n                Изборът на Валеан идва, след като вчера втората по големина група в Европарламента - на социалистите, предупреди Фон дер Лайен, че няма да приеме само мъже на четирите все още свободни места в нейния екип. Унгария и Франция, чийто кандидат комисари също бяха отхвърлени от Европарламента, предложиха за замени мъже. Оливер Вархали и Тиери Бретон бяха одобрени от Фон дер Лайен миналата седмица.\r\nЗа разлика от досегашните румънски кандидати, които бяха социалисти, Валеан е от ЕПН, което ще наклони везните на партийния баланс в Еврокомисията. Румънката е евродепутат от 2006 г, като е работила в Европейския парламент в различни области, включително екология, транспорт и бюджет.\r\nДнес Урсула фон дер Лайен е писала до британския премиер Борис Джонсън, за да го подкани да даде кандидат, съобщи неин говорител. Обединеното кралство е длъжно да прати еврокомисар след получената нова отсрочка за Brexit до 31 януари.\r\nВ писмото Джонсън се подканя да изпрати име на жена, за да се възстанови паритета между половете сред еврокомисарите. Избраната за председател на Еврокомисията моли предложението от Лондон да се даде възможно най-бързо, за да започне прослушването на кандидатите в Европарламента и следващата Еврокомисия да започне работа от 1 декември.\r\nКомисията Фон дер Лайен трябваше да встъпи в длъжност от 1 ноември, но четирима от номинираните за еврокомисари бяха отхвърлени от евродепутатите, като френската и румънската замени се забавиха по различни причини, което остави екипа на Жан-Клод Юнкер да управлява с ограничени правомощия, докато новата Комисия бъде одобрена.", "date": "2019.11.06", "title": "Румънският кандидат-еврокомисар избран, защото е жена"}
{"url": "https://www.dnes.bg/obshtestvo/2019/11/06/davat-4-5-mln-lv-nagradi-za-direktori-na-uchilishta-i-zabavachki.428762", "text": "Отпускат се 4,5 млн. лв. за допълнителни възнаграждения на директори на детски градини, училища и центрове за подкрепа, съобщиха от правителствената пресслужба. \r\n\r\nПарите се отпускат за постигнати резултати.\r\nОт тях 2 056 800 лв. са за 1714 директори на детски градини, 2 356 378 лв. - за 1 941 директори на училища, 140 859 лв. са за 120 директори на центрове за подкрепа за личностно развитие и 7 655 лв. за 7 директори на центрове за специална образователна подкрепа.\r\nСредствата се осигуряват за сметка на намаление на утвърдените разходи по бюджета на Министерството на образованието и науката за 2019 г.", "date": "2019.11.06", "title": "Дават 4.5 млн. лв. награди за директори на училища и забавачки"}
{"url": "https://www.dnes.bg/world/2019/11/06/razsledvat-bylgarin-opital-da-vnese-2200-paketa-cigari-v-rumyniia.428781", "text": "Български гражданин, който пътувал в микробус, е разследван за опит да внесе в Румъния през граничния пункт Русе-Гюргево 2200 пакета цигари на обща стойност 41800 леи (17 196 лева), скрити в багажа му, предаде Аджерпрес.\r\n\r\nВ съобщение на граничната полиция в Гюргево се уточнява, че микробусът с българска регистрация бил управляван от 34-годишен български гражданин. \r\n\r\nПри проверка на превозното средство граничните полицаи открили в няколко пътни чанти общо 2200 пакета цигари.\r\n\r\nУстановено е, че те принадлежат на 23-годишен български гражданин, пътуващ в микробуса. Лицето заявило, че е купило цигарите в България и възнамерявало да ги пренесе до Германия, за да ги продаде там, посочва БТА.\r\n ", "date": "2019.11.06", "title": "Разследват българин, опитал да внесе 2200 пакета цигари в Румъния"}
{"url": "https://www.dnes.bg/zvezdi/2019/11/06/djenifyr-anistyn-s-estestvenata-si-kosa-pokaza-kydrici.428755", "text": "Дженифър Анистън се върна към корените си. Звездата редовно си изправя косата и се появява с права прическа по събития, но сега тя заложи на емблематичните си къдрици, които сме виждали в началото на кариерата ѝ.\r\nФризьорът Крис Макмилан решил да направи къдрава коса на Дженифър за премиерата на  \"The Morning Show’s\", на която актрисата присъства миналата седмица.\r\n \r\nСтилисът споделя, че по рождение Анистън е с къдрава и чуплива коса на вълнички, а той само я е оформил с луксозни продукти.\r\n \r\nАктрисата от \"Приятели\" много пъти е признавала, че е фенка на изправянето на косата и го прави от много време.\r\n \r\n\"Обичам косата си, когато е изправена. Когато бях малко момиченце, имах наистина много дълга и права коса - стигаше до кръста ми и под него. И когато майка ми ми позволи да правя каквото искам с косата си, аз я отрязах, което беше грешка. Никога повече не порасна толкова. И когато\r\n \r\n", "date": "2019.11.06", "title": "Дженифър Анистън с естествената си коса, показа къдрици"}
{"url": "https://www.dnes.bg/bulgaria/2019/11/06/mvr-s-prihodi-ot-globi-skacha-zaplashtaneto-za-noshtniia-trud.428801", "text": "В момента имаме преизпълнение на бюджета на МВР в приходната част, защото повишихме освен събираемостта и техническите средства, които генерират глоби. Това заяви пред медиите вътрешният министър Младен Маринов след изслушване в ресорната парламентарна комисия и представяне на проектобюджета на МВР за 2020 г.\r\nМаринов отбеляза, че се надява тази дейност да се увеличава до известна степен, след което да започне да работи превенцията. Той допълни, че повишената събираемост на глобите е един от начините да се намали войната по пътищата.\r\nПо думите му предвиденият за МВР бюджет от близо 1,7 млрд.лв. ще бъде достатъчен да се поддържа щатната численост и готовността за опазване на обществения ред, както и ведомството да отговаря за своите политики. По отношение на издръжка и капиталови разходи нуждите са много по-големи, допълни още той.\r\n                    \n                    \n                \n                \n                \n                Вътрешният министър каза още, че до месец ще бъде ясно с колко ще може да бъде увеличено заплащането на нощния труд на служители в МВР по точка 1 от закона, тези които са с полицейски правомощия.\r\nИзборите минаха в динамична обстановка с множество сигнали, коментира местните избори министър Маринов при изслушването си пред депутатите. Той допълни, че има увеличение на съставените предупредителни протоколи, когато не са събрани данни за извършено престъпление - 2348 за 2019 г. срещу 1662 за 2015 г.\r\nЗадържаните по време на последните избори са били 60 души, а 95 са образуваните разследвания.\r\nМладен Маринов каза още, че тенденцията за назначаване и напускане на служителите на МВР е обърната. По думите му е постигнала стабилност по отношение кадровото обезпечаване. Министърът допълни, че в момента текат външни конкурси за назначаване на оперативни работници в МВР.", "date": "2019.11.06", "title": "МВР с приходи от глоби: Скача заплащането за нощния труд"}
{"url": "https://www.dnes.bg/eu/2019/11/06/trus-v-katolicheskata-cyrkva-monahini-zabremeniaha-sled-misiia.428770", "text": "Католическата църква е разтърсена - почти по едно и също време станаха известни два случая с бременни монахини. И двете са били активни в сицилианските ордени, и двете са от Африка - и очевидно и двете са се върнали в родината си на мисионерски пътешествия, където са забременели.\n\n\n\r\nСпоред агенция ANSA едната жена е в напреднала възраст, идва от Мадагаскар, грижила се е за стари хора в Италия и е от един месец бременна. Втората жена е на 34 години и е била преглеждана в болница заради силни коремни болки. Там е установено, че тя е бременна. След това тя е изведена от своя манастир в района на Неброди и пратена в Палермо.\n\r\nС кого са забременявали двете монахини, не се знае, коментира Bild.de. \"Вероятно и двете за забременели в родините си, където са имали секс\", коментира неназован източник от Рим, цитира от The Sun, пише „“.\n                    \n                    \n                \n                \n                \n                \r\nНовината предизвика истинско учудване, вероятно и двете жени ще трябва да сложат край на монашеския си живот.\r\n\"Започна разследване. И двете жени са нарушили закона на целомъдрието, добруването на децата им се оказва обаче основен приоритет.\"\n\r\nПапа Франциск призна за сексуалната злоупотреба с монахини в католическата църква. \"Истина е, проблем е\", коментира той. Винаги има съобщения за монахини, които очакват деца. Не всички обаче забременяват след доброволен секс.\n\r\nПрез февруари \"Donne Chiesa Mondo\" (месечната притурка за жени към ватиканския вестник L'Osservatore Romano - бел.ред.) докладва нашироко за сексуалното насилие от страна на духовниците. Родиха се и няколко деца от тези \"връзки\". В някои случаи религиозните монахини са били принуждавани да правят аборти. Тогава още папа Франциск призна, че слуховете се оправдали: „Истина е, проблем е. Знам, че свещеници и епископи извършиха това “.\n\r\nЗлоупотребата засяга някои култури или религиозни общности повече от други: „Това не е нещо, което всеки прави“.", "date": "2019.11.06", "title": "Трус в католическата църква: Монахини забременяха след мисия"}
{"url": "https://www.dnes.bg/index/2019/11/06/zaraboti-pyrviiat-v-sveta-zavod-za-vyglerodno-neutralno-gorivo.428809", "text": "Германия днес даде начало на производството в първия в света компактен завод за въглеродно-неутрално гориво, информира ДПА.\r\nСъоръжението, което е с размери на транспортен контейнер и се управлява от Технологичния институт в Карлсруе, може да създаде гориво за автомобили, кораби и самолети.\r\nГоривото се произвежда на четири етапа, като се използва \"зелена\" електроенергия.\r\nПърво се филтрира въглеродният диоксид. След това той и водната пара се разделят на водород и въглероден оксид. Третата фаза произвежда дълги въглеводородни вериги.\r\nПри четвъртата стъпка те се разграждат по такъв начин, че от тях могат да се произвеждат бензин, дизел или керосин.\r\nПроектът се спонсорира от германското правителство, съобщава БТА.\r\nИзползваната технология премахва въглеродния диоксид директно от въздуха.", "date": "2019.11.06", "title": "Заработи първият в света завод за въглеродно-неутрално гориво"}
{"url": "https://www.dnes.bg/temida/2019/11/06/izmamnichki-shte-vryshtat-30-000-leva-na-jertvite-si.428749", "text": "По обвинителен акт за измама в размер на 29 800лв. на Районна прокуратура-Кърджали, са осъдени две жени - на 43 г. и на 27 г., съобщават от пресцентъра на Апелативна прокуратура - Пловдив.\n\nОттам уточняват, че през март 2017 г. - април 2018 г., в съучастие като извършители, в Кърджали и Момчилград двете са заблудили двама мъже, с цел имотни облаги. Те посочвали, че на тях и техни близки са необходими пари за лечение, за лекарства, за операции, за заплащане на кръв за операции. Получените от двамата потърпевши средства, под формата на заем, щели да бъдат върнати. От единия са взети 26 500 лв., а от другия - 3300 лв., уточняват от прокуратурата, пише БТА. \n                    \n                    \n                \n                \n                \n                \r\nОттам допълват, че според събраните по делото доказателства двете подсъдими се запознавали със самотни мъже, които търсели връзка с жена, като успявали под най-различни предлози да ги склонят да им дават пари. През повечето време общували с пострадалите в социалните мрежи.\n\r\nС определение на съда на 27-годишната жена е наложено наказание от две години и шест месеца лишаване от свобода условно, с изпитателен срок от пет години. Наказанието на 43-годишната е три години лишаване от свобода условно, с изпитателен срок от пет години.\r\nПрисъдата е окончателна и не подлежи на протест и обжалване, допълват от Апелативна прокуратура - Пловдив.", "date": "2019.11.06", "title": "Измамнички ще връщат 30 000 лева на жертвите си "}
{"url": "https://www.dnes.bg/obshtestvo/2019/11/06/stanishev-ne-vijda-zavryshtaneto-na-djedaite-topim-se-v-samota.428773", "text": "БСП не е алтернатива и се изолира и капсулира. Това заявява лидерът на ПЕС Сергей Станишев в свой пост във Facebook.\r\nОчевидно е, че ГЕРБ спечелиха местните избори. Да, в условията на ниска избирателна активност, отвращение от изборния процес, корпоративен и купен вот, недопускане на адекватна кампания и политически сблъсък на национално ниво, с негласната подкрепа на ДПС, посочва Станишев и допълва, че доминиращата позиция на ГЕРБ ерозира, но БСП повтаря резултатите си от 2015 г.\nМестни избори 2019 са пропуснат шанс за БСП, защото днес все повече хора търсят алтернатива. От най-ниския резултат на партията са изминали 4 години, маркирани от победа на президентските избори, ерозия и безкрайни скандали в управлението – от “суджукгейт” до “апартаментгейт”. И най-важното, от засилващото се усещане, че се движим по инерция и без ясна посока като държава. В такава среда резултатите ни са разочароващи, заявява лидерът на ПЕС.\r\n                    \n                    \n                \n                \n                \n                Според него БСП не е направила нищо да противодейства на \"грубия натиск, заплахите и купения вот\".\r\nТой прави извод и че левицата няма да спечели следващи избори, защото \"не предложи модерна, задълбочена и експертна политическа оферта\", защото се изолира и деидеологизира.\r\nВ кампанията, най-близка до хората, не се чу нито едно ляво послание – за доходи, за политики за децата, за здравеопазване, образование. За битка с огромните неравенства. За жилищната политика. Бяха пропуснати национални протести, за които БСП беше молена за помощ – за заплатите на медицинските сестри и редица други. Стигна се до абсурда синдикатите в България да подкрепят ГЕРБ, подчертава Станишев, според когото БСП е наляла във ВМРО и НФСБ и е освободила целия терен в център-ляво.\r\nТочно на него се прояви гражданската енергия и немалко кандидати спечелиха места в общинските съвети с традиционни наши послания. А те може би са следващи политически проекти? Ще никнат на територията на модерното ляво, ще привличат гласовете на младите, активните, работещите, на хората от центъра. А БСП ще се топи в самота. В тясната ниша на популизма. Където ръководството я постави, смята той.\r\nСпоред Станишев червената партия се авторитаризира, реди листи под диктат и \"расте само толкова, че да е удобна опозиция на ГЕРБ\". \n\r\n\"Ако наистина искаме да изиграем епизода със завръщането на джедаите, трябва да сме от добрите. Трябва хората да ни повярват. И да не избират ГЕРБ като по-малкото зло. Нужно е младите и активните хора да припознаят силата в нас, а не в моментни герои. И не, посланията за антикомунизъм при тях не работят. И не могат да служат за оправдание.\n\r\nБСП спешно да заложи на обединението, вместо на разкола. Да избере политиката, модерните леви послания, отварянето към центъра. Да се върне към работата по места и завръщането на членове и симпатизанти. Да се завърне към себе си. Да застане рамо до рамо с европейската левица и да се завърне на страната на промяната, с Будапеща вместо с Орбан\", казва Станишев и допълва, че тогава БСП ще печели избори и ще управлява.\r\nТой поздравява Калоян Паргов и Мая Манолова, както и Пенчо  Милков и Крум Зарков, защото показали, че ветрилото на подкрепа може да  се разтвори и вотът за БСП отново може да стане престижен.", "date": "2019.11.06", "title": "Станишев не вижда завръщането на джедаите: Топим се в самота!"}
{"url": "https://www.dnes.bg/obshtestvo/2019/11/06/deca-bejanci-mogat-da-ostanat-u-nas-dokato-navyrshat-18.428767", "text": "На непридружени деца чужденци да се предоставя статут на продължително пребиваване в България до  навършването на 18-годишна възраст.\r\nТова предвиждат промени в Правилника за прилагане на Закона за чужденците в Република България, одобрени от МС. Измененията произтичат от промените в Закона за чужденците и в Закона за закрила на детето.\r\nУрежда се редът за събиране на семейства и се въвеждат необходимите документи за категорията чужденци с предоставена международна закрила, убежище и временна закрила.\r\nВъвежда се и процедура по предоставяне на право на продължително пребиваване у нас на чужденци, получили статут на лица без гражданство, които не отговарят на условията за предоставяне на постоянно или дългосрочно пребиваване.\n                    \n                    \n                \n                \n                \n                \r\nПрецизирани са и разпоредби, касаещи предоставянето на право на пребиваване на чужденци от български произход, за които отпада съгласуването с Дирекция \"Консулски отношения\"  - МВнР, на чужденци - научни работници, както и на студенти, приети в редовна форма на обучение във висши училища у нас.\r\nВ тази връзка е предложено и въвеждането на двуезични образци на заявления, които чужденците подават за предоставяне на право на пребиваване.\n\r\nС цел намаляване на административната тежест спрямо чужденците, кандидатстващи за пребиваване на територията на България, се въвежда възможността да не се изисква документ за платена държавна такса, когато информацията за това плащане може да се получи по електронен път.", "date": "2019.11.06", "title": "Деца-бежанци могат да останат у нас, докато навършат 18"}
{"url": "https://www.dnes.bg/sport/2019/11/06/levski-s-klasicheski-uspeh-nad-etyr-vyrna-si-vtoroto-miasto.428804", "text": "Левски победи с класическото 3:0 Етър в двубой от 15-ия кръг на efbet Лига, игран на стадион \"Виваком Арена Георги Аспарухов\".\r\n\r\nФутболистите на треньора Петър Хубчев категорично надиграха \"болярите\" и заслужено поведоха на резултата чрез Холмар Ейолфсон (23'). В началото на второто полувреме Паулиньо (48') удвои, а вездесъщият в този мач Дени Алар (67'), който преди това записа две асистенции, се разписа и оформи крайния резултат.\r\nТрябва да се отбележи, че срещата бе изключително коректна и завърши без нито един картон.\r\n\r\nТака Левски записа трета поредна победа и вече има в актива си 35 точки, което го поставя на второ място в класирането.\r\n\"Сините\" са 4 пункта по-малко от лидера Лудогорец и с 2 повече от третия Локомотив Пловдив.\r\n\r\n\r\n ", "date": "2019.11.06", "title": "Левски с класически успех над Етър, върна си второто място"}
{"url": "https://www.dnes.bg/notifikacii/2019/11/06/motorist-pochina-sled-katastrofa-s-pojarna.428793", "text": "27-годишен мотоциклетист от Поморие почина след катастрофа в Слънчев бряг. \r\n\r\nПо обяд на кръстовище в близост до \"Вива клиник\" в курорта по неустановени до момента причини са се ударили пожарна на РСПБЗН - Несебър, отзовала се на сигнал за пожар в с. Оризаре и придвижваща се с включена звукова и светлинна сигнализация, и мотоциклет \"Ямаха\".\r\nСлед инцидента младият мъж бе приет в болница, където е починал от раните си.\r\n\r\n\r\n\r\n ", "date": "2019.11.06", "title": "Моторист почина след катастрофа с пожарна "}
{"url": "https://www.dnes.bg/akoshtete-vqrvaite/2019/11/06/zimna-radost-kiseloto-zele-ni-pazi-ot-infarkt.428751", "text": "Инфарктът е животозастрашаващо заболяване, рискът от което често се свързва с нездравословно хранене.\r\nИзвестно е, че правилният подбор на храни може да допринесе за предпазване от сърдечен удар. Поради тази причина международни експерти, цитирани от в. \"Дейли експрес\", препоръчват да се следват общи препоръки и в частност да се консумират определени продукти като кисело зеле.\n\r\nОбщите препоръки включват консумация на нискомаслени и богати на фибри продукти, ограничаване на солта, за да се държи кръвното налягане под контрол, избягване на храни, съдържащи наситени мазнини, с цел да се поддържат здравословни нива на холестерола, пише БТА. \n\r\nОсвен общите препоръки експертите напомнят, че отделни храни и напитки също оказват благоприятен ефект върху здравето на сърцето. Сред тях е и киселото зеле. Продуктът е богат на фибри и пробиотици, които допринасят за намаляване на нивата на \"лошия\" холестерол. Пробиотиците освен това помагат и за леко понижаване на кръвното налягане.\n                    \n                    \n                \n                \n                \n                \r\nКиселото зеле съдържа и витамин К2, за който се смята, че допринася за намаляване на риска от сърдечносъдови заболявания, предотвратявайки отлагането на калций в артериите. \n\r\nДанните от проучване сочат, че консумацията на богати на витамин К2 храни е свързана с 57 процента по-нисък риск от смърт от сърдечносъдово заболяване през последвал 7 до 10-годишен период.", "date": "2019.11.06", "title": "Зимна радост: Киселото зеле ни пази от инфаркт"}
{"url": "https://www.dnes.bg/balkani/2019/11/06/gyrciia-vyvejda-200-evro-globa-za-spirane-v-bus-lenta.428774", "text": "Пътната полиция в Гърция въвежда глоба от 200 евро за шофьорите на леки автомобили и таксита при спиране и паркиране в бус лента.\n\nЗакъснение в разписанието на градските автобуси, както и пострадали пътници при слизане и качване, принуди пътна полиция да наложи пълно спазване на забраната за спиране и паркиране на лентата за автобуси.\r\n\r\nМасово се поставят камери по трасето на градския транспорт, като глобата за нарушение е 200 евро, предаде БНР.\r\n\r\nПо трасето на автобусите на градския транспорт са монтирани съответните пътни знаци, които забраняват спиране, престой и паркиране на други превозни средства.\r\n\r\nСамите шофьори в градския транспорт поискаха помощ от пътна полиция и съобщават за риск от катастрофи, създаден от паркирани коли дори на спирки.\r\n\r\nПътна полиция санкционира масово и за нарушения при паркиране и спиране на места за инвалиди, както и на пешеходни пътеки.", "date": "2019.11.06", "title": "Гърция въвежда 200 евро глоба за спиране в бус лента"}
{"url": "https://www.dnes.bg/crime/2019/11/06/trima-sa-postradali-kola-se-blysna-v-dyrvo-v-kyrdjali.428805", "text": "Трима души са пострадали, след като кола се е блъснала в дърво в Кърджали, съобщиха от Областната дирекция на МВР.\r\nЧаст от ул.“Осми март“ в града е затворена за движение след пътнотранспортно произшествие днес малко преди 16 часа.\r\nЛек автомобил БМВ, управляван от 24-годишен, се блъснал в дърво и след това влязъл в двор на къща. Водачът и двама пътници са били транспортирани до Спешното отделение в кърджалийската болница.\r\nПо първоначални данни неправилно изпреварване е причина за катастрофата. На място са екипи на полицията и пожарната служба. Извършва се оглед на мястото на произшествието. Образувано е досъдебно производство.\r\n ", "date": "2019.11.06", "title": "Трима са пострадали, кола се блъсна в дърво в Кърджали"}
{"url": "https://www.dnes.bg/index/2019/11/06/rabota-vyv-vyzduha-kyde-spiat-stiuardesite-po-vreme-na-polet.428791", "text": "Решавате да пътувате до далечна дестинация и избирате самолета като най-удобен превоз. Полетът ви се очаква да е близо 7-8 часа, затова искате да се настаните удобно и да не мислите за нищо. Около вас постоянно има стюардеси, които да ви обслужват и да задоволяват всяко ваше желание.\r\nТе обаче също имат нужда от почивка и време, в което да изпънат краката си. Затова авиокомпаниите са се погрижили за своите служители, осигурявайки им тайни помещения, в които да се скрият от погледа на пътниците.\r\nВ самолети като Боинг 777 и 787 стюардесите и пилотите си имат отделно помещение, което се намира над багажното отделение в първа класа. Малки стълбички водят до стая, която няма прозорци, но пък разполага с легла и дори баня за пилотите. Стъпалата са скрити зад врата, която пътниците не подозират накъде води.\r\n                \n                \n                В други самолети, например, като Боинг 773 на Американските авиолинии, тайните помещения се намират зад люк, който изглежда напълно еднакво с багажното помещение в пътническата кабина.\r\nТе обаче също имат нужда от почивка и време, в което да изпънат краката си. Затова авиокомпаниите са се погрижили за своите служители, осигурявайки им тайни помещения, в които да се скрият от погледа на пътниците.\r\n", "date": "2019.11.06", "title": "Работа във въздуха: Къде спят стюардесите по време на полет? "}
{"url": "https://www.dnes.bg/balkani/2019/11/06/16-hektara-200-000-t-bokluk-problemite-pred-vec-djerdap.428764", "text": "\r\nСъвсем близко до България, по поречието на Дунава се намира ВЕЦ \"Джердап\", най-голямата водноелектрическа централа на реката. \n\r\nБлагодарение на силата на водата тук се произвежда електричесво като от 6 генератора в ТЕЦ. \n\r\nРаботещите в електроцентралата са добре познати с проблемите на Дунава.\n\r\n\"Всичките отпадъци, които се носят по реката чак до нашия ВЕЦ се вадят от Дунава с кранове и се износват до временно сметище\", обяснява пред  Игор Пакалович.  \n                    \n                    \n                \n                \n                \n                \r\nОтпадъците, които се носят по Дунава представляват проблем за ВЕЦ-а. \n\r\nОт там често се опитват да се справят с проблема с боклука, до степен, че си имат собствено сметище. \n\r\nТам, на 16 хектара площ се съхраняват 200 000 тона боклук, изваден от реката. \n\r\nГолям част от боклука са клонки и стъбла, които се събират и рециклират. \n\r\nДруги отпадъци обаче е трудно да бъдт рециклирани, а те сякаш нямат край \n\r\n \r\n   ", "date": "2019.11.06", "title": "16 хектара, 200 000 т боклук: Проблемите пред ВЕЦ \"Джердап\""}
{"url": "https://www.dnes.bg/notifikacii/2019/11/06/putin-se-hvali-oryjiiata-na-rusiia-niamat-analog-v-sveta.428799", "text": "Новите руски оръжия нямат аналог в света, заяви президентът Владимир Путин, но подчерта, че Русия няма да ги използва като средство за заплаха, предаде Асошиейтед прес, цитиран от БТА.\r\nНа среща с висши военни той каза, че другите държави не разполагат с хиперзвукови, лазерни и други оръжия, разработвани за руските въоръжени сили. Това обаче \"не е повод да заплашваме някого\", добави той.\r\nПрезидентът на Русия декларира, че новите оръжейни системи са създадени изключително, за да \"гарантират нашата сигурност пред нарастващите заплахи\". Същевременно той се зарече, че ще полага усилия за установяване на контрол върху въоръженията.\r\nМиналата години Путин обяви, че Русия разработва редица нови оръжия, сред които междуконтинентална балистична ракета, хиперзвукова ракета, подводен дрон с ядрено оръжие и задвижвана от ядрена енергия крилата ракета, припомня АП.", "date": "2019.11.06", "title": "Путин се хвали: Оръжията на Русия нямат аналог в света"}
{"url": "https://www.dnes.bg/index/2019/11/06/talisman-sys-sodalit-pazi-ot-nestabilnost.428788", "text": "Знаете ли кой е естественият камък, подходящ за зодия Стрелец? Управляван от Венера, содалитът носи самочувствие на своите притежатели и помага при емоционална нестабилност. Той е със син цвят и специфични бели ивици, като много често го смятат за \"муза на творците\", защото насърчава вдъхновението у хората.\r\nНякои содалити имат и леко виолетов цвят, поради което биват бъркани с лазурита. Но двата камъка се различават по много неща.\r\n \r\nСодалитът се определя като тактически камък и спасител на хората, които не могат да се справят с бушуващите емоции в себе си. Той помага на хората да изживеят по-лесно действителността. Минералът помага за възвръщането на баланса в тялото и успокояване след ситуации, в които много хора изгубват контрол над себе си.\r\n \r\n\r\n\r\n\r\n \r\n", "date": "2019.11.06", "title": "Талисман със содалит пази от нестабилност "}
{"url": "https://www.dnes.bg/politika/2019/11/06/taneva-dovolna-imame-ryst-na-selskostopanskiia-iznos.428786", "text": "България всяка година отчита ръст на селскостопанския износ, обяви министърът на земеделието, храните и горите Десислава Танева при откриването на международните специализирани изложения Месомания, Светът на млякото, Булпек, Салон на виното.\r\n\"Това международно изложение стана едно от най-големите в Югоизточна Европа. Тази година участниците са над 550, български и международни. България има с какво да се похвали, с една изключително добра хранителна индустрия“, каза тя.\nТанева обясни постигнатото до този момент по различните мерки, подкрепящи българския земеделски производител.\r\n\"За съжаление, средствата за тези мерки свършиха и сега предстои новата селскостопанска политика, дебатът, за която върви усилено в Европейският съюз. Надявам се заедно с този бранш да стигнем до решения, които ще удовлетворят повече български преработватели“, допълни тя.\r\n                    \n                    \n                \n                \n                \n                По думите за 2018 година има ръст в производството и продажбите на месо и местни продукти, на млечни продукти, и на яйца. Така те регистрират едни добри цифри в ръста на износа. България всяка година отчита ръст на селскостопанския износ, каза още тя.\r\n\"Надявам се тази тенденция да продължи. България има прекрасна храна, прекрасни производители с прекрасни предприятия. Радвам се, че това изложение е възможност да се представят и пред чуждестранни партньори, да намират нови такива и да постигат все по-добри резултати“, подчерта Танева, цитирана от \"Фокус\".", "date": "2019.11.06", "title": "Танева доволна: Имаме ръст на селскостопанския износ"}
{"url": "https://www.dnes.bg/world/2019/11/06/strastta-na-miliarderite-zalozite-na-konnite-nadbiagvaniia.428745", "text": "Най-популярното конно състезание в Австралия Melbourne Cup остава основна примамка за милиардерите, които обичат този тип спорт, съобщава .\n\r\nЗаможните собственици на коне от цял свят изпращат своите чистокръвни животни във втория по големина град в Австралия, надявайки се да спечелят 4,4 млн. австралийски долара (3 млн. долара) за първото място и 18-каратова златна купа на стойност 200 хил. австралийски долара.\n\r\nMelbourne Cup се провежда в първия вторник на ноември всяка година и е по-известно като \"Състезанието, което спира нацията\". То обаче все по-трудно успява да задържи лидерския си статут. Подобно събитие в Сидни увеличи наградния си фонд до 14 млн. долара спрямо доста по-скромните 8 млн. долара за Melbourne Cup.\r\n                    \n                    \n                \n                \n                \n                През следващата година пък друго подобно състезание Saudi Cup се очертава да бъде най-богатото конно състезание на всички времена с първа награда от 10 млн. долара и общ награден фонд от 20 млн. долара.\n\r\nVictoria Racing Club, която е домакин на Melbourne Cup от 1864 г., трябваше да се изправи срещу нарастващото внимание към жестокостта към животните след поредица от новини за малтретиране на коне, които вече не се състезават. Поп звездата Тейлър Суифт дори отмени участието си в събитието на фона на критики от страна на фенове.\r\nГрупа протестиращи в Мелбърн в понеделник пък носеха плакати с изображения на евтаназирани коне с лозунги \"Конните състезания убиват\".", "date": "2019.11.06", "title": "Страстта на милиардерите - залозите на конните надбягвания"}
{"url": "https://www.dnes.bg/index/2019/11/06/djeims-mei-se-predade-ne-si-kupi-ferrari-a-tesla.428785", "text": "\"Знам, че мнозина от вас ще са разочаровани и ще си кажат: ето, и той се продаде на електромобилната глупост, какво им е лошото на двигателите с вътрешно горене?\", обяснява Джеймс Мей в новото си видео за DriveTribe, разкривайки новата си кола.\r\nПод покривалото на Ferrari обаче не стои нито Ferrari, нито друг автомобил с двигател с вътрешно горене, който бихме очаквали бившият водещ на Top Gear да си купи.\r\nПод покривалото има... Tesla. Автомобил, който многократно е бил критикуван както от него, така и от колегите му Джеръми Кларксън и Ричърд Хамънд. Те даже имаха проблем със собственика на автомобилната компания Илон Мъск, който ги съди, след като дадоха лошо ревю за колата му. \r\n                \n                \n                Новото предаване на Мей, Кларксън и Хамънд The Grand Tour е последния бастион на истинските \"бензинови маниаци\", а тримата шоумени многократно са критикували хибридните и електрическите задвижвания. Мей, който от десетина дни нагнетяваше напрежението около новия си автомобил, го показа официално в YouTube (след кратка закачка със слабоумието на автомобилните блогъри и инфлуенсъри).\r\n\"Не знам какво е бъдещето на автомобила, но по един или друг начин той ще се задвижва с електричество. Тази кола е с батерия. Правилният отговор може да е водородни горивни клетки. Може да е антиматерия. Тази кола е с литиево-йонна батерия, но бъдещето може да е на свръхкондензаторите или нещо подобно... Важното според мен е да участваш в експеримента\". Мей подчертава, че не го интересува \"зеленият аспект\" на електромобила, както и възможността електричеството за него да е добито от въглища или по друг замърсяващ начин. \"Онова, което ме интересува, е бъдещето на автомобила\". \r\n\r\n", "date": "2019.11.06", "title": "Джеймс Мей се предаде – не си купи Ferrari, а Tesla "}
{"url": "https://www.dnes.bg/stranata/2019/11/06/i-lovech-otchete-temperaturen-rekord-27-2-gradusa.428784", "text": "Температурен рекорд е отчетен в Ловеч, съобщиха от хидрометеорологичната станция в града. Температурите днес са достигнали 27,2 градуса в 14.20 часа, пише БТА. \nТака е подобрен рекордът от 1960 година, когато на 6 ноември е било 26 градуса.\r\n\r\nНай-ниската измерена температура на тази дата е била минус 5 градуса, добавиха от хидрометеорологичната станция.", "date": "2019.11.06", "title": "И Ловеч отчете температурен рекорд – 27,2 градуса! "}
{"url": "https://www.dnes.bg/stranata/2019/11/06/jega-prez-noemvri-v-montana-2-dni-padat-rekordi.428766", "text": "В Монтана вчера и днес са отчетени температурни рекорди за 5 и 6 ноември от началото на историята на измерванията, съобщиха от Метеорологичната станция в Монтана.\r\n\r\nВчера в града е достигната температура от 25,5 градуса. По този начин е подобрен рекорда от 2012 година, когато на 5 ноември е било 20 градуса, съобщи БТА.\r\n\r\nВ 13 часа днес са измерени 26,2 градуса, което също е рекорд за 6 ноември. \r\n\r\nВ различните години на тази дата най-високата температура е била 19 градуса, а най-ниската минус 4 градуса, уточниха от метеорологичната станция в Монтана.\r\n\r\nЗаради топлото време улици и паркове в Монтана са пълни с хора, масите на заведенията са изнесени на открито и дори пчели са излезли от кошерите, макар да няма цвят и да не могат да събират мед.\r\n\r\n\r\n\r\n ", "date": "2019.11.06", "title": "Жега през ноември! В Монтана 2 дни падат рекорди"}
{"url": "https://www.dnes.bg/stranata/2019/11/06/iazovir-studena-e-pochti-prazen-vyvejdat-rejim-v-pernishko.428738", "text": "Водният обем на язовир \"Студена\" е 5 803 000 куб.м при капацитет 25 519 100 куб.м, съобщи В и К. \nЯзовирът е единственият питеен водоизточник на Перник и утре ще се обсъжда въвеждане на воден режим за Перник и Радомир, каза управителят на дружеството Иван Витанов. \r\n\r\nОграничението е възможно да засегне и Радомир, защото един от водоизточниците на града е приток на язовир \"Студена\". Така водата за перничани не постъпва във водоема, а се отклонява към Радомир, обясни Витанов.\r\n\r\nОтчетено е много добро състояние на язовирната стена и прилежащите и хидротехническите съоръжения. Специалисти на \"В и К\" дружеството извършват ежедневни замервания и наблюдения на водния поток и язовирната стена.", "date": "2019.11.06", "title": "Язовир \"Студена\" е почти празен, въвеждат режим в Пернишко  "}
{"url": "https://www.dnes.bg/hiphop/2019/11/06/bobbo-the-gang-praviat-muzika-bez-etiketi.428742", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Проектът \"BOBBO & THE GANG\" се състои от 9 души, с различни музикални предпочитания, използва като отправна точка различни жанрове и не се съобразява с етикетите в музиката.\r\n\r\n\"Няма нужда в днешно време да се поставят етикети в изкуството. Абсолютно излишно е. Ние сме се събрали в този проект, за да имаме пълната свобода да правим това, което искаме. Решаваме всичко заедно\", споделиха музикантите в ефира на Bulgaria ON AIR.\r\n\r\n\"Не се притесняваме за концерта. Той е финална проба за новите парчета преди записа на албума. Репетициите вървят усилено. Единадесет парчета сме подготвили. Половината от албума е готов\", каза Бобо в студиото на \"България сутрин\". \r\n\r\nКонцертът ще се състои на 13 ноември в клуб \"Терминал 1\".", "date": "2019.11.06", "title": "\"BOBBO & THE GANG\" правят музика без етикети "}
{"url": "https://www.dnes.bg/balkani/2019/11/06/vuchich-syrbiia-se-vyoryjava-no-ne-vyznameriava-da-napada-nikogo.428736", "text": "Сърбия купува изключително отбранително въоръжение, заради което рискува да й бъдат наложени санкции, заяви сръбският президент Александър Вучич , като изтъкна, че страната му няма намерение да напада никого, предаде Танюг.\n\r\n\"Сърбия се въоръжава, защото е свободна страна. Малка страна, обкръжена отвсякъде с държави членки на НАТО, с които желаем добри отношения, но няма да бъдем сърничката Бамби, което всеки може да глътне\", каза Вучич в интервю за националната телевизия РТС снощи.\n\nПрезидентът заяви, че никога няма да позволи Сърбия да бъде толкова слаба, колкото е била през 90-те години, когато не е могла да се защити.\n                    \n                    \n                \n                \n                \n                \r\nВучич каза, че Сърбия няма намерение да купува руски зенитно-ракетни системи С-400, защото \"няма пари\" за тях. \n\r\nТой обаче подчерта, че страната значително е засилила бойната си авиация, ще засили и противовъздушната си отбрана, има системи Панцир и ще купува още въоръжение, \"което, разбира се, не е в списъка за санкции\", визирайки реакциите на САЩ във връзка с купуването на руски С-400 от страна на Турция.\n\r\nСъщевременно Вучич констатира, че мнозина упрекват Сърбия, че купува въоръжение от Русия, а никой не пита какво и от кого купуват хърватите и албанците и кой ги въоръжава, пише БТА.\r\n ", "date": "2019.11.06", "title": "Вучич: Сърбия се въоръжава, но не възнамерява да напада никого"}
{"url": "https://www.dnes.bg/index/2019/11/06/vdyhnovenie-ot-olimpiia-dio-guj-i-simon-dio-bovoar-za-silnata-jena.428741", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nВдъхновена от двете французойки Олимпия дьо Гуж и Симон дьо Бовоар, писателки и силни дами, борещи се за равноправието на жените, талантливата дизайнерка Диляна Матеева представи новата си колекция \"Lady’s rules\".\r\n\r\n\"Това са две силни жени, иноваторки на тяхното време. А ние всички трябва да бъдем равни. Независимо за какво става въпрос - дали за правата ни или за поемане на отговрност за действията си\", сподели пред Bulgaria ON AIR Диляна Матеева.\r\n\r\nПо думите ѝ много жени в световен мащаб са се сблъсквали с невъзможността да заемат ръководни позиции единствено заради пола си. Защото биват подценявани.\r\n\r\nИменно това я кара да се захване и с подобен тип колекция, включваща бизнес облекла.", "date": "2019.11.06", "title": "Вдъхновение от Олимпия дьо Гуж и Симон дьо Бовоар за силната жена "}
{"url": "https://www.dnes.bg/obshtestvo/2019/11/06/ot-aleksandrovska-napraveni-sa-mnogo-remonti-nujni-sa-oshte.428734", "text": "Във връзка с планирания предстоящ протест на работещите в УМБАЛ \"Александровска\" срещу лошите условия за работа, от лечебното заведение излязоха с официална позиция.\n\nТази година се навършват 140 години от създаването на Александровска болница. Тя е изградена на павилионен принцип, като част от сградите са издигнати скоро след създаването ѝ, а други - в началото на ХХ век. \r\nСградният фонд на УМБАЛ \"Александровска\" се състои от 24 сгради, строени в периода 1898–2009г. Общата застроена площ на сградния фонд на болницата се състои от 25 025 м2 и 85 692 м2 – разгърната застроена площ.\n\r\nПрез годините са реализирани различни по вид и обхват ремонтни дейности в почти всички сгради на болницата. За последните шест години (март 2013 – юни 2019) са извършени значителни ремонти на приблизителна стойност от 25 млн. лв. със средства на болницата и отпуснати от Министерство на здравеопазването или с финансиране по проекти, отчитат от лечебното заведение.\n                    \n                    \n                \n                \n                \n                \r\nОт там допълват, че поддръжката и ремонтът на тези сгради е сериозно предизвикателство пред всяко ръководство на болницата, особено през последните 30 години при реална и трайна липса на достатъчен ресурс за капиталови инвестиции. По тази причина проблемите с лошите условия за работа на медицинския персонал и за болничния престой на пациентите продължават да бъдат предизвикателство пред управлението на лечебното заведение. Мениджмънтът на болницата е изправен пред сериозно противоречие – от една страна лечебното заведение притежава огромен имотен фонд (вкл. и сграден), от друга изпитва сериозен недостиг от свободни помещения, в които да се развива дейността на болницата, а едновременно с това в част от най-старите сгради условията за работа на служителите и лечение на пациентите са изключително тежки.\n\r\nЕдна от сградите, които се нуждаят най-спешно от ремонт е тази, в които се помещават клиниките по Хематология, по Ендокринология, по Нефрология, по Пропедевтика на вътрешните болести, по Физикална медицина и рехабилитация, както и Отделението по дензитометрия. Сградата се намира на символичния вход на болницата – откъм Арката на ул. \"Св. Георги Софийски\". Тя е сред първите, строени специално за \"Александровска\" през 1884г., достроена през 1918г. и надстроявана през 1926г. През 135-годишното си съществуване, сградата е претърпяла сериозни щети по време на бомбардировките над София през 1945г., ремонтирана е многократно, предприемани са различни намеси в носещи и неносещи конструктивни елементи, което затруднява още повече ремонтирането ѝ.\n\r\nСградата, както и целият комплекс на Александровска болница, е със статут на паметник на културата. По предварителна оценка на сертифициран архитект за проектиране на сгради-паметници на културата - цялостен ремонт на сградата, включително топлоизолация, би възлязъл на 13 500 000 лв. Лечебното заведение не разполага с подобен собствен ресурс за осъществяване на пълен основен ремонт на цялата сграда.\n\r\nНастоящото ръководство на болницата изпраща първия сигнал за лошото състояние на тези сгради заедно с Доклад за състоянието на инфраструктурата на болницата до Министерство на здравеопазванете още в началото на 2014г. В последствие през следващите години до ръководствата на Министерство на здравеопазването е изпращана значителна по обем информация за състоянието на всяка от клиниките. За съжаление без сериозен резултат. Ремонт на сградите на Катедрата по пропедевтика на вътрешните болести, на Клиниката по кожни и венерически болести, както и на Клиниката по алергология е заложен и в тригодишната програма на изпълнителния директор на УМБАЛ \"Александровска\" доц. Костадин Ангелов, представена и защитена пред Министерство на здравеопазването в началото на 2019г.\n\r\nТази година през август, след пропадане на таван на едно от помещенията в Клиниката по алергология на болницата (построена също в края на ХІХ в.), зам. министърът на здравеопазването г-жа Жени Начева посети болницата и се запозна със състоянието на целия сграден фонд на лечебното заведение. Беше постигната договореност от страна на Александровска болница да бъде представена поетапна програма за реализиране на строително-ремонтни дейности в най-старите сгради, като бъдат посочени индикативни срокове и бюджет за реализирането им и да се търсят възможности за финансирането им.\n\r\nПрограмата на стойност 8.5 млн. лв. е представена в МЗ и вече са отпуснати средства за ремонт за пребазирането на Клиниката по алергология в сградата на Клиниката по кожни болести (300 000 лв.), обявена е процедура за избор на изпълнител, предстои сключване на договор в началото на следващата седмица. Лекарите и сестрите от Клиниката по алергология вече имат свои кабинети в Кожна клиника на болницата, където продължават да приемат пациенти. Предстои ремонт на част от помещенията на клиниката с цел осигуряване на по-добри условия за лечение на болните.\n\r\nВече е получено съгласие от страна на Министерството на здравеопазването за стартиране на процедура за ремонт на Клиниката по хематология, като е поет ангажимент, че ще бъдат осигурени необходимите средства за него. \n\r\nПрограмата за ремонт на част от клиниките на УМБАЛ „Александровска“ предвижда поетапно ремонтиране в рамките на 3 години на всички клиники в сградата на Пропедевтиката – по Хематология, по Ендокринология, по Пропедевтика на вътрешните болести, по Физиокална медицина и рехабилитация и прилежащите помещения.\n\r\nКъм момента в клиниките работят над 300 лекари и професионалисти по здравни грижи, които се грижат за болните на 240 легла. Това прави невъзможно затварянето на всички клиники едновременно и налага създаване на организация и етапност в изпълнението на ремонтите дейности в помещенията им.\n\r\nНезависимо от тежките условия, в които работят нашите колеги в тези клиники, вярваме че предприетите мерки от страна на ръководството на болницата и поетите ангажименти от страна на Министерство на здравеопазването ще доведат до желания резултат – по-добри условия за работа за тях и за лечение на пациентите на тези основни за болницата клиники.", "date": "2019.11.06", "title": "От \"Александровска\": Направени са много ремонти, нужни са още!"}
{"url": "https://www.dnes.bg/crime/2019/11/06/10-godishen-svi-motoren-trion-i-instrumenti-ot-kyshta-v-dobrichko.428746", "text": "10-годишно дете открадна моторен трион и други електрически инструменти от къща в добричко село, съобщават от Областната дирекция на МВР.\r\n\r\nНа 5 ноември, около 10:45 часа, е получено съобщение за извършена взлома кражба от пристройка, находяща се в частен имот на територията на село Малина.\r\n\r\nПо данни на тъжителя е извършена кражба на моторен трион, 2 броя моторни коси и два броя ръчни електрически инструмента. От проведените незабавни разследващи мероприятия е установен извършителя на деянието – 10-годишно момче от същото село. \r\n\r\nВещите, обект на посегателството, са установени и иззети по надлежния ред. Работата по случая продължава.", "date": "2019.11.06", "title": "10-годишен сви моторен трион и инструменти от къща в Добричко"}
{"url": "https://www.dnes.bg/obshtestvo/2019/11/06/kak-zapochna-demokraciiata-u-nas-procesyt-trygnal-s-liav-krak.428748", "text": "На 10-ти ноември 1989 г. се състоя добре подготвен преврат. По същина това е най-голямото инжинерингово политическо събитие в новата ни история. Целта беше неефективната и трудна за поддържане икономика на социалистическия блок да бъде предоставена по нов модел в ръцете на по-прогресивните в партията. Това каза Саша Безуханова, основател и председател на борда на Move.bg, в предаването \"Бизнес старт\" на \r\nСпоред нея целта на 1989 г. е била достъп до ноу хау, отваряне към Запада и плавен преход към т.нар. мек социализъм.\n                    \n                    \n                \n                \n                \n                \r\n\"Разговорът за прехода, живота през социализма и измеренията на демокрацията не се състоя пълноценно. Това държи обществото разделено. Има доста игра със сантименти от миналото, които пречат на голяма част от хората да видят бъдещето\", коментира Безуханова.\n\r\nТя е отбеляза, че бъдещето идва с бързи стъпки и много различни възможности. По думите й обществото остава разделено относно обстоятелствата след 1989 г.\n\r\n\"Няма прочит на историята, който да е споделен и артикулиран от всички страни. В България не се случи катарзисът. Демократичният процес стартира с ляв крак през 1989 г.\", каза Безуханова.\n\r\nТя говори и за масовата имиграция след падането на комунистическия режим.\n\r\n\"Днес наблюдаваме една режисирана стопанска инициатива, която не позволи да се развият автентичните икономически процеси. Имаше огромна имиграция. Над 30% от българите напуснаха страната, което обезкърви икономиката и възможностите да се създава нов обществен продукт\", посочи Безуханова.\n\r\nТя коментира, че за известен период е липсвала новата генерация интелектуалци и смелите предприемачи. ", "date": "2019.11.06", "title": "Как започна демокрацията у нас? Процесът тръгнал с ляв крак"}
{"url": "https://www.dnes.bg/zvezdi/2019/11/06/pak-li-e-saminka-ninka-nina-dobrev-mai-pak-e-bez-gadje.428753", "text": " Нина Добрев вече е необвързана. Актрисата от български произход имаше връзка с режисьорът Грант Мелън около 10 месеца, но двамата не са забелязвани заедно от над месец и се говори, че са решили да се разделят.\r\n\"Нина не го е водила на никое от събитията, на която присъства, вече над месец. И не е споменавала Грант. Тя ходи по партита и излиза с приятели, той не е с нея. Той снимаше филм извън Лос Анджелис и двамата не излизат заедно. Нина изглежда добре, но никой от нейните приятели не е виждал Грант и не е говорил с него\", посочва източник на  \"E! News\".\r\n \r\nПриятелите на звездата обясняват, че тя не е казала на никого за раздялата, затова те не са сигурни какво точно се случва.\r\n \r\n", "date": "2019.11.06", "title": "Пак ли е саминка Нинка? Нина Добрев май пак е без гадже"}
{"url": "https://www.dnes.bg/world/2019/11/06/meksikanci-i-shveicarka-sa-raneni-pri-ataka-s-noj-v-iordaniia.428750", "text": "Трима мексикански туристи и една швейцарка са ранени при нападение с нож в град Джераш в Северна Йордания, съобщи за Франс прес говорител на силите за сигурност.\r\n\r\nЙордански екскурзовод и служител на силите за сигурност също са пострадали, докато се опитвали да спрат нападателя, каза същият източник. \r\n\r\nС тях ранените при атаката стават шестима.\r\n\r\nНападателят е задържан. Какви са мотивите му за нападението засега е неясно.\r\n\r\nПо-рано Ройтерс съобщи за петима намушкани при атаката - три испански туристки, местен гид и охранител. Испанското външно министерство обаче опроверга информацията, че ранените туристи са испански граждани, пише БТА.\r\n\r\nДжераш е популярен сред туристите археологически обект. \r\n ", "date": "2019.11.06", "title": "Мексиканци и швейцарка са ранени при атака с нож в Йордания"}
{"url": "https://www.dnes.bg/akoshtete-vqrvaite/2019/11/06/4-zodii-koito-si-vrat-nosa-v-chujdite-raboti.428758", "text": "Част от хората просто имат нужда да знаят какво става в живота на другите. Те искат да разберат какво се случва с приятелите и роднините им, какво преживява всеки, къде са ходили близките им и т.н. Някои го правят от загриженост и защото много се интересуват от приятелите и семейството си, но други просто обичат да са информирани и държат да разберат клюките. Те дават много съвети и коментират различните ситуации. Вижте кои зодии се месят в нещата на другите.\r\n\r\n \r\nОбикновено те имат добри намерения. Просто искат да помогнат, дори понякога да изглеждат малко нахални и любопитни. Те са лъчезарни и весели зодии, искат другите да се забавляват и да ободряват околните. Понякога се намесват в ситуации, в които не би трябвало да имат участие. Ядосват другите и всъщност така провалят нещата, но не го правят нарочно. Сърцето им е добро и те просто държат да са активни. Те са прекалено големи оптимисти и понякога не могат да видят нещата добре и да преценят действията си.\r\n \r\n\r\n \r\nБлизнаците са шумни, искат винаги мнението им да се чуе, да се изкажат, да бъдат забелязани. Затова ако забележат някаква несправедливост, нещо нередно или странно, ще се намесят, независимо дали имат право или не. Опитват се да поправят някои неща или да дадат урок на околните, но всъщност невинаги знаят всичко около самата ситуация и прекалено бързо съдят. Нямат право така да коментират проблемите и решенията на хората около тях и да дават мнение за неща, които не ги касаят. Забъркват големи каши.\r\n\r\n", "date": "2019.11.06", "title": "4 зодии, които си врат носа в чуждите работи"}
{"url": "https://www.dnes.bg/rusia/2019/11/06/rusiia-se-zahvana-da-razvenchava-mita-za-lenin-i-po-televiziiata-i-v-kinata.428761", "text": "Престъпен убиец, душевноболен, дребен буржоа - такъв, без мистичен воал и далеч от съветските клишета, е представен Ленин по екраните в Русия близо 30 години след разпадането на Съветския съюз.\n\r\nДокументалният сериал \"Ленин\", който ще бъде показан скоро по Първи канал на националната телевизия, цели \"да сложи край на мита за Владимир Улянов\" - истинското име на основателя на СССР, казва авторът на сценария Игор Липин.\n\r\nЗа да бъдат заснети 18-те епизода, десетина офицери, ръководени от бившия завеждащ архивите на Федералната служба за сигурност (ФСС, някогашният КГБ) - генерал Василий Христофоров, четири години ровят в документите на тайните служби.\n\r\n\"Оказва се, че легендата за добрия Ленин, изправен срещу лошия Сталин, е лъжа, защото именно Ленин започва червения терор\", разказва пред АФП Игор Липин дни, преди в четвъртък да се навършат 102 години от болшевишката революция.\n\r\nВ документалния филм е включено и писмо от август 2018 г., в което Ленин призовава да бъдат убити два милиона селяни, обявени за богаташи - т. нар. кулаци, подложени впоследствие на страшни репресии. Месец по-късно той дава указание да се \"изолират\" в концлагери хора от враждебните класи.\n\r\n\n\r\nДруги документи доказват според авторите на сериала, че Ленин е страдал от психически разстройства и че майка му е писала до полицията през април 1898 г., споменавайки \"обезпокоителното психично състояние\" на младия революционер и \"душевното заболяване в семейството\".\n\r\nКатегоричният тон на документалния филм е в разрез с култа към личността, насаждан 70 години в СССР.\n\r\nПесни, филми, стихотворения, портрети, цитати, заучавани наизуст, и лозунги, окачени на обществени места - Ленин бе навсякъде. Дотам, че известен виц от съветско време гласеше: пускат по магазините тройно легло, защото \"Ленин е с нас\".\n\r\nКомунистическата пропаганда му бе създала имидж на аскет, алтруист и най-вече хуманист - за разлика от тиранина Сталин.\n\r\nМакар да изчезна от публичния дискурс след края на СССР, Ленин все още се ползва с известна популярност.\n\r\nПо данни от последното голямо допитване, осъществено през 2017 г. от центъра \"Левада\" по случай стогодишнината на болшевишката революция, 41 на сто от хората в Русия имат положителна представа за бившия държавен ръководител.\n\r\nЧетирима от всеки петима жители на страната са \"против\" събарянето на все още многобройните му паметници. А мавзолеят с балсамираното му тяло все така си стои в центъра на Червения площад.\n\r\nНовите руски власти са склонни да пренебрегват Ленин и предпочитат да изтъкват централната роля на Сталин в победата над нацистите.\n\r\nВ известен смисъл \"Ленин бе забравен и засенчен от Сталин\", споделя пред АФП режисьорът Владимир Хотиненко, чийто пълнометражен филм \"Ленин. Неизбежността\" излезе в Русия в края на октомври.\n\r\nТворбата никак не пресъздава живота на един пролетарий - Владимир Илич Улянов е показан като дребен буржоа, който ходи с бомбе, папийонка и бастун или се наслаждава на Вагнер в операта.\n\r\nТази суперпродукция с виртуозен кастинг и операторска работа разказва за един будещ противоречиви коментари епизод - завръщането в Русия през 1917 г. на човека, оглавявал по онова време малка революционна партия като изгнаник в Швейцария.\n\r\n\n\r\nТова пътуване с влак - през цяла Германия в разгара на Първата световна война, би било невъзможно без одобрението на кайзера, твърдят авторите на филма.\n\r\nМалко след това Октомврийската революция сваля царя, а после, през март 1918 г., болшевишкият вожд подписва мир с Райха, изоставяйки съюзниците на Русия.\n\r\nИзпълнителят на ролята му Евгений Миронов не се изказва много ласкаво за него, имайки предвид подозренията, че вождът на революцията е финансирал делото си с пари от германския враг.\n\r\nЛенин изобщо не е обичал Русия, нито руснаците - тези \"мързеливи мужици\"; Русия е била за него само начало на проекта му за световна революция, заявява актьорът, цитиран във вторник от \"Известия\".\n\r\nГоворителят на руската комунистическа партия (КПРФ) Александър Юшченко съжалява, че се търси начин за дискредитиране на Ленин чрез някакви пари от Германия в момент, когато икономическите и социалните неравенства подбуждат масите да излизат на протест \"в Русия и по света\".\n\r\nТова \"показва, че идеите на Ленин все още разпалват тълпите и те се надигат срещу собствениците на капитала\", заяви той пред АФП.\r\n \r\n/БТА/\r\n ", "date": "2019.11.06", "title": "Русия се захвана да развенчава мита за Ленин - и по телевизията, и в кината"}
{"url": "https://www.dnes.bg/notifikacii/2019/11/06/10-godishno-v-bolnica-padna-ot-karuca-v-lukovit.428760", "text": "10-годишно дете е в болница след падане от каруца в Луковит, съобщават от областната дирекция на МВР в Ловеч, предава БТА.\r\n\r\nСигналът за инцидента е получен около 19:00 часа на 5 ноември. Каруцата се е движила по ул. \"Св. св. Кирил и Методий\", когато детето е паднало от нея.\r\n\r\nТо е откарано в плевенска болница в тежко състояние. По случая е образувано досъдебно производство и работата продължава.", "date": "2019.11.06", "title": "10-годишно в болница, падна от каруца в Луковит"}
{"url": "https://www.dnes.bg/temida/2019/11/06/i-decata-bez-vaksini-na-detska-gradina-ne-bili-opasni.428756", "text": "Неваксинирани деца могат да ходят на детска градина, защото не били опасни за останалите и нямало да пренесат зарази, а забраната за това е дискриминация. Това реши Сливенският административен съд. \n\nДотук се стигна след като отец Евгений от Сливен се оплака от дискриминация, защото две от децата му нямат ваксини, в резултат на което са спрени детските им помощи, а едното дете не е допуснато за градина. \n\r\nОтец Евгений е баща на девет деца. Двете най-малки не са имунизирани заради съображения на родителите за безопасността на ваксините. \n\r\nЗаради това, че най-малкото дете е изгонено от забавачката родителите му завеждат в Комисията за защита от дискриминация (КЗД), жалба за дискриминация срещу министъра на здравеопазването и директора на Регионалната здравна инспекция в Сливен. \n                    \n                    \n                \n                \n                \n                \r\nПрез април 2019 г. КЗД отсъжда, че институциите не са нарушили Закона за защита от дискриминация, а семейството оспорва това решение пред Административния съд – Сливен.\n\r\nСпоред Административния съд в Сливен обаче решението на комисията е необосновано и те го отменят, защото нямало разлика между децата, които умишлено са без ваксина, и тези, които имат противопоказания.\n\r\n“Съдът не намира логика в изразеното от РЗИ становище, че неимунизираните деца поставят в риск имунизираните. Целта на имунопрофилактиката е именно чрез въвеждане в организма на лекарствен продукт да се създаде активен или пасивен имунитет на определена възрастова група лица. Съобразно ЗЗ, Наредба № 15/2005 г. и Имунизационния календар наличието на поставена ваксина срещу определено заболяване (в случая посочените тези в детска възраст) предполага създаване на траен имунитет у детето, поради което и не следва да съществува риск от заразяване”, се казва в решението на Сливенския административен съд.\n\r\nМагистратите сравняват случая с детето на отец Янакиев с такива на деца, които не са имунизирани заради здравни противопоказания, но не им се забранява да ходят на детска градина. Според тях детето на свещеника е дискриминирано и освен това оставено без специални педагогически грижи и насоки.\n\r\nВ решението си съдиите категорично отказват да обсъждат медицински проучвания дали неваксинираните деца са опасни за здравето на останалите.\n\r\nРешението на сливенските административни съдии може да бъде обжалвано пред Върховния административен съд в 14-дневен срок.", "date": "2019.11.06", "title": "И децата без ваксини на детска градина, не били опасни"}
{"url": "https://www.dnes.bg/obshtestvo/2019/11/06/dani-kanazireva-e-noviiat-oblasten-upravitel-na-plovdiv.428759", "text": "Дани Каназирева, която към момента е общински съветник в Пловдив, става областен управител.\r\nТя заема мястото на Здравко Димитров, който правителството официално освободи днес, след като Димитров бе избран за кмет на Пловдив. Решението влиза в сила от 11 ноември.\r\nКаназирева бе опонентка на Димитров на кметския вот и на първия тур на изборите за известно време имаше интгрига, че именно тя ще се яви срещу него на балотажа.\r\n\r\nС друго правителствено решение Станислав Дечев се освобождава от длъжността областен управител на област Хасково и на поста се назначава Стефка Стефанова, която към момента е заместник-областен управител.\r\nСамият Дечев спечели местните избори на първи тур и е новият кмет на Хасково.", "date": "2019.11.06", "title": "Дани Каназирева е новият областен управител на Пловдив"}
{"url": "https://www.dnes.bg/obshtestvo/2019/11/06/knsb-poiska-tavana-na-pensiite-da-stane-1350-lv-ot-2020-g.428752", "text": "КНСБ настоява, независимо, че равнището на максималния осигурителен доход няма да расте (максималната пенсия е 40 процента от него), това да не е пречка за увеличение на максималната пенсия. Това се посочва в позиция на синдиката, изпратена от пресцентъра на КНСБ.\n\r\nЗа да се постигне ръст на максималната пенсия, КНСБ предлага през 2020 г. по изключение размерът й да се определи на база 45 на сто от максималния осигурителен доход от 3000 лева. Това означава от 1 юли следващата година най-високата пенсия в страната да се установи на ниво от 1350 лв.\n\nПредложението ще засегне 40 500 души, сред които около 28 000 човека, на които в момента действителният размер на пенсията е \"отрязан\" от тавана. \n                    \n                    \n                \n                \n                \n                \r\nАко предложението на КНСБ се приеме, почти половината от тези 28 000 души ще получават занапред действителния размер на пенсиите си, се посочва в позицията.\n\r\nДопълнителният финансов ресурс, необходим за реализация на искането на КНСБ, е под 28 млн. лв. Експертите на Конфедерацията са убедени, че в планираните приходи има достатъчно резерви, така че синдикалните предложения за повишаване адекватността на пенсиите да се реализират.\n\r\nПоследователната и устойчива позиция на КНСБ, относно максималния размер на пенсиите за осигурителен стаж и възраст е, че той също трябва плавно да се увеличава, така че все повече хора, чиито пенсии са ограничени от \"тавана\" да получат действителния размер на техните пенсии, заявяват от КНСБ.", "date": "2019.11.06", "title": "КНСБ поиска тавана на пенсиите да стане 1350 лв. от 2020 г."}
{"url": "https://www.dnes.bg/pop/2019/11/06/eva-parmakova-v-strastna-celuvka-s-priiatelka-v-lipstick.428780", "text": "\r\nЛюбимката на тийнейджърите Ева Пармакова целува строен орел във видеото към новия си сингъл Lipstick. Отличничката от X Factor погъделичка въображението на воайорите впивайки устни в силиконовия клюн на пернатото, в чиито костюм се крие най-добрата й приятелка. Закачливият кадър е по идея на режисьора Божидар Велинов, с когото Ева снима три дни на 15 локации. \n\r\n\"Орлето си маха маската и под нея съм аз – за мен това символизира простичката истина, че през каквито и перипетии да преминава в живота си, човек има само себе си. Фабриката за щастие е в собствните ни глави. Колкото до приятелката ми, след снимките на клипа втория й никнейм е Пилето\", споделя за Dnes.bg Пармакова.\r\n \r\nПоследният снимачен ден на Lipstick отключва страх от високото в нея. Заедно с таньорите й снимат на хеликоптерна площадка на покрива на 20 етажна сграда в столичен квартал.  На следващия ден Ева е на легло с жесток световъртеж. \n                    \n                    \n                \n                \n                \n                \r\n\"До този момент никога не съм имала проблем с високото, летяла съм без драма, качвала съм се на небостъргачи за едното селфи. С приятелят ми правихме наскоро тричасов преход до един планински връх, и нищо. Така и не разбрах какво се случи, на другия ден имах чувството, че са сменили вестибуларния ми апарат с този на някой корабокрушенец\", казва внучката на оперната легенда Любомир Бодуров.\r\n \r\nLipstick е първата песен, създадена по време на Sofia Songwriting Camp, която \"Вирджиния рекърдс\" издава у нас. Първият творчески лагер за писане на песни събра в Боровец през пролетта автори от 8 държави, част от тях кроили хитове за звезди от калибъра на Риана, Кайли Миноуг и Крис Браун. \n\r\nЕва Пармакова е съавтор на парчето заедно с румънския продуцент Моноар и шведката Касиопея, един от най-горещите хитмейкъри в света на кей поп музиката. По българския текст Ева работи с Павел от хип-хоп дуото Павел и Венци Венц.Скоро в ефир ще се завърти и английската версия на песента  със заглавие Drum.", "date": "2019.11.06", "title": "Ева Пармакова в страстна целувка с приятелка в Lipstick"}
{"url": "https://www.dnes.bg/mestni-izbori-19/2019/11/06/na-izborite-jenite-do-urnite-poveche-visshistkite-sa-reshili-vota-v-sofiia.428710", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Жените висшисти са се оказали най-активните избиратели в София. Това показват данните на социологическа агенция \"Тренд\". \n\r\nПрофилът на гласуващия в София е по-различен от общия профил за страната. На балотажа правото си на глас са упражнили повече жени, отколкото мъже. Съотношението е 58% жени на 41% мъже. \n\r\nНай-ниска е избирателната активност сред младите на възраст между 18 и 29 години години – едва 11%. Традиционно и на други избори младите са най-неактивната група по време на избори – това се потвърждава и по време на местния вот, предава . \n                    \n                    \n                \n                \n                \n                \r\nНай-много са гласуващите на средна възраст – близо 20%. \n\r\nНай-активни на избори са хората с висше образование в София – над 73%. Рекордно нисък е делът на избирателите с основно или по-ниско образование. \n\r\nМежду първия и втория тур на изборите гласуващите млади намаляват.  \n\r\nНад 97% от гласувалите на втори тур са българи, а хората от ромски произход са под 2% с уточнението, че екзитполът е на база отговорите на анкетираните. Делът на ромите може и да е по-голям, но хората в анкетите да са записали етнос – българин.", "date": "2019.11.06", "title": "На изборите: Жените до урните повече, висшистките са решили вота в София"}
{"url": "https://www.dnes.bg/politika/2019/11/06/dvama-novi-deputati-polojiha-kletva.428714", "text": "Двама нови депутати положиха клетва в първия работен ден на Народното събрание след ваканцията му заради местните избори, които приключиха в неделя.\n\r\nВ стола на Лиляна Павлова седна Руслан Тошев, а мястото на Волен Сидеров зае Мария Цветкова.\n\r\nТошев е новият депутат от ГЕРБ от избирателен район Варна. ЦИК го обяви за народен избраник, след като Павлова стана вицепрезидент и член на Управителния комитет на Европейската инвестиционна банка.\n\n\r\nМария Цветкова е новото попълнение на парламентарната група на Обединени патриоти. Тя е от избирателен район Ямбол и наследява лидера на „Атака“ Волен Сидеров.\n                    \n                    \n                \n                \n                \n                \r\nМиналата седмица парламентът прие подадената от него оставка.\n\r\nСидеров се отказа от поста си в парламента по време на предизборната си кампания за кмет на София. Според него да подаде оставка като депутат е честно спрямо избирателите.\n\r\nВъпреки че не стигна до балотажа на вота, Сидеров стана общински съветник в София.", "date": "2019.11.06", "title": "Двама нови депутати положиха клетва"}
{"url": "https://www.dnes.bg/stranata/2019/11/06/5000-podpisa-sreshtu-angelin-ot-myglij-horata-iskat-prisyda.428712", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        „Ангелин от Мъглиж, който пусна видео в социалните мрежи как изтезава куче, трябва да получи ефективна присъда. Той вече е криминално проявен. Ако вината му бъде доказана, санкцията му не може да бъде минимална. Недопустимо е“, това заяви Мартин Янчев от организация в помощ на животните пред .\n\n\n\r\nМъжът беше пуснат на свобода срещу символична парична гаранция от 250 лева. Кучето е предадено на ветеринарна служба, а граждани организираха петиция срещу насилието над животни.\n\r\n\"Събрахме на 5000 подписа срещу въпросния Ангелин. Той обаче беше освободен. Това е подигравка! Защото се оказа, че кучето, което полицията и прокуратурата представят, няма нищо общо с истинското, станало жертва на изтезанията\", обясни още Мартин Янчев.\n                    \n                    \n                \n                \n                \n                \r\nВидеото, показващо жестокото отношение към животното, разгневи хиляди граждани. Ангелин е признал вината си. Като причина за зверското си отношение към животното, заснето в клипа, е посочил, че кучето го е ухапало при игра.\n\r\n\"Ако до два месеца този човек не бъде наказан, може да се стигне и до стачки пред прокуратурата в Казанлък\", категоричен бе Янчев.", "date": "2019.11.06", "title": "5000 подписа срещу Ангелин от Мъглиж, хората искат присъда"}
{"url": "https://www.dnes.bg/balkani/2019/11/06/demonstranti-opitaha-da-poprechat-na-interviu-na-vuchich.428709", "text": "Сръбският президент Александър Вучич се наложи да използва вчера страничен вход, за да влезе в сградата на обществената телевизия, тъй като главният бе блокиран от демонстранти, съобщи Ройтерс.\r\n\r\nОколо 200 поддръжници на опозицията се събраха час преди началото на интервю на Вучич за телевизия РТС. Протестиращите блокираха централния вход и скандираха \"Вучич, крадец!\".\r\n\r\nТе го обвиняват, че режисира медийните си изяви и не позволява да му се задават трудни въпроси. Президентът отрича тези твърдения, пише БТА.\r\n\r\nНаложи се полицията да се намеси, за да предотврати сблъсък между протестиращите и група от около 100 поддръжници на Вучич.\r\n\r\nПрезидентът публикува снимка в Instragram от телевизионното студио и каза, че е влязъл през страничен вход. \"Искам да благодаря на всички за подкрепата\", написа той.\r\n ", "date": "2019.11.06", "title": "Демонстранти опитаха да попречат на интервю на Вучич"}
{"url": "https://www.dnes.bg/akoshtete-vqrvaite/2019/11/06/koi-zodii-shte-se-radvat-na-romantika-prez-noemvri.428666", "text": "Температурите се понижиха, ухае на канела и домашни бисквити и освен желанието ни да се стоплим в меко одеяло, искаме да прекараме повече време в прегръдките на любим човек. Ноември носи не само красиви цветове в природата, но и романтика. За едни представители на зодиака по-малко, докато за други може да се каже, че това ще е романтичен месец.\r\nТе ще могат да „разперят крилата си“, да променят своята гледна точка за нещата свързани с любовта и ценностите. Дали вашата зодия е сред тези, които ще се радват на повече романтика, вижте в следващите редове.\r\n\r\nВашата управляваща планета Венера ще окаже положително влияние върху осми дом на секса, мистерията, интимните съюзи и споделените ресурси. Ще имате желание да задълбочите нещата в любовен план и да ги направите по-романтични. Не само това, вашият магнетизъм ще омагьосва, затова не се учудвайте, ако има повишено внимание от страна на представителите на противоположния пол към вас. Уважаеми Телци, имате добри предпоставки за пътувания, а това може да увеличи шансовете ви за нови познанства, особено ако си търсите нова любов.\r\n                    \n                    \n                \n                \n                \n                ", "date": "2019.11.06", "title": "Кои зодии ще се радват на романтика през ноември?"}
{"url": "https://www.dnes.bg/health/2019/11/06/sutreshni-navici-koito-sa-vredni.428667", "text": "Всеки от нас има своите сутрешни навици. Някои започват деня си с проверка на социалните мрежи, други прекарват дълго време в тоалетната четейки списание, има и такива, които пропускат закуската и т.н. За съжаление, някои от нашите навици могат да навредят на здравето ни.\r\n\r\n\r\nВсеки ден ходим на работа, изправени сме пред различни ситуации, разрешаваме проблеми, търсим решения за тях... Според учени от Харвард, сутрешният душ ни помага да бъдем по-концентрирани и ни улеснява в търсенето на решения. Специалистите смятат, че душът позволява на мозъка да генерира нови и необичайни идеи.\r\n                    \n                    \n                \n                \n                \n                \r\nСлед края на работния ден това може би е отпускаща идея, но горещият сутрешен душ няма да ви разсъни, а ще увеличи желанието ви да се върнете обратно в леглото. От друга страна, по-хладният душ действа ободряващо.\r\n\r\nКупичка корнфлейкс, тестени закуски, банички, кексове и т.н. Храни, които повишават нивата на кръвната захар, което е причина за покачването и на стойностите на инсулина. Скоро след като сте приели подобна висококалорична закуска, вашият апетит ще се повиши, но и ще се усещате летаргични, вместо енергични. Ето защо започнете деня си със здравословна порция протеини, мазнини и въглехидрати, хапвайки полезни храни, като яйца, сандвич с пълнозърнеста филийка, авокадо, малко домат.\r\n", "date": "2019.11.06", "title": "Сутрешни навици, които са вредни "}
{"url": "https://www.dnes.bg/sofia/2019/11/06/toplofikaciia-otvorete-ventilite-na-maks-toploto-idva.428711", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        От вчера стартира новият отоплителен сезон. В началото на седмицата започна общо включване на отоплението в столицата. Въпреки топлото време, условия за пускане има, заяви говорителят на ''Топлофикация-София'' Елизабет Павлова пред .\n\n\n\r\nУсловията за старт на отоплителния сезон са три последнователни дни със средна температура под 12 градуса и прогноза за захлаждане. От вчера парното се пуска поетапно - първо в детски градини, болници и училища, а след това и в жилищните и стопански сгради. \n\r\nОт \"Топлофикация-София\" напомнят, че вентилите на радиаторите трябва да бъдат отворени сега и то на максимална степен. Освен това, ползвателите на парно трябва да проверят дисплеите на топломерите си и ако констатират неработещ дисплей, да сигнализират веднага.\r\n \r\nАко по някаква причина в конкретна сграда има нужда от отлагане на включването, трябва да се подаде заявление за това, каза още Павлова за зрителите на \"България сутрин\". \n                    \n                    \n                \n                \n                \n                \r\n\"Освен това, ако някъде се прави ремонт, ние също трябва да бъдем информирани, за да не направим наводнение. И нека домоуправителят да погледне дали е запълнена сградната инсталация\", допълни говорителят на ''Топлофикация-София''.", "date": "2019.11.06", "title": "Топлофикация: Отворете вентилите на макс, топлото идва"}
{"url": "https://www.dnes.bg/world/2019/11/06/elizabet-ii-veche-niama-da-nosi-drehi-ot-estestvena-koja.428706", "text": "Неправителствената организация за защита на животните \"Хюмейн сосайъти интернешънъл Великобритания\" изрази задоволство от решението на британската кралица Елизабет Втора да престане да носи дрехи от естествена кожа, предаде Франс прес.\n\r\n\"Започвайки от 2019 г., ако Нейно величество има задължения в изключително студено време, вече ще използваме изкуствена кожа, за да сме сигурни, че няма да й е студено\", написа в публикуваната в края на миналия месец своя книга личната стилистка на кралицата Анджела Кели.\n\r\n\"Радваме се, че Нейно величество официално се отказа от естествената кожа\", заяви Клер Бас, директорка на \"Хюмейн сосайъти интернешънъл Великобритания\". Според Бас решението е ясен сигнал от монарха, че естествената кожа вече е демоде.\n                    \n                    \n                \n                \n                \n                \r\nСпоред проучване от миналата година, направено във Великобритания по искане на \"Хюмейн сосайъти интернешънъл\", над две трети от анкетираните подкрепят идеята за забрана на вноса на естествена кожа и само осем процента са против тази идея.\n\r\nВеликобритания забрани през 2000 г. отглеждането на животни заради тяхната кожа, но продължава да внася и продава кожа на различни животински видове, като например лисици и зайци, припомня БТА.\n\r\nОрганизацията за защита на животните PETA приветства промяната в гардероба на кралицата и заяви, че сега очевидно е време тя да направи следващата стъпка и шапките на нейните кралски гвардейци вече да не са от мечешка кожа, а от създадените с помощта и на природозащитниците луксозни синтетични заместители.\r\n ", "date": "2019.11.06", "title": "Елизабет II вече няма да носи дрехи от естествена кожа"}
{"url": "https://www.dnes.bg/mestni-izbori-19/2019/11/06/400-000-izbirateli-po-malko-v-stranata-zloupotrebiava-li-se.428713", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Избирателната активност е фиктивен изборен параметър в България. Тя е стойността на една дроб, която има числител и знаменател. Числителят са гласовете в урните. Обаче не знаем знаменателя - броя на наличните избиратели. За 20 години запазихме бройката от 3 млн. души, които гласуват на местни избори, обясни професор Михаил Константинов, който е председател  на Съвета на директорите на Информационно обслужване.\n\r\nТой коментира огромната разлика в броя на гласоподавателите между двата тура в София. От ЦИК обясниха разминаването от около 100 000, като посочиха, че на 27 октомври е използвана стара информация за избирателите. Според проф. Константинов неточността идва от махането на списъците на хората, които живеят в чубина. Той бе категоричен, че такива грешки нарушават доверието.\n\n                    \n                    \n                \n                \n                \n                \r\n\"В София има не повече от 930-950 хил. души над 18 години. Другите са трайно живеещи в чужбина и не се връщат да гласуват тук\", отбеляза математикът.\n\r\n\"Наличните избиратели в страната са поне 400 хил. по-малко. Питайте политиците защо не махнаха фантомите. Съществуват подозрения, че с фантомите се злоупотребява. Трябва да ги махнем. Предлагаме френския модел. До 31 декември всеки избирател да има право да се регистрира за изборите догодина. Който се е регистрирал, попада в списъка\", каза още проф. Михаил Константинов.\n\r\n\"Всички се справиха много добре. Не чух конкретни проблеми. Бих вдигнал още възнагражденията на секционните комисии. На първи тур недействителните бюлетини са много - 660 хиляди. 15% са недействителните гласове за съветници и 4% за кметове. На втори тур са малко - 3-4%. Българите гласуваха много грамотно за кметове и абсолютно неграмотно за общински съветници. Хората не се интересуват от съветници, те знаят името на кмета\", разясни проф. Константинов.\n\r\nПо думите му трябва да има разяснителна кампания за това колко важни са съветниците.\n\r\nА допуснатите грешки по времето на изборите дадоха основание на кандидат-кмета в София Мая Манолова да поиска касиране на изборите.  \n\r\n\"Човек трябва да се учи да губи достойно. Много ми харесва тенисът. Независимо от счупените ракети, накрая отиваш и поздравяваш противника. Гарантирам, че гласовете на хората са преброени\", коментира проф. Константинов пред .\n\r\n\"Има очевиден победител. ГЕРБ направи горе-долу колкото всички останали. Успех има и опозицията, която беше в нокдаун, а вече ходи по тепиха. Хубаво е, че общинските съвети са шарени\", посочи още проф. Константинов.\n\r\nТой предлага да бъде премахнато квадратчето \"Не подкрепям никого\" от бюлетината. Сега няма санкции и няма смисъл от това квадратче, само обърква хората, смята проф. Константинов.", "date": "2019.11.06", "title": "400 000 избиратели по-малко в страната: Злоупотребява ли се? "}
{"url": "https://www.dnes.bg/politika/2019/11/06/ns-prie-pravilata-za-izbor-na-shef-na-kpkonpi.428720", "text": "Без нито едно изказване депутатите приеха процедурните правила за избор на шеф на Антикорупционната комисия.\r\n\r\nТова се наложи, след като постът беше овакантен от Пламен Георгиев, който подаде оставка след скандала, станал известен като \"Апартаментгейт\".\r\n\r\nЕкшефът на КПКОНПИ се отказа от мястото на 31 юли, а депутатите приеха оставката му в същия ден.\r\n\r\nГеоргиев призна, че напуска поста заради скандала с терасата на апартамента му в София, върху която - според Столична община, има построени незаконни постройки.\r\n\r\nВ началото на август прокурорската колегия на ВСС се събра на извънредно заседание, за да го възстанови на работа като прокурор в специализираната прокуратура.\r\n\r\nСлед това по спешност го освободиха от поста, защото правителството го назначи за генерален консул на България в испанския град Валенсия.\r\n\r\nРешението на МС предизвика недоволството на българите във Валенсия.", "date": "2019.11.06", "title": "НС прие правилата за избор на шеф на КПКОНПИ"}
{"url": "https://www.dnes.bg/sofia/2019/11/06/zaradi-kojite-hora-shte-stoiat-ciala-sedmica-v-kletki-pred-ns.428724", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Доброволци ще прекарат една седмица в клетка в градинката до сградата на парламента в столицата. Целта е да напомнят за страданието на животните във фермите за ценни кожи. \n\r\nДоброволците ще се сменят в клетката денонощно, така че в нея винаги да има по един човек. Пърформънсът се организира от Сдружение КАЖИ и Гражданската инициатива за забрана добива на ценни кожи. \n\r\n\"Чрез тази протестна демонстрация искаме да напомним, че именно през месец ноември ще бъдат убити стотици хиляди животни у нас. Те се използват само и единствено за кожени палта и модни аксесоари. Тяхното месо не се използва за храна\", отбеляза предорганизаторът на инициативата Петя Алтимирска. \nОчаква се в парламента да бъде насрочено заседание на Комисията по земеделието и храните за разглеждане и гласуване на внесения в началото на месец септември законопроект за забрана добива на ценни кожи в страната. При разглеждане в първата комисия (по взаимодействие с неправителствените организации), законопроектът беше подкрепен почти единодушно от всички депутати.\n                    \n                    \n                \n                \n                \n                \r\nПо данни на БАБХ в България функционират две ферми за ценни кожи. И двете са за американски норки. Общият им обявен капацитет е близо 130 хиляди. \n\r\nОколо 70% от тези животни ще бъдат убити за кожите им в рамките на месец ноември. Близо 99% от норките се отглеждат във ферма до старозагорското село Маджерито. \n\r\n\"На фона на увеличаващия се брой забрани в Европа, у нас се увеличава броят убивани животни за кожи всяка година\", посочи още Петя Алтимирска.\n\r\nОрганизаторите посочват, че част от хората в клетката до парламента ще са известни артисти, музиканти и художници.", "date": "2019.11.06", "title": "Заради кожите: Хора ще стоят цяла седмица в клетки пред НС"}
{"url": "https://www.dnes.bg/stranata/2019/11/06/kola-blysna-baba-i-vnuche-v-kubratsko-selo.428723", "text": "Лек автомобил блъсна баба и внуче в кубратското село Задруга, съобщиха от ОДМВР-Разград. \r\n\r\nИнцидентът е станал около 11.15 часа на 5 ноември на кръстовището между улиците \"Стара планина\" и \"Хан Аспарух\". \r\n\r\n54-годишният водач на \"Опел Мелива\" отвлякъл вниманието си, изгубил контрол над автомобила, излязъл вляво от платното за движение и ударил движещите се пеш 55-годишна жена и 3-годишно момче от селото. \r\n\r\nПострадалите са прегледани от екип на ФСМП-Кубрат, който установил, че детето е с контузия на левия крак, а жената – с контузия на главата и комоцио. \r\n\r\nПо случая е образувано досъдебно производство.\r\n ", "date": "2019.11.06", "title": "Кола блъсна баба и внуче в кубратско село"}
{"url": "https://www.dnes.bg/politika/2019/11/06/borisov-podkrepi-donorstvoto-chovek-ne-znae-koga-moje-da-mu-se-sluchi.428733", "text": "Премиерът Бойко Борисов подкрепи донорството и извършването на трансплантации у нас.\n\r\n\"В България се правят най-модерните операции, трансплантации, имаме прекрасни хирурзи\", заяви той.\n\r\nПо думите му при успешна трансплантация \"част от теб продължава да живее и спасяваш живот\". Какъв е проблемът с предразсъдъците – никакъв, коментира той.\nВ началото на заседанието на правителството здравният министър Кирил Ананиев разказа пред колегите си за започналата вчера национална кампания за подкрепа на донорството.\n\r\nВ рамките на \"Да! За живот!\" ще бъдат разпространени карти, с които всеки приживе може да изрази желанието си да бъде донор. Това желание няма юридическа стойност, но по думите му, може да помогне на близките в такава ситуация да вземат информирано решение.\n                    \n                    \n                \n                \n                \n                \r\nИскаме да предизвикаме дискусия, с която да помогнем на хората, нуждаещи се от трансплантация, да се радват на здрав и достоен живот, обясни Ананиев.\n\r\nОт своя страна премиерът каза, че вече е направил това и призова всеки един да се замисли и да го прецени.\n\r\nИ ако толкова си мислят какво би се случило, като дадеш орган, да си помислят чисто егоистично – продължаваш да живееш, коментира премиерът.\n\r\nАнаниев посочи, че подкрепа има и сред религиозните общности у нас за хуманния акт.\n\r\n\"Не само душата, но и нещо още да продължи да живее от човека\", каза Борисов и напомни, че \"човек не знае кога може да му се случи\".\n\r\nС днешна дата 1151 българи чакат животоспасяващата операция.", "date": "2019.11.06", "title": "Борисов подкрепи донорството: Човек не знае кога може да му се случи!"}
{"url": "https://www.dnes.bg/mestni-izbori-19/2019/11/06/manolova-niama-da-pravi-partiia-shte-syzdava-grajdanska-iniciativa.428719", "text": "\"Няма да правя партиен проект\", заяви бившият омбудсман Мая Манолова пред bTV. Въпреки това тя не иска да разпръсква гражданската енергия, акумулирана на изборите и \"очакването от гражданите да не спирам да дишам във врата на властта\", затова ще създаде \"гражданска инициатива върху основата на основните демократични ценности\", която да се бори  за честни избори и основните свободи на гражданите.\n\r\n\"Доволна съм от изборите и съм удовлетворена. Видяхме страха на властта и как работи машината за фалшификации и манипулации. Победиха ни с много малко\", каза Манолова, която загуби на балотажа за кметското място в София от Йорданка Фандъкова.\n\nТя е категорична, че ще иска касиране на изборите и ще подаде жалбата в законовия срок, а в момента нейният екип анализира изборните протоколи.\n                    \n                    \n                \n                \n                \n                \r\n\"Ще докажем в съда несъответствие между изборните протоколи и тези, които са публикувани. Пликовете с протоколите бяха отваряни от сътрудници на комисията, които са вписвали и дописвали\", твърди Манолова.\n\r\nСпоред нея сред нарушенията е наличието на празни протоколи, попълвани по думите й в полза на ГЕРБ впоследствие. \n\r\n\"Най-важният знак и послание на тези избори е, че едноличната власт може да бъде победена\", смята Мая Манолова, която благодари за подкрепата на всички граждани и политически сили.\n\r\n\"Благодаря на тези, които гласуваха за мен, въпреки че не ме харесват\", каза Манолова, която смята, че е налице обединение на всички демократично мислещи граждани, макар и с различни политически убеждения, което тя определи като мост и подаване на ръка между леви и десни.\n\r\nСамата тя обаче отказа да разкрие за коя листа с общински съветници е глаувала, като заяви, че е подкрепила тази, която е предлагала промяна.", "date": "2019.11.06", "title": "Манолова няма да прави партия, ще създава гражданска инициатива"}
{"url": "https://www.dnes.bg/televizia/2019/11/06/poredno-otlichie-za-bulgaria-on-air-blagoi-cicelkov-specheli-priza-mlad-jurnalist.428729", "text": "Поредно отличие получи журналист от екипа на . В Деня на народните будители талантливият репортер Благой Цицелков спечели наградата \"Млад журналист\" на Съюза на българските журналисти. \n\r\n\"Още като дете избрах да бъда журналист. Днес това е моето призвание, начин да казвам истината, професия – съдба. Благодарен съм, че работя в Bulgaria ON AIR – място, където високо се цени и всеки ден се произвежда стойностна журналистика. Наградата \"Млад журналист\", с която съм отличен, е присъдена от достойни, авторитетни журналисти и съм изключително благодарен както за оценката, така и за доверието им. Всеки ден с работата си аз и колегите от Bulgaria ON AIR се стремим да оправдаваме високото доверие към зрителите и да им представяме важните теми с всичките им гледни точки“, заяви и самият отличен. \n                    \n                    \n                \n                \n                \n                \r\nБлагой Цицелков е част от екипа на Bulgaria ON AIR от декември 2017 година. В репортажите си той разказа за различни социални проблеми, като специално място отделя и за истории за хора с големи сърца и мечти.\r\nЧаст от репортажите му се излъчват и в специалната журналистическа поредица Историите ON AIR с водещ Меглена Георгиева. Той е автор на филма \"Спагети на помирението\", в който среща зрителите с единствения ресторант-пазител на оригиналната рецепта на спагетите, които задържат на една маса лидерите на враждуващите помежду си Северна и Южна Корея. Филмът е заснет по време на историческото посещение на Доналд Тръмп в Демилитаризираната зона и Северна Корея. \n\r\nТова е вторият път, в който Благой получава приза \"Млад журналист\". През 2017 година СБЖ го отличава в категорията за най-добър журналист до 35 години, а през 2014 година печели награда в същата категория от престижния конкурс \"Валя Крушкина – журналистика за хората\".\r\nОт тогава всяко лято репортерът на Bulgaria ON AIR се среща с ученици от различни учебни заведения, на които разказва за работата на телевизионния журналист. Документалната му поредица \"В търсене на Камен\" печели специална награда на фестивала \"Българската Европа 2015\".\r\nПрез 2016 година Благой получава приза \"Скритото добро\" на Столична община, а година по-късно талантливият репортер е отличен и в кампанията \"Достойните българи\".", "date": "2019.11.06", "title": "Поредно отличие за Bulgaria ON AIR - Благой Цицелков спечели приза \"Млад журналист\""}
{"url": "https://www.dnes.bg/obshtestvo/2019/11/06/lekarite-v-aleksandrovska-besni-bolnicata-se-rushi.428717", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Ужасяващи условия на труд и мизерия в помещенията за лечение на пациенти - поради тази причина медици от \"Александровска\" болница в София излизат на протест. Лекарите припомнят, че преди дни се стигна дори до срутване на покрива на Клиниката по алергология.\n\n\"Не вярваме на \"Министерството на лъжата\". Достатъчно се наслушахме на празни обещания. Протест ще има!\". Това заяви председателят на синдикат \"Здравеопазване\" д-р Андрей Коцев пред Bulgaria ON AIR.\n\r\nМедиците твърдят, че въпреки настояването им за незабавно отпускане на финансови средства за възстановяване на рухналия покрив и ремонтните дейности, както и възстановяването на останалите сгради и помещения в университетската болница, безхаберното отношение на министерството продължавало.\n                    \n                    \n                \n                \n                \n                \r\n\"Многократно с писма информирахме Министерството на здравеопазването за лошите условия на труд и лечение на пациентите в редица помещения и сгради в лечебното заведение. Хвърлят се само празни обещания за стотици милиони левове, които обаче не е ясно кога и дали изобщо ще бъдат отпуснати. А напът са да рухнат още няколко клиники, което може и да доведе до преустановяване на дейността на болницата\", коментира още Коцев.\n\r\n\"Това неглижиране на проблемите от страна на принципала в една от най-големите държавни университетски болници принуждава работещите, подкрепени от пациенти и студенти, да предприемат крайни действия. Започваме ежедневни протестни действия, в това число и гражданско неподчинение\", допълни още медикът.\n\r\nИ подчерта, че ако исканията им не бъдат удовлетворени, демонстрациите ще продължат.", "date": "2019.11.06", "title": "Лекарите в \"Александровска\" бесни, болницата се руши "}
{"url": "https://www.dnes.bg/obshtestvo/2019/11/06/byrz-vlak-posle-stava-pytnicheski-a-za-final-nad-chas-zakysnenie.428695", "text": "В началото на тази седмица от БДЖ обявиха официално, че се подобрява разписанието на емблематичния бърз влак \"Слънчев бряг\" от Бургас за София. От 4-и ноември той заминава с 65 минути по-рано от гара Бургас, т.е. в 15:25 ч., вместо както досега в 16:30 ч. \nПромяната е свързана с осигуряване на възможност за осъществяване на удобни връзки с други влакове, както и с по-ранното пристигане на бързия влак в удобно време в Централна гара София, уточниха от железницата.\n\r\nОказа се обаче, че още при втория си курс с новото разписание влакът е пристигнал на Централна гара в София с цели 65 минути закъснение. Справка на сайта на БДЖ потвърждава информацията. \n                    \n                    \n                \n                \n                \n                \r\n\"Бързият влак 8602 по направление Бургас - София заминаващ от гара Бургас в 15:25ч., се движи със 65 минути закъснение по технически причини\", е краткото съобщение за сериозното закъснение, при което влакът всъщност не пристига \"в удобно време на Централна гара София\", а практически – по същото време, както преди промените. \n\r\nЧитател на Dnes.bg обаче твърди в писмо до медиите, че закъснението се дължи на факта, че бързият влак (и някогашен експрес) всъщност е изпълнявал във вторник функциите на пътнически влак в участъка от Стара Загора до Пловдив. Последното твърдение е потвърдено от официалното съобщение на сайта на БДЖ, което гласи:\r\n\n\r\n\"По технически причини бързият влак № 8602 по направление Бургас -София, заминаващ по разписание от гара Бургас 15:25 ч,. се отменя в участъка Стара Загора - Пловдив. Пътниците ще продължат пътуването си със същият подвижен състав  в отмененият  участък като пътнически влак №80114 Стара Загора – Пловдив, заминаващ по разписание от гара Стара Загора в 18:00ч. \n\r\n\"Всъщност, цялата идея е била бързият влак №8602 да пристига 1 час по-рано на Стара Загора. След това влакът от бърз да се представи като пътнически и в целия участък от СТАРА ЗАГОРА до ПЛОВДИВ влакът №8602 (БЪРЗ ВЛАК) да се движи като пътнически. Това, разбира се, създава не само дискомфорт в пътуващите, които от Бургас до София вместо за 6 часа ще стигнат за не по-малко от 8, ами и в същото време са заплатили цена на билета за категория БЪРЗ влак, който половината време се движи всъщност като ПЪТНИЧЕСКИ“, заявява в своето писмо нашият читател Димитър Стоянов.\n\r\n\"Разбира се, пътниците не са уведомени, че влакът ще стане пътнически и в момента си пътуват кротичко във влака и въобще дреме им на БДЖ-то, че не само са ужилили хората да платят билет за БЪРЗ влак, който изобщо НЕ е бърз, но и в сайта си умишлено представят информацията като \"ПОДОБРЯВАНЕ НА РАЗПИСАНИЕТО\", вместо да обявят, че от недостиг на локомотиви бързият влак ще е пътнически\", пише още той.\n\r\nПо лошото в случая е, че според Стоянов подобни практики далеч не са единични случаи. \n\r\n\"Аз мога да дам пример с друг БЪРЗ ВЛАК, който най-редовно се преобразува на пътнически, но хората си плащат като поп за категория БЪРЗ (което е по-скъпо). Това е БВ №2660 от Враца за София, който минава през гара Лакатник в 06:35. Тъй като често БДЖ нямат композиция да си покрият пътническият влак от 6:55 от Лакатник за София (по същата линия, по която се движи и бързият влак №2660), БДЖ им хрумва гениално решение - влакът се движи до Лакатник и спира в 6:35. Вместо да продължи по разписание в 6:36 и да пристигне в София в 7:30, влакът стои 20 минути на Лакатник и изведнъж от БЪРЗ влак той вече е пътнически и си спира на всяка гара. Така, разбира се, те си покриват липсата, а за пътниците, които трябва да са на работа от 8 часа остава поредното обяснение пред работодателите си защо влакът, който трябва да пристигне в 7:30 в София, всъщност е пристигнал в 8“, твърди читателят.\n\r\nПо думите му има още няколко влака, които често тръгват от София с огромно закъснение отново поради липсата на локомотиви - БВ №7630 заминаващ от гара София в посока гара Мездра и Лом, както и ПВ 20171. \n\r\n\"Този влак всеки ден има закъснение от други 60-90-120 минути, ама това за хората, които не пътуват с него не е от значение, но ние пътниците, които дремем и чакаме по 120 минути, молейки се да дойде локомотив и да ни вземе и да ни закара, това е загубено време. Вместо да се приберем по домовете и да си свършим къщната работа, масово пътниците в този влак стоим и чакаме на гарата и се молим на всичките светии машина да дойде, да ни вземе и да ни закара. Това се случва, но с цената на големи закъснения\", пише още нашият читател.", "date": "2019.11.06", "title": "Бърз влак, после става пътнически... А за финал – над час закъснение"}
{"url": "https://www.dnes.bg/stranata/2019/11/06/helpbook-nedomisleni-remonti-redovno-zaeti-invalidni-parkomesta.428613", "text": "\nСред сигналите през изминалите дни, постъпили в платформата на Helpbook.info, се откроява един, който изумява с абсурдността си.\r\nНашият потребител е възмутен от . След взето решение от общината да се прекрати паркирането по тротоарите, са изградени високи бордюри, които възпрепятстват пречан на автомобилите, но се оказва, че жителите в района трябва да обикалят с часове до намиране на свободно място, което често пъти е в друг квартал.\r\nВ същото време има отдавна неизползваеми по предназначение, обрасли с треволяци, игрища, които могат да се почистят, открият и обособят като паркинги, но явно ще си останат неизползваеми. Освен това не е помислено за изграждане на джобове за сметосъбиращите съдове, които в момента са поставени на новоизградените тротоари и възпрепятстват движението на пешеходците по тях. От изпратените снимки се виждат дори кофи за боклук, поставени директно в градинките на междублоковото пространство. В заключение авторът на сигнала обобщава, че резултатът е, че все още не може да се ходи по тротоарите, но и няма къде да се паркират колите.\n                    \n                    \n                \n                \n                \n                \r\nПолучихме където системно тежкотоварни камиони рушат пътищата въпреки забранителните знаци за преминаване. Над 8-тонните коли, които пренасят вар, трошат и без това разбитите улици и ги замърсяват. Камионите са на една и съща фирма и безконтролно преминават през центъра на града, като явно за тях санкциите не важат.\n\r\nДруг наш потребител, живеещ в село в община Драгоман, хвали Агенция \"Пътна инфраструктура\" за чудесно извършения ремонт на пътя, но любезно подсеща отговорната фирма да извози  точно пред къщата на автора на сигнала.\n\r\nЗавършваме днешния обзор със сигнал от район \"Изгрев\", където пред медицински центърв продължение на часове от коли без съответните талони, позволяващи ползването им. Авторът на сигнала призовава за проверка и вземане на съответните мерки тази порочна практика да бъде прекратена.\n\r\nВ случай, че забележите около мястото, където живеете или преминавате, нередности от всякакъв характер, можете да подадете сигнал в  Ще е от полза да направите снимки и да отбележете точното местоположение или района на нарушението.\n\r\nНе се колебайте да подадете сигнал - направете го онлайн, в платформата на Investor Media Group ще ви даде възможност не само да придадете гласност на проблема, но и да изпратите сигнал до отговорните институции. ", "date": "2019.11.06", "title": "Helpbook: Недомислени ремонти, редовно заети инвалидни паркоместа..."}
{"url": "https://www.dnes.bg/politika/2019/11/06/smetki-sled-izborite-bsp-smenia-4-deputati-vmro-edin.428696", "text": "БСП ще има четирима нови депутати, които ще сменят досегашните Пенчо Милков, Станислав Владимиров, Денчо Бояджиев и Йордан Младенов, които бяха избрани за кметове.\n\r\nНа мястото на Милков от Русе влиза ексдепутатът Добрин Данев. Той бе втори в червената листа на парламентарния вот, но бе изместен с преференции и остана четвърти. Сега обаче ще започне четвъртия си мандат в НС, съобщава \"\".\n\r\nОще една бивша депутатка, изместена назад в листата заради преференции, сега влиза в парламента. Евдокия Асенова заема мястото на новия кмет на Перник Станислав Владимиров. \n\r\nСъщата е съдбата и на Гурко Митев, който е трети в червената листа за Пазарджик, но е изместен от двама настоящи депутати. Редът му за парламента  идва едва сега, когато Йордан Младенов става кмет на Пещера. Митев обаче в момента също е кмет - ще кара шести мандат в с. Добровница и не е ясно кой пост ще избере.\n                    \n                    \n                \n                \n                \n                \r\nМартин Обрешков пък влиза в групата на БСП на мястото на новия кмет на Разград Денчо Бояджиев. Той е ново лице за социалистите и е архитект по професия.\n\r\nНов депутат ще има и във ВМРО, след като Атанас Стоянов стана кмет на Сандански. На мястото му влиза Стоян Божинов - председател на партийната организация в Петрич. Той бе четвърти в листата на “Обединени патриоти” за Благоевградска област, но с получени над 2500 преференции се изкачи на второ място. \n\r\n48-годишният нов депутат е юрист по образование, работил е за кратко в полицията, бил е адвокат, а сега се занимава с малък семеен бизнес в сферата на транспорта. ", "date": "2019.11.06", "title": "Сметки след изборите: БСП сменя 4 депутати, ВМРО - един"}
{"url": "https://www.dnes.bg/obshtestvo/2019/11/06/vse-oshte-tyrsiat-shofiora-ubil-koloezdach-krai-lokomotiv.428697", "text": "Още не е заловен шофьорът, блъснал и убил велосипедист на кръстовището при стадион \"Локомотив\" в столицата. Издирват се и очевидци на тежкия пътен инцидент. \n\nНа 21 октомври, около 8.20 часа, на бул.\"Рожен\", близо до кръстовището с ул.\"Петър Панайотов\", 42-годишният Константин Касабов, който е отивал на работа с колело, е бил блъснат от автомобил. Шофьорът е избягал и е оставил пострадалия тежко ранен на пътя. \r\n\r\nВъпреки усилията на лекарите в \"Пирогов\", Константин почина от тежките травми. Той остави вдовица и две момиченца – сираци.\r\n\r\nОт СДВР апелираха хората, станали свидетели на инцидента или разполагащи с информация за водача или за автомобила, да подадат сигнал на тел.: 112, 02/982 0516 и 02/982 0069. \r\n ", "date": "2019.11.06", "title": "Все още търсят шофьора, убил колоездач край \"Локомотив\""}
{"url": "https://www.dnes.bg/sport/2019/11/06/borusiia-dortmund-s-famozen-obrat-sreshtu-inter.428698", "text": "Борусия Дортмунд обърна Интер от 0:2 до 3:2 в спиращ дъха двубой от група \"F\" на Шампионската лига, игран на стадион \"Сигнал Идуна Парк\".\n\r\nМомчетата на Антонио Конте изиграха много солидно първо полувреме, в което действаха много грамотно и заслужено вкараха два гола чрез Лаутаро Мартинес и Матиас Весино.\n\r\nВеднага след второто попадение на гостите Борусия се разгневи и рязко вдигна оборотите, което даде резултат след почивката. Ашраф Хакими намали, а по-късно Юлиан Брандт изравни, за да се стигне до победния гол на мароканския бек.\n\r\nТака Борусия Дортмунд събра 7 точки и изостава на една точка от лидера Барселона, който се изложи днес. Интер е трети с четири пункта.\n                    \n                    \n                \n                \n                \n                \r\nВ друг изключително интригуващ мач от снощи Челси и Аякс направиха невероятен мач, за да завършат 4:4 в група Н на Шампионската лига на \"Стамфорд Бридж\".\n\r\nДвубоят мина през серия обрати, като гостите водеха с 4:1, а след това играха 25 минути с двама души по-малко, за да успеят все пак да стигнат до равенството.\n\r\nГлавният съдия Джанлука Роки също стана център на вниманието, като в края имаше намеса и на ВАР и отменен гол, за да бъде драмата наистина пълна.\n\r\nРавенството отстави битката в групата отворена, тъй като двата тима имат по 7 точки, а с толкова вече е и Валенсия след 4:1 над Лил, така че срещите в оставащите два кръга ще бъдат наистина вълнуващи.\r\n", "date": "2019.11.06", "title": "Борусия Дортмунд с фамозен обрат срещу Интер"}
{"url": "https://www.dnes.bg/rusia/2019/11/06/putin-poiska-ruska-alternativa-na-uikipediia.428699", "text": "Руският президент Владимир Путин призова да бъде създадена руска онлайн енциклопедия, която да стане алтернатива на Уикипедия, предаде Франс прес, цитирайки РИА Новости.\r\n\r\n\"Що се отнася до Уикипедия, по-добре е тя да бъде заменена\" от нова Голяма руска енциклопедия в електронен вариант, заяви Путин на заседание на Съвета по руски език. \r\n\r\nИнформацията в нея ще е достоверна и поднесена в съвременна форма, каза той. \r\n\r\nРуското правителство планира да похарчи близо 1,7 милиарда рубли (26,7 милиона долара) през следващите три години за създаването на онлайн енциклопедията, става ясно от официални документи, оповестени публично през септември.\r\n\r\nРускоезичната версия на Уикипедия твърди, че се състои от над милион и половина статии. През 2015 г. руските власти за кратък период от време забраниха Уикипедия заради статия, в която се дават обяснения как да се приготвят наркотици на основата на канабис, припомня БТА.", "date": "2019.11.06", "title": "Путин поиска руска алтернатива на Уикипедия"}
{"url": "https://www.dnes.bg/balkani/2019/11/06/hyrvatskata-policiia-otkri-9-migranti-v-mikrobus.428700", "text": "Хърватската полиция съобщи, че е намерила деветима мигранти, натъпкани в затворен сандък в задната част на микробус, предаде Асошиейтед прес.\r\n\r\nСпоред полицията мигрантите са открити рано тази сутрин в Източна Хърватия след спирането на микробус с полска регистрация. От сандъка се чували гласове.\r\n\r\nМигрантите били трима мъже, две жени и четири деца. Те заявили, че са от Иран и Ирак. \r\n\r\nШофьорът на микробуса е 21-годишен украинец, който е задържан по подозрение за трафик на хора, съобщава БТА.", "date": "2019.11.06", "title": "Хърватската полиция откри 9 мигранти в микробус"}
{"url": "https://www.dnes.bg/obshtestvo/2019/11/06/oshte-malko-vreme-ostana-ot-15-noemvri-kolite-sys-zimni-gumi.428702", "text": "Остават по-малко от 10 дни до крайния срок, в който шофьорите трябва да сменят летните си гуми с такива, подходящи за зимни условия.\n\r\nСпоред закона, в периода от 15 ноември до 1 март, автомобилите трябва да са със зимни гуми или с такива с минимална дълбочина на протектора 4 мм. От Агенция \"Пътна инфраструктура\" призоваха шофьорите да подготвят автомобилите си за движение при зимни условия и да не чакат първите минусови температури. \n\r\nВ навечерието на зимния сезон е необходима цялостна подготовка на автомобила, но изборът на зимни гуми е едно от най-важните решения, които всеки шофьор трябва да вземе, категорични са експертите. Oт Асоциацията на производителите, вносителите, търговците и вулканизатори на гуми напомнят, че зимните гуми не са само за сняг.\n                    \n                    \n                \n                \n                \n                \r\n\n\r\nМатериалът, от който те се изработват, променя качествата си според околната температура. При ниски температури каучукът става по-твърд и сцеплението с пътната настилка намалява, посочват от Асоциацията на производителите, вносителите, търговците и вулканизатори на гуми пред БТА.\n\r\nГумата е контактът между автомобила и настилката и каква ще бъде сигурността на пътя до голяма степен зависи от правилния подбор на гумите. Според специалистите е препоръчително зимни гуми да се използват при температури под 7 градуса, независимо дали има сняг или не. Летните гуми имат най-добро сцепление при температури между 10 и 30 градуса, а зимните - между 0 и - 20 градуса. \n\r\nПрез зимата дълбочината на протектора осигурява най-важния показател - спирачния път. \n\r\n\n\r\nСпециалистите от световната компания, произвела първата зимна гума, съветват да подменяме гумите след шест години активно ползване. От там препоръчват, че е по-добре евтина зимна гума, отколкото лятна гума през зимните условия, като още по-лошо е да се използват гуми втора употреба.\n\r\nЕксперти в бранша смятат, че всичко зависи от пробега, който автомобилът изминава. Ако се движи постоянно, натоварен е, или в рискови условия, в него трябва да се инвестира в гуми от висок клас. Те реализират по-добри възможности и качества по отношение на зимните условия, имат специален състав на каучука. \n\r\nПроизводителите на гумите гарантират, че гумата запазва своите свойства за срок от 10 години.\n\r\n\n\r\nТова зависи най-вече от това каква е дълбочината протектора, което се отнася най-вече за зимните гуми. През зимата дълбочината на протектора осигурява най-важния показател - спирачния път.\n\r\n\"Някои автомобилисти смятат, че е удачно да се поставят две зимни гуми, обикновено на предните колела. Това поражда риск, особено при завои, защото когато предните са зимни, те имат по-високо сцепление спрямо задните и задницата може да се завърти.\n\r\nСъветите към шофьорите са винаги да проверяват състоянието на гумите, да ги преглеждат за дефекти и износване, да следят какво е налягането в тях.\n\r\nЗа България оптималното време за поставянето им е средата на октомври, а смяната им с летните - началото на април. Зимни гуми с грайфер под 3 мм не могат да гарантират оптимално управление и безопасност по заснежени и заледени пътни настилки. \n\r\nЕкспертите посочват още, че подготовката на автомобила за зимата не свършва с гумите. Автоекспертите съветват още: Измийте колата и прегледайте лаковото покритие за петна от ръжда, като съответно ги почистите и намажете с боя. Особено внимание отделете на дъното на автомобила, спирачните и горивни тръбопроводи по него. \n\r\nОбработете ключалките на автомобила със специалните препарати, които се продават по магазините. Намажете гумените уплътнения на вратите и багажника с течен парафин против замръзване. Сложете зимна течност за чистачки, проверете и ако е необходимо - сменете чистачките. Ако автомобилът ви е по-млад от 10 години, сигурно е оборудван с филтър на купето. Неговото запушване влошава парното на колата и бързото обдухване на изпотените прозорци, така, че обезателно го проверете и сменете с нов, съветват експертите \n\r\nПроверете още акумулатора, запалването, осветлението и антифриза.", "date": "2019.11.06", "title": "Още малко време остана: От 15 ноември колите със зимни гуми!"}
{"url": "https://www.dnes.bg/index/2019/11/06/kak-djei-lo-poddyrja-perfektna-koja.428678", "text": "Тя е една от най-известните певици на световната музикална сцена. Освен това има успешна кариера и като актриса. Тя е на 50 и се готви да сключи брак за четвърти път. Тя е Дженифър Лопес и никой не може да ѝ даде годините, защото винаги поддържа формата си във фитнеса, а кожата ѝ е като на 30-годишна жена.\r\nНаскоро звездата показа, че умее да танцува на пилон, играейки стриптийзьорка в \"Hustlers\". Там тя има сцени и без грим, от които въобще не се притеснява. Какви са тайните й за перфектна кожа?\r\n\r\nИзвестният дерматолог Харолд Лансър, чиято клиентка е певицата, разкрива, че тя има строга рутинна грижа за кожата, която не пропуска нито ден. Тя включва основните продукти, от които кожата ѝ се нуждае, плюс няколко допълнителни, които ползва всеки сезон.\r\n                \n                \n                Според Мери Филипс, която гримира понякога Джей Ло, тя залага на хидратиращи масла, когато кожата ѝ е по-суха. Понякога преди лягане изпълнителката маже лицето си с крем против стареене, чиито основни съставки са лавандула, масло от гроздови семена и лайка, които правят кожата ѝ по-млада и еластична.\r\n\r\nДженифър Лопес предпочита продукти в грижа за кожата, които задължително имат съставките:\r\n\r\n\r\n\r\n ", "date": "2019.11.06", "title": "Как Джей Ло поддържа перфектна кожа?"}
{"url": "https://www.dnes.bg/world/2019/11/06/tusk-niama-da-se-kandidatira-za-prezident-na-polsha.428703", "text": "Председателят на Европейския съвет Доналд Туск съобщи, че няма да се кандидатира за президент на родната си Полша, предаде Асошиейтед прес.\n\r\nМандатът му начело на Европейския съвет приключва в края на този месец, което би му дало достатъчно време да започне предизборна кампания.\n\r\nТуск, който бе полски премиер от 2007 до 2014 г., даде интервю за полски телевизии в Брюксел. Той каза, че няма да се кандидатира, защото е силно обременен от времето, в което е бил министър-председател. \n\r\nПо време на неговия мандат бяха взети непопулярни мерки като увеличаване на пенсионната възраст и избухнаха скандали с членове на неговото правителство, припомня БТА.\n\r\nРешението на Туск оставя опозицията в Полша без ясен кандидат, който да се изправи срещу президента Анджей Дуда на изборите през пролетта догодина. \n                    \n                    \n                \n                \n                \n                \r\nУправляващата партия \"Право и справедливост\" е яростен критик на Туск, а държавната телевизия, която е под неин контрол, го представя в негативна светлина. \n\r\nНовинарският портал \"Онет\" съобщи в понеделник, че Туск е ангажирал социологическа агенция да направи проучване за шансовете му за успех на изборите и резултатите са се оказали разочароващи. ", "date": "2019.11.06", "title": "Туск няма да се кандидатира за президент на Полша"}
{"url": "https://www.dnes.bg/world/2019/11/06/propekinski-deputat-ranen-s-noj-v-honkong.428704", "text": "Антиправителствен демонстрант е намушкал с нож пропекински представител на законодателния съвет в Хонконг, съобщи полицията, цитирана от Асошиейтед прес.\r\n\r\nПравителството осъди извършеното тази сутрин нападение срещу Джуниос Хо. \r\n\r\nПолицията е арестувала извършителя. Хо, негов асистент и нападателят са приети в болница, каза полицейски източник.\n\r\nНа видео, публикувано в социалните мрежи, се вижда как мъжът подарява цветя на Хо и иска позволение да се снима с него, пише БТА.\r\n\r\nМъжът след това изважда нож от чантата си и намушква Хо в гърдите, но бързо бива повален на земята от Хо и от няколко други хора. \r\n \r\n", "date": "2019.11.06", "title": "Пропекински депутат ранен с нож в Хонконг"}
{"url": "https://www.dnes.bg/mestni-izbori-19/2019/11/06/samo-po-3-mandata-li-kmetyt-na-haskovsko-selo-zapochna-14-ti.428701", "text": "На фона на намерението на премиера Борисов да ограничи до 3 мандатите на кметовете на партията, кметът на село Брягово, община Хасково, се очертава като най-дълго задържалия се на поста си селски управник у нас. \n\r\nНа изборите за местна власт миналата неделя Делчо Митев спечели рекордния 14-ти пореден мандат. От 13 декември 1976 година, когато за пръв път встъпва в длъжност, той не е имал никакъв друг ангажимент през трудовия си път, освен да е кмет на село Брягово, разказва историята му БТА.\n\r\nНа последния вот той се кандидатира въпреки 68-те си години и пенсионната възраст. \"За пръв път печеля след балотаж, досега не ми се бе случвало да стана кмет след втори тур\", посочи Митев. \n                    \n                    \n                \n                \n                \n                \r\n\"На първия тур победата ми уж изглеждаше сигурна, но от подвижна секция дойдоха няколко гласа и така резултатът ми стана точно 50 процента, един глас не ми стигна. Трябваше да се мобилизирам и стегна сериозно. Признавам си, много ме заболя\", споделя Митев, а административният съд в Хасково отказва да разглежда жалбата по допълнително вписания вот. \n\r\nНа втория тур обаче Митев изпреварва съперника си Марко Марков със 147 на 130 гласа. Идния петък на първата сесия на новия Общински съвет в Хасково той трябва да получи удостоверението за избора си и да се закълне.\n\r\nУправникът сяда в кметския стол веднага след като завършва висше образование по специалност \"Икономика\". Тогава през 1976 година длъжността се нарича \"Председател на селския общински съвет\". По онова време основаното през 1813 г. село край международния път Е-80 е смятано за богато. Жителите му масово практикуват отглеждането на копринени буби, от които докарват много добри странични доходи.\n\r\nВ трудовата си книжка до 1989 година Делчо Митев записва 5 мандата. Тогава тяхната продължителност е две години и половина. След това до първите демократични избори е временен кмет. Митев е и една от знаковите фигури на местната организация на БСП, винаги е бил с мандат на социалистите.\n\r\nНевинаги обаче кметуването му е било безпроблемно. На вота през 2003 година той губи с няколко гласа и остава втори. Установени са обаче множество нарушения и изборът е касиран в съда. С президентски указ са насрочени нови избори същата година. На \"поправителния\" вот Митев си връща обратно кметството. \n\r\nЕдна от най-тежките години за селския първенец е 2000-та, когато в Хасковска област бушуват опустошителни летни пожари. Тогава раздухваната от суховей стихия влиза в селото и опожарява и унищожава 6 къщи и десетки селскостопански постройки.\n\r\n\"Най-значимото нещо, което съм постигнал през всичките тези години, е построяването на железобетонния мост над река Улу дере през 1981 година\", връща се назад във времето Митев. Дотогава инженерното съоръжение над реката е дървено, а при пролетното снеготопене потокът го залива и откъсва селото от света, тъй като мостът е единствения път до населеното място.\n\r\n\"Изминалият ми вече мандат също бе белязан от много свършена работа\", оценява кметът. Трикилометровият път до селото е рехабилитиран с отпуснати 300 000 лева, още 30 000 лева са вложени в ремонти и асфалтиране на улиците в селото. \n\r\n\"За следващите четири години основна задача ще бъде изграждането на локална пречиствателна станция за питейната вода от зоната, която снабдява и още много села околовръст, които са в обхвата на общо 3 общини\", подчертава Митев. По думите му сега наднорменото съдържание на манган е високо, а често течността е оцветена от механични замърсители.\n\r\nОт 2003 година Митев е и несменяем председател на Националното сдружение на кметствата в България. В организацията членуват 460 кметове на населени места. Сега след тези избори предстои общо събрание на сдружението. \"На него ще изберем нови управителни и контролни органи\", уточни Митев.\n\r\nТой разказва, че от години са амбициите на селските кметове за извоюването на по-големи правомощия и самостоятелност - във финансирането, при изграждането на инфраструктура, при разпределението на средствата по ОП \"Региони в растеж\". \"Някои искания са извоювани, за други борбата продължава\", обобщава Митев. \n\r\nСкоро например трябва да се състои и вече уговорена среща на селските кметове с дирекцията на националната полиция, на която за пореден път ще бъдат поставени проблеми на битовата престъпност и охраната на населените места. \n\r\n(БТА)", "date": "2019.11.06", "title": "Само по 3 мандата ли? Кметът на хасковско село започна 14-ти"}
{"url": "https://www.dnes.bg/stranata/2019/11/06/oblachno-shte-e-dnes-no-ostava-toplo-za-sezona.428705", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПрез днешния ден се очаква да има по-съществени заоблачавания следобед над западните и над югоизточните части на страната. Минималните температури ще бъдат от 6 до 11 градуса. Предиобед ще бъде доста слънчево и топло за сезона. \n\r\nТова прогнозира синоптикът на Владимира Илиева за зрителите на \"България сутрин\".\n\r\nВъв Видинско късно следобед днес ще превали. Вятърът ще ще бъде слаб от север-северозапад. \n\r\nМаксималните температури ще са от 19 до 24 градуса. Над планините ще бъде ветровито. Облаците следобед ще се увеличават. Валежи не се очакват. \n                    \n                    \n                \n                \n                \n                \r\nВ четвъртък на места, главно в западната половина от страната, за кратко ще превали, но ще остане сравнително топло. В петък бързо ще премине облачна вълна, а валежите ще достигат Рило-Родопския масив. В събота облаците ще намалеят, югозападните ветрове ще се усилят и отново ще се затопли.\n\r\nПрез нощта срещу неделя от запад на изток ще започнат нови валежи. В неделя следобед валежните зони ще достигнат Черноморския регион.Ще се задържи сравнително топло за ноември с дневни температури, стигащи до 18-19 градуса. \n\r\nВ понеделник обаче ще има условия за следобедни превалявания в Родопите и ще захладнее. \n\r\nВижте цялата прогноза във видеото.\r\n ", "date": "2019.11.06", "title": "Облачно ще е днес, но остава топло за сезона"}
{"url": "https://www.dnes.bg/notifikacii/2019/11/06/tornado-otnese-fabrika-za-zehtin-v-gyrciia.428708", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nМощно торнадо се изви в Гърция. Стихията връхлетя град Каламата в понеделник, съобщи . \r\n\r\nОхранителни камери на местна фабрика за зехтин са запечатали момента, в който силният вятър е нанесъл огромни щети. \r\n\r\nУнищожени са голяма част от складовете. Вятърът е отнесъл и автомобили, които са били паркирани в близост до завода. \r\n\r\nПо чудо няма пострадали хора, а стихията е нанесла само материални щети.\r\n ", "date": "2019.11.06", "title": "Торнадо отнесе фабрика за зехтин в Гърция"}
{"url": "https://www.dnes.bg/stranata/2019/11/06/vdigat-digi-za-zashtita-na-piasychnata-ivica-v-slynchev-briag.428726", "text": "Започна издигането на диги от пясък по крайбрежието на плажа в курорта Слънчев бряг. \n\r\nПроцесът ще продължи няколко дни, като тази мярка се предприема за предпазване на морската ивица и заведенията през зимните месеци, когато вълнението на морето се усилва.\n\r\n\"Въпреки, че времето е все още хубаво и опасност засега няма, превантивната мярка се налага с оглед предстоящата зима. Заради обичайният бурен вятър по това време и огромните вълни има сериозна опасност морето да погълне голяма част от пясъчната ивица, както и да залее хотелите и обектите в близост\", каза управителят на плажа Кирил Спасов.\n\r\nПринципът на работа е от определено разстояние от брега да се избутва пясък, който на по-късен етап ще бъде употребен отново. След като преминат морските бури, насипите ще бъдат заравнени и плажът в Слънчев бряг ще посрещне първите летовници в предишния си изряден вид.\n                    \n                    \n                \n                \n                \n                \r\nИздигането на диги стана ежегодна практика на множество плажове по българското Черноморие. Едно от изискванията на Синия флаг е ивицата да се защити именно с пясъчни диги. Процедурата е средство и за пречистване на пясъка.\n\r\nРазстилането на пясъка ще започне през пролетта.  Тогава ще започне и активната подготовка за новия туристически сезон. Дотогава плажът в Слънчев бряг се почиства и поддържа редовно. Идеята е да бъде запазен в добро състояние.", "date": "2019.11.06", "title": "Вдигат диги за защита на пясъчната ивица в Слънчев бряг"}
{"url": "https://www.dnes.bg/world/2019/11/06/id-atakuva-granichno-podelenie-v-tadjikistan-ima-17-ubiti.428728", "text": "Петнайсет нападатели, един полицай и един военен са убити в Таджикистан при атака срещу поделение на таджикистанските граничари, съобщи вътрешното министерство на централноазиатската страна, предаде Франс прес.\r\nНападението е извършено от активисти на групировката \"Ислямска държава\", дошли от Афганистан. Аатаката е станала в 03.23 ч. местно време (22.23 снощи по Гринуич) близо до границата с Узбекистан, на около 50 км от столицата Душанбе. Това заявиха таджикистанските власти, предаде Франс прес.\n\r\nГраничарите са отвърнали на огъня и са ликвидирали 15 от нападателите, а четирима са арестувани. \n\r\nЗагинали са един войник от поделението и един полицай. \n\r\nУнищожени са и четири коли на нападателите, информира министерството, придружавайки комюникето със снимки, показващи опожарени автомобили на черен път.\n                    \n                    \n                \n                \n                \n                \r\nДнес в Таджикистан се чества Денят на конституцията, който е обявен за неработен.\n\r\nСтраната, станала независима държава след разпадането на Съветския съюз през 1991 г., от самото начало се бори с ислямистки и джихадистки въоръжени движения.\n\r\nВ беден Таджикистан - страна с предимно сунитско население, граничеща с Афганистан,се водеше кръвопролитна гражданска война между прокомунистическата власт и бунтовници - мюсюлмански фундаменталисти, в която от 1992 до 1997 г. загинаха над 100 000 души.\n\r\nОт десетилетия вече в цяла Централна Азия редовно се стига до въоръжени сблъсъци; възходът на радикалния ислямизъм в региона много тревожи петте държави от региона - Таджикистан, Киргизстан, Казахстан, Туркменистан и Узбекистан.\n\r\nВ Таджикистан например пламват два кръвопролитни бунта в затворите: единият, през ноември 2018 г. взема 26 жертви, а другият, през май 2019 г. - 32. Подбудителите са затворници - активисти на групировката \"Ислямска държава\".\n\r\nЗаради засилването на ислямистите бившата съветска република взема радикални мерки от 2015 г. насам - принуждава хората да си бръснат брадите или започва кампания срещу носенето на хиджаб от жените.\n\r\nОт 1992 г. Таджикистан е управляван с желязна ръка от един и същ президент, Емомали Рахмон.\n\r\nНо мрачните икономически перспективи на страната и повсеместната корупция тласкат мнозина млади хора в емиграция или към радикализация, а понякога се съчетават и двете.\n\r\nСпоред руските тайни служби между 2000 и 4000 жители на Централна Азия са влезли в редиците на джихадистите в Ирак и Сирия, добавя АФП, цитирана от БТА.", "date": "2019.11.06", "title": "ИД атакува гранично поделение в Таджикистан, има 17 убити"}
{"url": "https://www.dnes.bg/politika/2019/11/06/ataka-poiska-otmiana-na-zakona-za-socialnite-uslugi.428727", "text": "Депутатите от \"Атака\" поискаха да бъде отменен Законът за социалните услуги, защото според тях той променя цялата социална система.\n\r\nЗаконът, който беше приет през март, е третият и последен закон, за който настояваха майките на деца с увреждания, които протестираха месеци наред пред парламента.\n\n\nТой трябва да влезе в сила на 1 януари 2020 г.\n\r\nЗа да не се случи това обаче, от \"Атака\" внасят проектозакон за отмяна на Закона за социалните услуги.\n\r\nДесислав Чуколов предупреди, че с този закон социалните услуги се предават на частни фирми и НПО, които изземват държавни функции.\n\r\n\"Държавата аутсорства социалните улуги на частни фирми и НПО-ата, като им дава изключително големи права. С приемането на този закон извеждането на дете може да става само по сигнал, включително и анонимен. Децата могат да бъдат взети от всяко едно семейство за 24 часа без съдебно решение и заповед. По сигнал социален работник ще може да влиза в дома ни\", обясни той.\n                    \n                    \n                \n                \n                \n                \r\nОсвен това частните фирми и НПО-тата ще бъдат финансирани с парите на данъкоплатците.\n\r\nТе сами ще определят размера на цената на услугите, които предлагат, каза още Чуколов.\n\r\n ", "date": "2019.11.06", "title": "\"Атака\" поиска отмяна на Закона за социалните услуги"}
{"url": "https://www.dnes.bg/obshtestvo/2019/11/06/izkustvoto-i-tancite-obediniavat-deca-ot-domove.428730", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        В България трудно приемаме различните. Тревожната тенденция се потвърждава и от последните проучвания за предубедеността на българите към децата от социалните домове, пише Bulgaria ON AIR. \n\r\nГеорги Димитров се ражда в Бургас преди 30 години. Отраства в дом за децa, лишени от родителски грижи. Малко преди да го напусне създава групата \"Петлите\", в която се включват и други деца от домове. И така вече 13 години формацията представя различни танцувални спектакли със социална тематика. \n\r\nПрез годините 150 деца вземат участие в \"Петлите\", като постепенно танцовата  формация прераства в социален проект. Финансирането е основно от дарители и общини, казва Георги. \n                    \n                    \n                \n                \n                \n                \r\nПостепенно отношението към групата им се променя и от \"децата от домовете\" те се превръщат в група, печелеща международни награди. \n\r\nПо повод 30 годишнината си Георги решава да издаде и книга, разказваща за живота му, която той написва заедно с журналиста Елка Василева. \n\r\nНа 21 ноември, отново в Бургас, предстои и поредният им концерт, а с билета, който закупите, подпомагате цялата им дейност. Целта на Георги е да обиколи цялата страна, защото вярва, че ако всеки подаде ръка на някой, който не е бил с равен старт в живота, България ще бъде едно по-добро място за живеене.", "date": "2019.11.06", "title": "Изкуството и танците обединяват деца от домове "}
{"url": "https://www.dnes.bg/world/2019/11/06/zemetresenie-razliulia-iujen-iran.428731", "text": "Земетресение с магнитуд 5 е регистрирано тази сутрин в южната иранска провинция Хормозган на около 125 км западно от пристанищния град Бандар Абас на дълбочина 10 км, съобщиха Ройтерс и Асошиейтед прес. \r\n\r\nНяма данни за щети или жертви.\r\n\r\nСпоред иранската държавна телевизия трусът е бил с магнитуд 5,4, а според американските сеизмолози – 5,3, посочва БТА.", "date": "2019.11.06", "title": "Земетресение разлюля Южен Иран"}
{"url": "https://www.dnes.bg/index/2019/11/06/receptata-dnes-raziadka-s-pushena-siomga-i-krema-sirene.428671", "text": "\r\n250 г крема сирене\r\n1/2 ч. ч. гъсто кисело мляко\r\n1 ч.л. настърган на ситно хрян\r\n400 г пушена сьомга\r\nсол, черен пипер, лимонов сок на вкус\r\nняколко стръка копър\r\n\r\nВ дълбока купа (или кухненски робот) сложете крема сиренето, млякото, лимоновия сок, хряна. Разбъркайте ги много добре. Нарежете сьомгата и копъра на ситно, след което ги прибавете към останалите съставки. Сол и черен пипер сложете на вкус. Сервирайте с хляб, крекери.\r\n", "date": "2019.11.06", "title": "Рецептата Dnes: Разядка с пушена сьомга и крема сирене"}
{"url": "https://www.dnes.bg/rusia/2019/11/06/srybski-pechat-amerikanec-pristiga-da-ni-plashi-sys-sankcii.428716", "text": "Американец пристига в Сърбия да ни заплашва със санкции, пише в. \"Вечерне новости\". В Белград в петък пристига Томас Зарзецки, който ръководи Работна група 231 на американския Държавен департамент, отговаряща за прилагане на санкциите в руския сектор за сигурност и тези, които сътрудничат с него, пише в. \"Вечерне новости\". \n\r\nВестникът отбелязва, че посещението на Зарзецки е насрочено веднага след като Сърбия обяви, че е купила руска система за противовъздушна отбрана \"Панцир\".\r\nТака нареченият закон за противопоставяне на американските противници чрез санкции, за който отговаря Работна група 231, предвижда евентуално санкциониране на отделни лица, фирми или държави, за които е установено, че съзнателно са се впуснали в \"сериозен търговски обмен\" с военния и разузнавателния сектор на Русия. \n                    \n                    \n                \n                \n                \n                \r\nДокументът съдържа и списъци на \"забранени\" за сътрудничество фирми в руската отбранителна индустрия, където фигурират и няколко предприятия, от които Сърбия е купувала въоръжение, пише БТА.\r\n ", "date": "2019.11.06", "title": "Сръбски печат: Американец пристига да ни плаши със санкции"}
{"url": "https://www.dnes.bg/notifikacii/2019/11/06/kobrata-predi-bitkata-s-bukyr-zalagam-vsichko-na-tozi-mach.428735", "text": "Родната звезда в бокса Кубрат Пулев сподели, че мачът му с Райдел Букър в края на седмицата е най-важният в неговата кариера. Букър се завръща в тежка категория на професионалния бокс след 12-годишен престой в затвора за трафик на наркотици. \n\n\"Всеки ме пита колко важен е този мач срещу Райдел Букър. Знаете ли, това е най-важната битка в кариерата ми. Само победа ще съхрани жива мечтата ми за световната титла, а аз мечтая още от дете да стана световен шампион\", коментира Кубрат Пулев пред bTV от Лас Вегас.\n\r\nЕвентуално поражение ще отнеме на Пулев незабавно статута му на официален претендент за пояса на Международната боксова федерация (IBF) и той ще се прости с шансовете през пролетта на следващата година да се изправи срещу победителя от реванша между Антъни Джошуа и настоящия шампион на планетата Анди Руис.\n                \n                \n                \r\n\"Залагам всичко в мача срещу Букър. Това е цялата ми кариера. Не съм се отпускал нито за миг. Не съм се лигавил, не съм бушувал, тренирал съм сериозно и отговорно и съм изцяло концентриран за предстоящия двубой.\r\nНищо друго не ме интересува в момента. От три месеца се готвя за този мач – първо в Германия, после в Испания, а след това и тук, в Америка\", каза още Кобрата.\r\n", "date": "2019.11.06", "title": "Кобрата преди битката с Букър: Залагам всичко на този мач"}
{"url": "https://www.dnes.bg/notifikacii/2019/11/06/19-godishen-s-opasnost-za-jivota-sled-katastrofa-vyv-varna.428737", "text": "19-годишно момче е в болница с опасност за живота след тежка катастрофа във Варна. \r\n\r\nКатастрофата е станала тази нощ, около 3:50 часа на бул. \"Васил Левски\" в морската столица. \r\n\r\n19-годишният приятел на пострадалия бил зад волана на Ауди. Поради движение с несъобразена скорост, губи контрол над автомобила и се блъска в електрически стълб, пише \"\".\r\n\r\nВследствие на инцидента, шофьорът, който е от Силистра, получава фрактура на лява ръка и е настанен за лечение в болнично заведение, без опасност за живота. Неговият спътник (19 г. от с. Смилец) е получил множество фрактури, като за живота му има опасност.\r\n\r\nИзясняват се детайли и обстоятелства около произшествието. По случая е образувано досъдебно производство.\r\n ", "date": "2019.11.06", "title": "19-годишен с опасност за живота след катастрофа във Варна"}
{"url": "https://www.dnes.bg/obshtestvo/2019/11/06/kraiat-na-domovete-za-siraci-ostavat-21-a-predi-10-g-biaha-140.428725", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Едва 21% от хората биха взели на семеен обяд дете от социален дом, а близо 50% пък не биха приели тези деца да учат в един клас с тяхното. На този фон вече 10 години се работи по извеждането на децата от домове. \n\r\n\"На финала сме, само 21 дома остават, а в началото бяха 140\", сподели пред  Евгения Тонева от Центъра за алтернативни грижи за деца.\n\r\nНещата се развиват много по-бързо от предвиденото. Официалният срок за финал на процеса на деинституционализация е 2025 г., а до края на следващата година вече и функиониращите 21 дома ще бъдат закрити, стана ясно още от думите ѝ.\n                    \n                    \n                \n                \n                \n                \r\n\"Парадоксалното е, че същото изследване показва, че над 95% от хората одобряват процеса на провеждане на деинституционализация, но когато трябва да направим стъпка към приемането на тези деца в личния си живот, се оказва много по-трудно\", каза Тонева в \"България сутрин\".\n\r\nТова, което хората би трябвало да знаят е, че повечето от децата, за които говорим, са талантливи, емоционални и преживяват същите неща, които преживяват и нашите деца в общуването си в градината и в училище. Но заради всичко, което са преживели, имат много съпротиви в себе си, за да функционират по начина, който ние бихме приели за нормален, разясни тя. \n\r\nСледващата стъпка, според Евгения Тонева, е една пълноценна интеграция в обществото, което да ги посрещне не със съжаление, а със споделеност.", "date": "2019.11.06", "title": "Краят на домовете за сираци: Остават 21, а преди 10 г. бяха 140"}
{"url": "https://www.dnes.bg/obrazovanie/2019/11/06/noviiat-rektor-na-tu-universitetyt-e-v-dobro-systoianie.428740", "text": "За моя радост Техническият университет е в сравнително добро състояние и това се дължи както на работещите в него, така и на студентите, и разбира се на тесните връзки с бизнеса, които са традиционно ползотворни за двете страни. Например, в нашето настоятелство дори участват редица от най-големите работодатели в страната, заяви проф. дн. инж. Иван Кралов, новоизбраният ректор на Техническия университет в София, \n\r\n\"Ние работим и сме предприели редица съвместни инициативи, които съм убеден, че ще подобрят още повече качеството на изследванията, на висшето образование в университета\", каза проф. Кралов.\n                    \n                    \n                \n                \n                \n                \r\nСпоред него възможности за подобрение има във всяка една област на университета.\n\r\n\"Най-важното е, че ние вече сме утвърден, национален лидер във висшето техническо образование и научни изследвания\", добави той. По думите на Кралов целта на Техническия университет е да стане разпознаваемо висше учебно заведение на международно ниво. \n\r\n\"За тези цел съм предложил редица политики, които касаят по-високо качество на научните изследвания. На второ място, разширяване на географския обхват на кандидат-студентите, по-добро интегриране на студентите като основна част в семейството на университета, и разбира се, издигане имиджа и престижа на преподавателите и служителите\", обясни проф. Кралев.\r\nПо неговите думи конкуренцията сред университетите е по-скоро международна. Проф. Кралев обясни, че младежите отиват в чужбина по редица причини, включително и високите критерии, които имат към средата, към образованието, здравеоопазването и социалната политика. \n\r\n\"Като образование ние не стоим никак по-зле от останалите университети в Европа и света, така че тук трябва да излезем на международното поле и на конкурентна база да докажем, че ние сме там, където са и те\", заяви още той.\n\r\nРекторът на Техническия университет обяви, че ще работи с бизнеса със съвместни действия и проекти.", "date": "2019.11.06", "title": "Новият ректор на ТУ: Университетът е в добро състояние"}
{"url": "https://www.dnes.bg/obshtestvo/2019/11/06/kyrvava-statistika-21-velosipedisti-zaginali-u-nas-za-10-meseca.428744", "text": "За изминалите десет месеца са загинали 21 велосипедисти при пътни произшествия, а 327 са ранени. Това каза главен инспектор Илия Георгиев от Пътна полиция по повод приключилия първи етап на акция \"Зима\" за контрол на водачите на велосипеди, съобщава БТА. \n\nПо данни за последните десет месеца с фишове са наложени глоби на почти 1400 велосипедисти, като са издадени повече от 500 наказателни постановления.\n\r\nИлия Георгиев отбеляза, че велосипедистите са много уязвима категория участници в движението и следва водачите на МПС да се съобразяват с тях, да проявяват толерантност и да ги пазят на пътя.\r\nТой припомни, че водачите на велосипеди трябва да се движат в колона, а не един до друг, както и да използват предпазни каски, фарове и светлоотразители.\n                    \n                    \n                \n                \n                \n                \r\nКакто е известно все още не е заловен шофьорът, блъснал и убил велосипедист на кръстовището при стадион \"Локомотив\" в столицата. Издирват се и очевидци на тежкия пътен инцидент.\n\r\nОт СДВР апелираха хората, станали свидетели на инцидента или разполагащи с информация за водача или за автомобила, да подадат сигнал на тел.: 112, 02/982 0516 и 02/982 0069.\r\nИначе от Пътна полиция отбелязаха, че следващият етап на акция \"Зима\" ще бъде върху подготовката на превозните средства за зимното време - гуми, светлини, чистачки и контрол над пешеходците.", "date": "2019.11.06", "title": "Кървава статистика: 21 велосипедисти загинали у нас за 10 месеца"}
{"url": "https://www.dnes.bg/sport/2019/11/06/botev-nadvi-zakysaliia-dunav.428779", "text": "Ботев Пловдив записа трета победа от началото на сезона в българската футболна efbet Лига, след като надви с 2:1 като гост закъсалия финансово отбор на Дунав. \n\r\nВ началото мачът бе оспорван, като и двата отбора създадоха положения, но така и не се стигна до гол в една от двете врати. В 13-ата минута гостите от Пловдив откриха резултата, след като Александър Тонев центрира отляво, топката попадна във Фернандо Виана и той отбеляза.\n\r\nДо края на първата част Дунав се опита да изравни резултата, като създаде няколко положения, но без успех.\n\r\nВторият гол за Ботев падна четири минути след почивката. В 49-ата минута Александър Тонев проби отдясно, подаде топката по земя към точката за дузпата и Виана я изпрати от движение в левия горен ъгъл на вратата на Макенджиев.\n                    \n                    \n                \n                \n                \n                \r\nСлед второто попадение Дунав наложи натиск и атакуваше често. В 82-ата минута домакините създадоха най-чистото си положение от началото на мача - Щерев отправи силен удар от десетина метра към вратата на Ботев, но топката срещна напречната греда.\n\r\nТри минути по-късно съдията посочи бялата точка за нарушение в наказателното поле на Джонатан Перейра срещу Кавалканте, за което футболистът на Ботев получи и червен картон.\r\nАхмед Ахмедов от Дунав бе точен и намали разликата в резултата, но за повече домакините нямаха време.\r\n\r\n ", "date": "2019.11.06", "title": "Ботев надви закъсалия Дунав"}
{"url": "https://www.dnes.bg/index/2019/11/06/legendarnata-aktrisa-katrin-deniov-e-prieta-v-bolnica.428769", "text": "Легендарната френска актриса Катрин Деньов е приета тази нощ в една от парижките болници, съобщи Ройтерс.\r\n\r\nСъстоянието на актрисата, която е на 76 години, е сериозно и изисква задълбочени изследвания.\r\n\r\nСпоред близки на Катрин Деньов, цитирани от телевизия Бе Еф Ем, причина за хоспитализирането е преумора заради претоварен график. \r\n\r\nАктрисата се е почувствала зле на снимачната площадка на филма \"Приживе\" на Еманюел Берко. В него тя играе майка, чийто син (Беноа Мажимел) е болен от рак.\r\n\r\nКатрин Деньов е един от символите на френското кино. Наричат я \"Ледената кралица\" заради деликатната красота и хладните маниери. Тя става световна звезда през 60-те години на миналия век.  \r\n/БТА/", "date": "2019.11.06", "title": "Легендарната актриса Катрин Деньов е приета в болница "}
{"url": "https://www.dnes.bg/stranata/2019/11/06/mlad-voenen-pochina-v-barokamera-vyv-varnenska-bolnica.428776", "text": "36-годишен матрос почина при извършване на медицински прегледи с имитационни водолазни спускания в барокамера, съобщиха от Министерството на отбраната. \r\nПри извършване на годишни медицински прегледи на водолазния състав от Военноморските сили с имитационни водолазни спускания в барокамера днес във Военноморската болница във Варна е починал матрос III клас Спас Стоилов Пенчев от военно формирование 34 590-Бургас.\r\nМатрос Спас Пенчев е на 36 годни. На служба в Българската армия е от 2014 г. Той е семеен с едно дете.\r\nПо случая се води досъдебно производство и повече информация може да се получи след разрешение от наблюдаващия прокурор.\r\nРъководството на Министерството на отбраната и Българската армия изказва съболезнования на семейството и близките на матрос Спас Пенчев.", "date": "2019.11.06", "title": "Млад военен почина в барокамера във варненска болница"}
{"url": "https://www.dnes.bg/notifikacii/2019/11/06/germaniia-zabraniava-nailonovite-torbichki-v-supermarketite.428763", "text": "Германското правителство одобри днес забрана за найлоновите торбички в супермаркетите, предаде ДПА.\n\r\nПредложението на германската министърка на околната среда Свеня Шулце изключва от забраната малките найлонови пликчета за плодове и зеленчуци, но включва биоразградимите торбички.\n\r\nНайлоновите торбички са пример за пропиляване на ресурси. Произвеждат се от петрол и често се използват само няколко минути, посочва тя в изявление.\n\r\nГерманският парламент трябва да приеме закона, след което ще има преходен период от около шест месеца, през който да се изразходват останалите наличности от найлонови торбички. Точният времеви период зависи от датата на приемане на закона.\n                \n                \n                \r\nПървоначално германският план беше клиентите да плащат за найлоновите торбички. Само около 20 торбички на глава от населението са използвани през 2018 година спрямо 68 през 2015 година. Преценено бе обаче, че потреблението няма да спадне достатъчно и затова се налага цялостна забрана. \r\n/БТА/\n\r\n\r\n ", "date": "2019.11.06", "title": "Германия забранява найлоновите торбички в супермаркетите"}
{"url": "https://www.dnes.bg/televizia/2019/11/06/aktioryt-shon-biin-v-edin-sviat-v-plamyci.428777", "text": "\n\r\nШон Бийн, когото познаваме като Нед Старк от сагата Game of Thrones, е част от звездния актьорски състав на сериала \"Свят в пламъци\". Първият сезон, който стартира на 10 ноември, неделя, от 22:00 часа в ефира на Epic Drama, се състои от 7 едночасови епизоди.\n\r\n\"Свят в пламъци\" постепенно ни въвлича в прокрадващия се ужас от първата година на Втората световна война, започнала с германското нападение над Полша през септември 1939 г. и завършила с Битката за Британия. Съдбите на обикновени хора от Полша, Франция, Германия, Великобритания и САЩ са пресъздадени от първокласен актьорски състав, начело с носителката на „Оскар“ Хелън Хънт – в ролята на американски военен радиокореспондент, позициониран в Берлин.\n                    \n                    \n                \n                \n                \n                \r\nВ ролите са още киноветеранът Лесли Менвил (от сериала „Блудници“, чийто трети сезон тече в момента по Epic Drama), както и младите таланти Джона Хауер-Кинг („Малки жени“) – в ролята на главния герой в сериала, преводачът Хари Чейс, от Манчестър, изпратен във Варшава, който заедно с полската звезда Зофия Вихуач („Градът 44“) – в ралята на Каша Томашески - и шотландската актриса Джулия Браун („Последното кралство“) – в ролята на Луис Бенет - са въвлечени в любовен триъгълник по време на война.\n\r\nЕдна от човешките истории е на Дъглас Бенет, в Манчестър, а в униформата му на шофьор на автобус ще видим именно Шон Бийн. Ето какво споделя той за своя герой.\n\r\n\n\r\nДъглас е участвал в Първата световна война и е бил уцелен от шрапнели, които го увреждат псхически. И променя неговите възгледи през Втората световна война. Той не вярва във войната като средство за постигане на цели, смята, че трябва да има преговори и хората трябва да общуват помежду си. Никой не е наясно какви ще са последиците от Втората световна война, но заради опита си той непрекъснато си задава въпроси. За Дъглас това е безполезна война.\n\r\n\n\r\nСемейство Бенет се състои от Дъглас, синът му Том и дъщеря му Луис (в ролята е младата шотландска актриса Джулия Браун). Луис е гръбнакът на фамилията, притежава силна воля. Тя ръководи ежедневието и бита. Съпругата на Дъглас е починала и той сам отглежда децата си.\n\r\nОпитва се да бъдат заедно, но той е слаб и депресиран след преживяното през Първата световна война, а в същото време е изнервен и несигурен за бъдещето. На него определено му е трудно при комуникацията с децата.\n\r\n\n\r\nДъглас и Робина се срещат заради връзката на Хари и Луис. Иначе каква е възможността да се срещнат шофьор на автобус от работническа класа и дама от по-висшето общество? Те се събират заради децата си и между тях възниква доста интересно приятелство. Робина признава, че Дъглас е интелигентен мъж и излъчва топлина, която го прави интересен. В сюжета има и още едно любопитно приятелство - между Дъглас и Ян (Малкият брат на героинята на Зофия Вихуач, Каша Томашески, когото преводачът Хари Чейс, син на Робина, инкогнито довежда в Манчестър, в бягство от току що окупираната, горяща в пламъци Варшава – бел. Ред.)...\n\r\n\r\nОсновната роля в отношенията между семейство Чейс и семейство Бенет играе младият полски бежанец Ян. Той е възпитаван от Робина, а Дъглас го опознава много добре и бързо се превръща в негов любимец. Бенет се сприятелява с Ян, играе футбол с него, показва някаква бащинска любов. Дъглас го вижда като още един негов син, докато Ян е намерил свой втори баща. Те формират наистина интересна и доста трогателна връзка.\n\r\n\n\r\nТова е невероятна продукция - още щом прочетох сценария се увлякох. В известен смисъл прилича на завладяващ роман, в който всеки герой е изграден по уникален начин. Те имат своите амбиции, мечти и работа преди началото на войната, но после всичко се разгръща в разрез с плановете им.\n\r\n\n\r\nЧетох за този период, за да мога да вляза в своята роля. Чисто исторически Втората световна война е много интересен фрагмент. Смятам, че репарациите, които бяха наложени след края на Първата световна война, предвещаваха появата на Хитлер. Винаги съм се интересувал от това как хора като Дъглас Бенет са преживяли войната.\n\r\nДа бъдеш против пропагандата и общото чувство в обществото, да се изправиш и да кажеш: \"Аз съм пацифист\". Това е изключително трудно и смело нещо и ясно съзнаваш, че ще страдаш за позицията си.\n\r\n\n\r\nПредставете си, че сте в затворена общност и хората ви обръщат гръб. Търговците в магазините не искат да ви обслужват, на улицата ви одумват. Трябва да си доста решителен и принципен, за да се придържаш към своите убеждения, които са в разрез с популярното мнение. Само заради факта, че физически и психически Дъглас не е много добре, той не е разбран в действителност. Той се е затворил в черупката си. В днешно време на такива войници им поставят диагноза, сега се коментира как това се отразява на човешкия мозък и как тези хора страдат мълчаливо. Трудно е.\n\r\nКогато целят свят е в пламъци, да се изправиш и да кажеш, че не вярваш във войната, е смело.", "date": "2019.11.06", "title": "Актьорът Шон Бийн в един \"Свят в пламъци\""}
{"url": "https://www.dnes.bg/snimka-na-denia/2019/11/06/vremeto-ostava-toplo-i-utre-no-na-mesta-shte-prevali.428739", "text": "Времето остава доста топло за сезона и в четвъртък, на НИМХ.\n\r\nНад Западна България обаче облачността ще е предимно значителна и на места в северозападните райони, а до вечерта и през нощта срещу петък на повече места в Западна България, ще превали дъжд, в отделни райони с гръмотевици. \n\r\nВ източната половина от страната ще продължи да духа умерен, северно от планините и временно силен югозападен вятър, а в Западна България вятърът ще се обърне от запад-северозапад и с него ще проникне хладен въздух. \n\r\nДневните температури ще бъдат в широк интервал - от 14-16 градуса в крайните северозападни райони до 24-26 в източните райони и северно от планините. Минималните температури ще са между 7 и 12, в източните райони и местата чувствителни на южен вятър - до 16-18 градуса.\n                \n                \n                \r\nНад Черноморието ще има разкъсвана облачност, намаляваща на места до слънчево. Ще духа умерен и временно силен югозападен вятър. Максимални температури на въздуха: 21-25. Температура на морската вода е 15-18 градуса. Вълнението на морето ще е 2-3 бала.\n\r\nНад планините ще има разкъсана, над масивите от западната половина от страната значителна облачност. На места там ще превали дъжд, а по най-високите части на Рила и Пирин - дъжд и сняг. \n\r\nЩе духа силен, по билата - бурен югозападен вятър, като привечер в ниските планински части вятърът ще се ориентира от запад. Максимална температура на височина 1200 метра около 15, на 2000 метра - около 9.\n\r\nВ петък повече облачност и превалявания ще има на отделни места в северозападните райони и на повече места в Рило-Родопската област. Вятърът в Западна България ще е югоизточен, слаб до умерен. Над източната половина от страната ще преобладава слънчево време, с умерен вятър от юг-югозапад и по-високи температури. \n\r\nВ събота ще има променлива облачност, отново по-топло и с повече слънце на изток, а в западните и южните райони на отделни места ще превали дъжд. Дневните температури ще са малко по-ниски.", "date": "2019.11.06", "title": "Времето остава топло и утре, но на места ще превали"}
{"url": "https://www.dnes.bg/crime/2019/11/06/31-godishen-otkradna-debitna-karta-na-diado-iztochi-400-leva.428765", "text": "31-годишен мъж от Пловдив е задържан във Второ районно управление, защото е използвал неправомерно чужда банкова карта, съобщиха от МВР.\n\nНа 6 юли полицаи започнали проверка по сигнал от 62-годишен пловдивчанин, че от банковата му карта са направени без негово съгласие над 20 плащания в различни обекти. Крадецът на картата е успял да изтегли  от сметката около 400 лева.\r\n\r\nВ хода на работата и след съгласуване с наблюдаващ окръжен прокурор, снимки на издирвания извършител са публикувани в средствата за масово осведомяване. Благодарение на проявената активност от гражданите е постъпила информация за самоличността и местонахождението на 31-годишния мъж. Той е задържан за срок до 24 часа. \r\n\r\nРаботата по документиране на случая продължава под ръководството на Окръжна прокуратура - Пловдив.", "date": "2019.11.06", "title": "31-годишен открадна дебитна карта на дядо, източи 400 лева "}
{"url": "https://www.dnes.bg/football/2019/11/06/ultrasi-na-partizan-i-cyrvena-zvezda-v-kyrvava-voina-v-belgrad.428795", "text": "Охранителна камера засне момента на убийството на Любомир Макрович – Киче, един от лидерите на ултрас фракцията на Партизан – \"Алкатраз“. На черно-бял клип, който изтече в общественото пространство, се вижда как Маркович стои на тротоара до автомобил, пред \"балон“ за мини футбол с група млади мъже, пише белградският ежедневник \"Политика“ в материал, представен без редакторска намеса от агенция \"Фокус\".\n\r\nНападателят с качулка се приближава към него отзад. Като че ли Маркович забелязва пистолета на нападателя или го разпознава. След това той се втурва към другата страна на улицата през платното. Убиецът тича зад него и произвежда няколко изстрела, а Маркович пада на земята.\r\n                    \n                    \n                \n                \n                \n                Нападателят се приближава и стреля по него последния, смъртоносен изстрел. Мотивът за това убийство все още не е известен, но се спекулира, че става въпрос за контрол върху продажбата на наркотици в сръбската столица.\n\r\nДа припомним, че Маркович беше в затвора заради убийството на френския гражданин и привърженик на Тулуза Брис Татон. Заради това престъпление той бе осъден на 30 години затвор, но присъдата му бе преразгледана и намалена на 13 години и 2 месеца и той излезе от затвора през 2017 година. Беше част от старото поколение в ултрас групировката \"Алкатраз“, начело на която тогава беше Милош Радисавлевич – Кими.\n\r\nКриминологът Добривой Радованович обясни пред \"Политика“, че клановете на \"навиячите“ са много мощни, като зад тях стоят лица от клубовете, както и някои хора от върха на държавата. Фенските организации всъщност са наркокланове, уточнява криминологът.\r\n\"Няма професия фенски лидер. Това е само временно занимание, което им отваря вратата за другата страна. Най-често те се занимават с наркотрафик. Това са хора, които се предават едни други и затова се стига до размирици и убийства“, продължава Радованович.\r\nТой подчертава, че най-големият проблем е, че тези т.нар. лидери на навиячите увличат голям брой млади хора и правят от тях дилъри на дрога. Добавя, че всичко се прави зад паравана на т.нар. фенщина. По-късно тези млади хора страдат във войната между ултрас фракциите, които се борят за дяловете в пазара на дрога, както и за това кой ще разпределя наркотиците.\r\n\"За държавата не е трудно са се справи с това, както мнозина си мислят, но някои в страната имат интерес нещата да останат така. Полицията също е зависима от държавата и затова не се разрешават случаите с индивидуалните убийства на лидерите на феновете“, смята Добривой Радованович.\n\r\nУбийството на Любомир Маркович Киче напомня за ликвидирането на голям брой навиячи на Партизан (петима само за последните четири години). По подобен начин бе убит и Александър Станкович, познат още като Сале Мутави, който бе застрелян на 13 октомври 2016 година, докато влизаше в колата си в близост до Централния затвор.\r\nНа погребението присъстваха представители на ръководството на футболен клуб \"Партизан“ и някои футболисти, което предизвика голямо вълнение в обществеността.\r\nСлед убийството на Сале Мутави, футболистите на Партизан излязоха на мача против Вождовац с фланелки с неговия лик. Станкович беше един от \"най-мощните“ навиячи в южната трибуна на Партизан, а неговото убийство вдигна и ръководството на сръбската полиция на крака.\r\nТогава полицейският министър заяви, че държавата започва война срещу мафията. Въпреки това убийството не е разрешено и досега. Почти всяка година в Сърбия се ликвидира някой \"изтъкнат“ запалянко.\n\r\nАлен Костич Куби беше лидер на фен група \"Забранени“. Убит е при стрелба от Калашников в Железник през август 2016 г. По-рано е ранен през 2013 година. Лидерът на ултрас фракцията Young Boys на Партизан, 24-годишният Александър Йоксич - Джокса, беше убит в Раковица на 29 септември 2015 г. Неизвестен нападател изстреля четири куршума и дори изпрати пети – контролен – в главата.\r\nСред навиячите на Партизан, които вече не са между живите, са:\r\nАлександър \"Саша“ Пантич, убит в сбиване между \"Делие“ (Най-голямата ултрас групировка на Цървена звезда) и \"Гробарите“ (навиячите в ултрас трибуната на \"Партизан“) в Биелина през септември 2018 година, Демир Джукич, смъртно ранен на 9 юни 2017 година, след свада между \"Делие“ и \"Гробарите“, Владимир Живкович – Влайко, член на \"Забранените“, който беше наръган и убит на Карабурмите от привърженици на ОФК Београд, Иван Перович – убит през октомври 2011 година.\r\nАлександър Роганович, един от лидерите на навиячите на \"Цървена звезда“, беше ликивидиран през септември 2015 година пред къщата, където е живял във Ветерник. През май 2014 година е убит Велибор Дунич, лидер сред навиячите на „Звезда“. Той е убит в джип пред сладкарницата \"Джимис“ на Дунавския кей в Белград. Душан Грияк, лидер на една от фенските групировки на ФК \"Рад“ (Белград), бе ликвидиран през юни 2012 година на паркинга пред Центъра \"Сава“.\n\r\nГоран \"Клещан\" Боске, член на фенската група \"Шедоус“, единственият в този списък не беше убит, а почина във фитнес зала в Белград. Клещан беше известен с това, че е заплашвал журналистка на име Бранкица Станкович, която разследва мръсния бизнес на хулиганите.\r\nНа мач между Партизан и Шахтьор на 16 декември 2009 година, навиячите от южната трибуна скандираха за Бранкица Станкович следното: \"Отровна си като змия, ще свършиш като Чурувия\" (Славко Чурувия – сръбски журналист, убит от двама маскирани мъже на 11 април 1999 година).", "date": "2019.11.06", "title": "Ултраси на \"Партизан\" и \"Цървена звезда\" –  в кървава война в Белград "}
