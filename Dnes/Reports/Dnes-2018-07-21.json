{"url": "https://www.dnes.bg/temida/2018/07/21/samo-edin-ot-zadyrjanite-vyv-varna-nadzirateli-v-aresta.382917", "text": "Съдът във Варна остави в ареста единия от задържаните трима надзиратели от затвора в града, които са обвинени в неправомерно пускане в отпуск на затворник, съобщиха от пресслужбата на съда.\n\n\n\n\r\nВарненският окръжен съд определи мярка \"задържане под стража\" за 46-годишния Николай Тонев, а за останалите двама - Милен Добрев /29 г./ и Стоян Петров /50 г./ - \"домашен арест\".\n\r\nСпоред прокуратурата, като длъжностни лица надзирателите са нарушили и не са изпълнили служебните си задължения, или са превиши властта или правата си с цел да набавят за себе си или за другиго облага или да причинят другиму вреда. Обвинението към надзирателите е, че за времето от 31 май до 18 юли тази година шест пъти са пускали в отпуск затворника Искрен Маринов, позволявайки му да напусне територията на затворническото общежитие.\r\n                    \r\n                    \r\nЗатворникът изтърпява наказание от 6 години и 8 месеца за участие в организирана престъпна група. През март 2017 той се призна за виновен за кражбите на 19 луксозни коли по морето пред Пловдивския военен съд и получи осъдителната присъда, припомнят от пресслужбата на съда и уточняват, че към днешна дата му остава да изтърпи още 4 години и 4 месеца.\n\r\nОпределенията на съда могат да бъдат обжалвани и протестирани пред Апелативния съд във Варна.", "date": "2018.07.21", "title": "Само един от задържаните във Варна надзиратели – в ареста"}
{"url": "https://www.dnes.bg/notifikacii/2018/07/21/pusnaha-liniia-na-metroto-v-amsterdam-sys-7-g-zakysnenie.382910", "text": "След 15 години строеж, белязано със забавяния и спорове, днес бе открита нова линия на метрото в Амстердам, минаваща под някои от най-важните исторически забележителности на града, предаде ДПА, цитирана от БТА.\r\nЛинията Север - Юг е дълга около 9 километра и свързва северната част на града с центъра и южната част.\r\nТова е голяма стъпка към бъдещето на града, каза кметът на Амстердам Фемке Халсема.\r\nМетролинията е един от най-спорните строителни проекти в холандската история, като струва около 3 милиарда евро (3,5 милиарда долара), което е над два пъти първоначалния бюджет, и се открива със 7 години закъснение. \r\n ", "date": "2018.07.21", "title": "Пуснаха линия на метрото в Амстердам със 7 г. закъснение"}
{"url": "https://www.dnes.bg/notifikacii/2018/07/21/obraha-bankov-klon-v-nesebyr-zadignaha-100-000-leva.382911", "text": "Банков клон в Несебър е бил обран призори в петък, задигнати са над 100 000 лв., съобщава .\r\nИзвършителите на обира са двама, те били маскирани, твърдят източници на изданието.\r\nСпоред източници от полицията престъплението е извършено около 5 часа сутринта. Обирджиите проникнали в банката, разположена на партера на голям жилищен блок, през съседен офис. \r\nТе влезли в кантора за недвижими имоти взломявайки малък прозорец, след което разбили с чук обща стена с тази на банковия офис. После бандитите разбили касата на банката и задигнали парите.\r\nСпоред запознати бандитите разбили с чук стената, изградена от блокчета итонг. Съседи от блока чули шум, но никой не се обадил в полицията.\r\nЕдва когато банковите служители започнали да пристигат сутринта на работа разбрали, че е извършен обир.\r\nСтойността на откраднатата сума е в процес на изясняване.", "date": "2018.07.21", "title": "Обраха банков клон в Несебър, задигнаха 100 000 лева"}
{"url": "https://www.dnes.bg/stranata/2018/07/21/grycka-turistka-padna-ot-dragalevskiia-lift.382912", "text": "24-годишна гръцка туристка е паднала от Драгалевския лифт, съобщи говорителят на Центъра за спешна медицинска помощ в София Катя Сунгарска пред \"Фокус\".\r\nСигналът е получен в 14.52 часа, като линейката тръгва на първата минута от жк. „Студентски град” и на 14-ата минута е на мястото на инцидента. \r\nПострадалата туристка е откарана във ВМА със съмнения за фрактура на двете ръце. Подадената към Спешна помощ информация е, че момичето е паднало от 5 м височина на първата станция на лифта, който е открит. \r\nТуристката е контактна и адекватна е, ще остане още няколко дни под наблюдение в лечебното заведение, тъй като става въпрос за височинна травма.", "date": "2018.07.21", "title": "Гръцка туристка падна от Драгалевския лифт"}
{"url": "https://www.dnes.bg/mish-mash/2018/07/21/nestandartna-i-edinstvena-kolekciiata-ot-iutii-na-dimityr-dobrev.382913", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Димитър Добрев близо половин век колекционира ютии от различни места по света. Нестандартна и единствена по рода си у нас частна колекция, включва 50 бройки, разказва .\r\nВ продължение на 45 години той е събирал от различни точки на България и света този електрически уред. \r\nИдеята за старта на колекционирането идва преди много години, когато Димитър преминава покрай една ограда в Смолян и вижда първата впечатляваща ютия.\r\nМъжът не смята да спира до цифрата 50 и няма да се откаже от слабостта си – да обикаля света и да обогатява колекцията си.", "date": "2018.07.21", "title": "Нестандартна и единствена - колекцията от ютии на Димитър Добрев"}
{"url": "https://www.dnes.bg/stranata/2018/07/21/i-dnes-ne-beshe-vzeta-vtora-proba-ot-stadoto-v-boliarovo.382914", "text": "И днес не беше взета втора проба от животните в Болярово, за които има съмнение за чума.\n\n\r\nСобственичката на стадото Анна Петрова отказва да допусне ветеринарен екип, тъй като се съмнява, че изследванията ще бъдат манипулирани, пише БНР.\r\nАнна Петрова настоява да й бъде предоставен протоколът с кръвните проби от животните, взети на 23 юни. Документът, който е получила, според нея обобщава изследвания от няколко стопанства и е възможно объркване. \r\nВ общия документ, който е за над 100 проби, 2 са отрицателни и те съответстват на ушни марки в нейното стадо. \r\nПред стопанството през целия ден беше спокойно. Без напрежение премина денят и в село Шарково. Десетина младежи са пред стадото на баба Дора. За нейните 115 кози все още няма решение кога ще започне умъртвяването. \r\nВчера ямболските ветеринари не бяха допуснати до стадото от стопаните. След заседание на Кризисния щаб се реши екипът да бъде сменен.", "date": "2018.07.21", "title": "И днес не беше взета втора проба от стадото в Болярово"}
{"url": "https://www.dnes.bg/notifikacii/2018/07/21/pazar-na-truda-pretenciozni-rabotodateli-ili-nedostig-na-kadri.382887", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Бележим рекорден недостиг на кадри у нас. Според проучване на една от най-големите фирми за подбор на персонал, близо 70% от фирмите изпитват трудности да запълнят свободните си позиции.\n\r\nНай-трудни за намиране през 2018 година в България се оказват квалифицираните работници, инженерите и шофьорите, следвани от служителите в хотелиерството и ресторантьорството, здравните специалисти и работещите в ИТ сектора, съобщава \n\r\nДа намериш перфектното работно място, може да се окаже не лека задача.\r\nСара започва работа като консултант в голяма компания, благодарение на препоръки. Тя препоръчва на търсещите работа да проучват добре бъдещия си работодател, тъй като в повечето случаи кандидатите остават разочаровани, защото гледат само името на компанията, без да знаят вътре какви са условията.\r\nСпоред работодатели причината са както ниските нива на безработица, така и демографската ситуация в страната. Често се разчита на помощ от настоящи служители.\n\r\nКато основна причина за липсата на кадри работодателите посочват недостига на таланти в България. А понякога самите фирми имат твърде много изисквания към кандидатите.\n\r\nЕкспертите са категорични – компаниите трябва да променят начина си на подбор, защото времето в което живеем го изисква. Самите работодатели трябва да бъдат по-отворени, по приемащи кандидатури на хората от различни сектори или да са готови да ги обучат на работното място\n\r\nТрудности при намирането на кадри изпитват и други балкански страни сред които Румъния, Турция и Гърция.", "date": "2018.07.21", "title": "Пазар на труда: Претенциозни работодатели или недостиг на кадри?"}
{"url": "https://www.dnes.bg/stranata/2018/07/21/zakysali-koli-padnali-dyrveta-proliven-dyjd-v-ruse.382915", "text": "Проливен дъжд наводни част от Русе в ранния следобед.\r\nМакар пороят да продължи малко повече от половин час, голямото количество вода създаде проблеми в част от кварталите, предава bTV.\r\nНай-сериозна бе ситуацията по бул. \"Тутракан\" в района на Дунав мост, където много автомобили закъсаха.\r\nШофьорите им останаха в колите си, докато водата се оттегли. Дъждът превърна в езера някои от кръстовищата в източната част на града, които станаха непроходими. На много места шахтите бяха отворени заради вчерашния дъжд и там проблеми нямаше.\r\nЛятната буря събори и няколко дървета в града.\r\nОт хидрометеорологичната станция нямат данни за количеството дъжд, тъй като в техния район днес не е валяло изобщо. \r\nВчера в Русе паднаха над 33 литра на квадратен метър, при обща норма за месец от 60 литра.", "date": "2018.07.21", "title": "Закъсали коли, паднали дървета... проливен дъжд в Русе"}
{"url": "https://www.dnes.bg/obshtestvo/2018/07/21/za-sportni-sybitiia-kulturni-otkriha-arena-shumen.382916", "text": "Многофункционалната спортна зала \"Арена Шумен\" бе открита в присъствието на премиера Бойко Борисов.\n\r\nНа церемонията присъстваха кметът на областния град Любомир Христов и част от неговия екип, депутати, представители на местната и държавната власт, на различни институции, на бизнеса, на всички спортни клубове в града, на спортни федерации от страната, известни спортисти от Шумен.\n\r\nБорисов отбеляза пред присъстващите, че е обещал Шумен да има подобна зала и тя вече е факт. В нея ще се организират \"и концерти, не само спортни състезания; ще има конгреси, симпозиуми\".\n\r\n\"Имам още едно обещание - за старческия дом в града, ще го направим тази година\", посочи Борисов. Любомир Христов му казал, че трябва да се прави и стадионът в града и премиерът допълни : \"Шумен трябва да има стадион\".\r\n                    \r\n                    \r\nНаправи ми добро впечатление и благодаря на кмета на Шумен и на неговия екип, че военният паметник до залата е обновен, каза още Борисов.\n\r\nАвтомагистрала \"Хемус\" ще се строи, в следващия участък - от с. Белокопитово до Търговище, усилено строим и от Ябланица до Ловеч, припомни Борисов, цитиран от БТА.\n\r\nСпортната зала бе осветена от Варненския и Великопреславски митрополит Йоан. След официалната церемония по откриването започна концерт-спектакълът на Ансамбъл \"Българе\". На сцената ще се представят и други популярни български изпълнители.\n\r\nПо-рано през деня, спортни клубове от Шумен представиха демонстрационни игри пред входа на залата.\n\r\nЗа изграждането на \"Арена Шумен\" бяха отпуснати 8,5 млн. лв. от републиканския бюджет. Освен основната площадка в залата, предназначена за спортни и културни прояви, както и изградените трибуни, новото съоръжение разполага с помещения за кафене, за спортен магазин, за фитнес, за сауна и парна баня и други помещения, предназначени за спортисти и журналисти. \n\r\n\"Арена Шумен\" е достъпна и за инвалиди, и разполага с 1500 седящи места. При организирани културни и спортни прояви могат се осигурят още допълнителни /подвижни/ места. Около 21 декара е зелената площ около залата, където са засадени близо 200 дръвчета и има 300 паркоместа.\n\r\nПрез следващата седмица ще бъдат организирани дни за свободен достъп до залата, за да може да бъде разгледана от всички желаещи.", "date": "2018.07.21", "title": "За спортни събития, културни... Откриха \"Арена Шумен\""}
{"url": "https://www.dnes.bg/stranata/2018/07/21/myj-zaplashva-da-skochi-ot-bolnicata-v-burgas.382905", "text": "Млад мъж, най-вероятно с психично заболяване, изправи на нокти полицията в Бургас.\r\nОколо обед той заплаши да скочи от 2-я етаж на държавната болница, като ту се прибираше в коридора, ту провесваше крака през прозореца, пише \"\".\r\nРайонът веднага бе отцепен, на място пристигнали и негови роднини. Контакт с мъжа осъществила психоложка от Областната дирекция на полицията.\r\nСлед няколкочасови преговори  мъжът е прибран в болницата и настанен за лечение.\r\nПо непотвърдени данни наскоро той отново опитал да сложи край на живота си.", "date": "2018.07.21", "title": "Мъж заплашва да скочи от болницата в Бургас"}
{"url": "https://www.dnes.bg/politika/2018/07/21/gerb-vidia-sabotaj-ninova-organizirala-provokaciite-v-sharkovo.382906", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Според ПП \"ГЕРБ\" провокациите в Югоизточна България и района на село Шарково, изразяващи се в саботиране на действията на институциите в борбата им с чумата по дребните преживни животни, са организирани от БСП и в частност от Корнелия Нинова. Тези обвинения отправиха Антон Тодоров и Тома Биков от ПП \"ГЕРБ\" на брифинг в централата на партията.\n\n\n\n\n\r\nКато доказателство за тези обвинения Антон Тодоров от ГЕРБ показа видео от 19 юли, в което един от най-активните протестиращи, които възпрепятстват службите да си свършат работа - Тодор Атанасов, казва, че Корнелия Нинова им давала указания как да действат, когато видят полицаите. Тома Биков разясни, че във видеото се обяснява, че Корнелия Нинова е казала на \"техните хора\", като бъдат спрени от служители от службите, да остават на място и да не си тръгват.\r\n                    \r\n                    \r\nАко се докаже, че провокациите в Шарково са инициирани от Корнелия Нинова, ще сезираме Прокуратурата, защото това е заплаха към националната сигурност, каза депутатът от ПГ на ГЕРБ Тома Биков, цитиран от БТА.\n\r\nЗатова от ГЕРБ очакват отговори от Корнелия Нинова познава ли Тодор Атанасов и дали е общувала с него във времето, в което самата тя е присъствала в Странджа. От ГЕРБ очакват отговори и дали Нинова е поддържала контакти с други хора от групите, които са организирали провокации в Странджа, както и с хора, които са били там с луксозни автомобили и са възпрепятствали органите да си свършат работата. \"Давала ли е задачи на организаторите как да действат?\", попита още Биков.\n\r\nОт ГЕРБ призоваха Корнелия Нинова да отговори веднага на тези въпроси и в зависимост от това от партията ще преценят дали да се обърнат към Прокуратурата за разследване на тези провокативни действия, защото според Тома Биков, \"това прилича на заплаха към националната сигурност на България\".\n\r\nКъде да бъде Корнелия Нинова, ако не в Шарково – в кабинета си ли, или да играе тенис като някои други\", коментира на свой ред общинският съветник от БСП в Столичния общински съвет Николай Николов по време на Националното съвещание на партията.\n\r\n\"Неслучайно в сряда бе така подкрепена в протеста на животновъдите пред Министерски съвет. Всеки един в тази зала - общински съветник, народен представител - е лице на БСП. Бивайки сред хората, ние може да разрешаваме техните проблеми и те ще ни се доверят\", каза още Николов, цитиран от \"Фокус\".\n\r\nПопитана във връзка с обвиненията на ГЕРБ, че е подстрекавала протестиращи в Странджанско самата Нинова отговори: \"Извинете много. Заседанието тече, днешната ни тема е бъдещето на България. Нищо повече от това\".", "date": "2018.07.21", "title": "ГЕРБ видя саботаж, Нинова организирала провокациите в Шарково"}
{"url": "https://www.dnes.bg/notifikacii/2018/07/21/sledi-ot-avariiata-vyv-fukushima-v-kaliforniisko-vino.382907", "text": "Аварията в атомната централа в японската префектура Фукушима отпреди 7 години е довела до увеличено съдържание на радиоактивни частици в калифорнийско вино, съобщава в. \"Ню Йорк таймс\", цитиран от БТА.\r\nИзданието цитира изследване на френски специалисти от Националния център за научни изследвания. Екипът анализирал съдържанието на калифорнийски червени и розови вина, произведени от реколтите 2009-2012 година. Учените използвали метода на нискофоновата гама-спектрометрия, с който измерили количеството на радиоактивни частици.\r\nВъв вино, произведено след 2011 г., били открити високи нива на цезий-137. Това е техногенен изотоп, който се образува при делене на ядрата в атомните реактори.\r\nФренските учени изтъкват, че тези радиоактивни нива не са опасни за здравето. Концентрацията във виното била много ниска, малко надвишаваща естествената радиация на околната среда.", "date": "2018.07.21", "title": "Следи от аварията във Фукушима ...в калифорнийско вино"}
{"url": "https://www.dnes.bg/notifikacii/2018/07/21/vyvejdat-banderol-na-nalivnata-bira-kakvo-sledva-ot-tova.382908", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Въвеждането на бандерол на наливната бира над 5 литра ще оскъпи пивото с малко, но с много ще увеличи чакането по акцизните складове. Това обясниха търговци на бира по повод одобрения от депутатите акциз. \n\r\nПо думите им като нискоалкохолна напитка и сравнително евтин акциз, никой няма да произвежда бира менте или да прави контрабанда, както се случва с високоалкохолните питиета, пише .\n\r\nВ Чехия бирата е по-евтина от водата. Като в Пилзен може да си купите хубаво пиво за около 30 български стотинки. С чешки бири работи и Ростислав, който вече 5 години продава повече от 100 вида бира от цял свят. Категоричен е, че никъде няма такива изисквания, каквито в България.\r\nПивоварните, с които Ростислав работи, са малки производители на бира. При тях акцизът е наполовина. \n\r\nДепутатите имат възможност да отхвърлят бандерола върху бирата между първо и второ четене. В противен случай ще влезе в сила от 1 януари догодина.", "date": "2018.07.21", "title": "Въвеждат бандерол на наливната бира. Какво следва от това?"}
{"url": "https://www.dnes.bg/politika/2018/07/21/i-siderov-na-proverki-po-moreto-ne-viarval-na-simeonov.382909", "text": "Започвам проверка на ударите по българския туристически бизнес по Черноморието, тъй като нямам доверие на досега изнесената информация от вицепремиера Валери Симеонов. Това написа лидерът на \"Атака\" и шеф на ПГ на \"Обединени патриоти\" Волен Сидеров във Facebook. Националистът е добавил в публикацията и няколко снимки от Слънчев бряг.\n\n\n\r\n\"Смятам, че новият закон не е съобразен с актуалната обстановка по курортите и имам опасението, че новите мерки ще доведат до финансови щети за бюджета на Република България. Ще проверя дали действията на създадения набързо, по болшевишки, извънреден щаб, са законни\", пише още сидеров.\r\nТой се усъмнява и че действията на щаба тормозят българския туристически бизнес избирателно. \r\n\"Искам да знам по какъв начин се взимат решения кой да бъде проверяван по курортите\", настоява той.", "date": "2018.07.21", "title": "И Сидеров на проверки по морето, не вярвал на Симеонов"}
{"url": "https://www.dnes.bg/zvezdi/2018/07/21/stilnata-megan-markyl-kakvo-e-tainoto-i-oryjie.382694", "text": "Съпругата на принц Хари - Меган Маркъл, започна да налага свой собствен стил, с който показва едновременно класа и сексапил. Модните специалисти забелязаха, че херцогинята на Съсекс залага на рокли с деколте „лодка”, които носи вече на редица официални поводи.\n\r\nБившата американска актриса е член на кралското семейство на Великобритания от около два месеца, но вече може да се похвали с характерно присъствие и свой моден почерк.\n\r\nТя заяви любовта си към тоалетите с деколте „лодка” още на сватбата си със своя червенокос принц през май, като булчинската ѝ рокля на Givenchy беше именно с такава линия.\n\r\nНа кръщенето на принц Луи (най-малкото дете на принц Уилям и Кейт Мидълтън) преди една седмица пък херцогинята носеше маслено зелена рокля на Ralph Lauren с подобно деколте.\r\n                    \r\n                    \r\nХубавото е, че този моден избор на 36-годишната Меган й позволява да уважава кралския протокол, тоест да не се разголва прекалено, но все пак да изглежда секси, загатвайки елегантните си рамене.\n\r\nВижте снимки на тоалетите на херцогинята на Съсекс с деколте\" лодка\" в ", "date": "2018.07.21", "title": "Стилната Меган Маркъл. Какво е тайното й оръжие?"}
{"url": "https://www.dnes.bg/notifikacii/2018/07/21/trima-spipani-pri-opit-da-izvedat-migranti-ot-stranata.382895", "text": "Трима български граждани са задържани при операция на служители от Главната дирекция \"Национална полиция\" и РУ - Своге вчера в района на Искърското дефиле, съобщиха от МВР.\r\nБългарите са били наблюдавани известно време. Вчера те направили опит незаконно да изведат от страната осем души - четирима мъже, три жени и момиче - по техни думи, иракчани, всички без документи за самоличност.\r\nПо предварителни данни, чужденците са били преминали незаконно на наша територия, като целта им е била да достигнат до Западна Европа.\r\nДвама от задържаните са се придвижвали с лека кола, а след тях третият е управлявал джип с осемте мигранти. След преследване от полицейските органи двете коли са спрени на пътя Лакатник-Вършец, в района на село Миланово.\r\nТримата българи са задържани. С постановление на прокуратурата им е наложена мярка за неотклонение до 72 часа. Работата по изясняването на случая продължава под надзора на Районна прокуратура - Своге.\r\n ", "date": "2018.07.21", "title": "Трима спипани при опит да изведат мигранти от страната"}
{"url": "https://www.dnes.bg/notifikacii/2018/07/21/hodite-pesh-vijte-kolko-kalorii-izgariate.382854", "text": "Ходенето е най-естественото движение, което човешкото тяло може да прави. То не е толкова натоварващо и опасно за скелета, мускулите и сухожилията като тичането, вдигането на тежести и някои други потенциално рискови за здравето спортове. Същевременно ходенето изгаря калории, стимулира кръвообращението, намалява мазнините в тялото и редуцира риска от редица опасни заболявания.\r\nИзгарянето на калории по време на ходене зависи от теглото, скоростта на ходене, вида на терена.\r\n\r\n120 калории за 30 минути\r\n225 калории за 1 час\r\nПри бързо ходене:\r\n214 калории за 30 минути\r\n430 калории за 1 час\rПо наклонен терен:\r\n204 калории за 30 минути\r\n408 калории за 1 час\r\nПо стълби:\r\n275 калории за 30 минути\r\n545 калории за 1 час\r\n\n\r\n", "date": "2018.07.21", "title": "Ходите пеш? Вижте колко калории изгаряте!"}
{"url": "https://www.dnes.bg/obshtestvo/2018/07/21/germanski-pensioneri-v-bylgariia-si-jiveem-dobre.382851", "text": "\"В Германия бяхме бедни, а тук сме едни от най-заможните хора\", разказват двама германски пенсионери, заселили се на старини в българското село Сираково. Пред вестник \"Билд\" те споделят, че искат да останат тук завинаги, пише \n\r\nДвамата разказват пред \"Билд\", че вложили всичките си спестявания в покупката на къща в България. Направили основен ремонт, построили си зимна градина, тераса, площадка за барбекю, гараж и дори фонтанче, което да краси големия им двор. В Германия със същите пари можели да си позволят само двустайно жилище под наем.\r\n                    \r\n                    \r\nВ сравнение с делника им в Германия, тук двамата пенсионери живеят направо луксозно, пише изданието. Защото в България повечето неща са по-евтини, отколкото в Германия - от фризьорските услуги до цените в ресторанта.\r\n\"Само за 15 евро тук можеш да си хапнеш и пийнеш много добре: салата, пържола, картофки, бира или вино плюс една малка ракия\", разказва Валдемар пред репортерите на \"Билд\".\n\r\nЗа възрастни хора, решили да прекарат старините си в чужда страна, е особено важно да знаят на какви медицински услуги могат да разчитат. 70-годишната Хилдегард разказва, че преди няколко месеца си счупила крака. Болницата, в която я настанили, не била добре уредена. Никак не ѝ харесала и храната. Но за сметка на това лекарите и медицинските сестри били много мили.\r\nГерманската здравна каса покрила разноските по операцията, но поела само 70 на сто от допълнителните разходи. Хилдегард и Валдемар трябвало да платят близо 200 евро от собствения си джоб.\r\n\n\r\nНезависимо какво ги очаква занапред, двамата германци са решили да останат завинаги на Изток. Ако един ден им се наложи, ще си наемат болногледачка, която да се грижи за тях вкъщи.\r\nИмат и план Б: ако не успеят да намерят жена, която да е готова да ги гледа, ще отидат в някой хубав старчески дом, споделят двамата пред \"Билд\" и обясняват, че вече са намерили такъв в съседна Румъния.\r\nА когато един си отидат от този свят, искат да бъдат погребани в България. \"Едно хубаво, достойно погребение струва тук само 500 евро\", обяснява 75-годишният Валдемар.\r\n", "date": "2018.07.21", "title": "Германски пенсионери: В България си живеем добре!"}
{"url": "https://www.dnes.bg/notifikacii/2018/07/21/nachalnikyt-na-kat-gabrovo-vyv-facebook-ne-sym-arestuvan.382897", "text": "Началникът на КАТ- Габрово Пенчо Пенчев разпространи чрез профила си във Facebook обръщение към медиите, в което посочва, че не е арестуван, каквато информация беше публикувана, съобщава БНР.\r\nПри вчерашната спецоперация, по неофициална информация, е задържан началник група \"Регистрация“ в КАТ - Габрово -Мирослав Стефанов.\r\nАкцията под ръководството на Специализираната прокуратура е започнала в късния следобед в петък и е продължила до късно вечерта. Говорителят на главния прокурор Румяна Арнаудова заяви, че престъпната група е извършвала длъжностни и документни престъпления.\n\n\r\nОтново по непотвърдени данни, задържаните двама полицаи от КАТ – Габрово са заподозрени за участие в група за незаконна търговия с автомобили, чийто лидер е бил задържан във Варна.\rСлед появилата се вчера информация в някои медии, че сред арестуваните е началникът на КАТ в Габрово, Пенчо Пенчев разпространи чрез профила си във Фейсбук обръщение, в което посочва, че информацията за задържането му е предизвикала последици в негова вреда, както и притеснение за близките му.\r\nДо късно през нощта е продължила мащабната акция на МВР, при която бяха арестувани пътни полицаи от Габрово. Те са заподозрени за незаконна търговия с автомобили.\r\n предаде още, че сградата на КАТ - Габрово е заключена. Там до късно снощи се извършваха процесуално-следствени действия и претърсване. Претърсени са били и лични адреси в района на Габрово. На един от тях е открита голяма сума пари и устройство за пренабиване на регистрационни номера на автомобили.\n\r\nПо непотвърдена информация в акцията, която започна вчера, е задържан началникът на група в сектор \"Пътна полиция\" в Габрово, а други двама негови колеги бяха разпитвани. Те също могат да бъдат подведени под наказателна отговорност.\r\nАрестът е извършен в кабинета на началник-сектор \"Регистрации”. Задържан  е дългогодишният служител в системата Мирослав Стефанов. Той е в Пътна  полиция от 2010 година, преди това е бил шеф  на Районното полицейско  управление в Габрово и на други позиции в  системата на МВР, където  работи повече от 25 години.\r\nАкция имаше и във Варна По-рано през деня за Bulgaria ON AIR от Специализираната прокуратура заявиха, че се преценява кои лица да бъдат задържани и какви обвинения да им бъдат повдигнати.\r\n ", "date": "2018.07.21", "title": "Началникът на КАТ-Габрово във Facebook: Не съм арестуван!"}
{"url": "https://www.dnes.bg/notifikacii/2018/07/21/kato-v-animaciiata-otkriha-akula-s-golemi-ochi.382896", "text": "В Мексиканския залив, недалеч от брега на Флорида бе открит нов вид дълбоководни акули, съобщи Лайф.\r\nСред характерните им особености са големите им очи, заради които тези акули напомнят персонажи от анимационен филм. Дължината на екземплярите от вида не превишава 70 сантиметра. \r\nУчени кръстиха новия вид Squalus clarkae, в чест на морската биоложка Юджийни Кларк, смятана за пионер в биоложките изследвания на акули.  \r\n\"Съществуват около 20 вида акули, които принадлежат към бодливите акули Squalus и се нуждаят от подробни изследвания\", заявиха учени от Технологичния институт на Флорида пред Лайв сайънс. Същевременно, освен изследването им, е необходимо да се гарантира и защитата им.\r\nКрайбрежието на Флорида е сред най-популярните туристически места на планетата. \r\n(БТА)", "date": "2018.07.21", "title": "Като в анимацията: Откриха акула с големи очи"}
{"url": "https://www.dnes.bg/obrazovanie/2018/07/21/ninova-otseche-ne-na-djendyr-ideologiiata-v-uchilishte.382899", "text": "Не на джендър идеологията в българските училища – нека развиваме традиционно и електронно обучение.Това каза лидерът на БСП Корнелия Нинова по време на Националното съвещание на партията.\r\n\"Семейните ценности са ни по-скъпи от третия пол. България и българското общество не приема тази идеология. Не я вкарвайте в училищата. Губим децата си. Промиват им главичките с псевдоценности. Трябва да дадем отпор на това с истинските ни ценности“, коментира Нинова, цитирана от \"Фокус\".\n\n\n\r\nТя призова за образователна система, адаптирана и обърната към дигиталното поколение.\r\n\"Това е бъдещето на младите хора. Трябва да се подготвим за това, даже сме закъснели. Нека да развиваме традиционно и електронно смесено обучение“, заяви лидерът на БСП.\r\r\n                    \r\n                    По отношение на образованието и науката, Нинова смята, че държавата се е оттеглила.\r\n\"Държавата да си поеме ролята и да гарантира качество и съдържание в образованието. Ето защо предлагаме – безплатни детски градини, един учебник за един клас в цялата страна. Общественият ресурс да отива за държавните и общински училища“, каза тя и допълни, че целта е развиване на аналитични способности и възпитание.", "date": "2018.07.21", "title": "Нинова отсече: Не на джендър идеологията в училище!"}
{"url": "https://www.dnes.bg/notifikacii/2018/07/21/tialo-na-myj-izpluva-krai-burgaskoto-pristanishte.382898", "text": "Тялото на мъж изплува в района на бургаското пристанище. От порта потвърдиха информацията и съобщиха, че са сигнализирали Гражданска защита, чийто екип е пристигнал на място.\r\nВъзможно е това да е тялото на 72-годишен бургазлия, който на 18 юли изчезна в района на спасителен пост номер 5.\r\nИздирването му бе безуспешно. Самоличността на мъжа ще е ясна след аутопсията.", "date": "2018.07.21", "title": "Тяло на мъж изплува край бургаското пристанище"}
{"url": "https://www.dnes.bg/zvezdi/2018/07/21/alesandra-ambrozio-izkushava-ot-ibisa.382696", "text": "През последните няколко дни Алесандра Амброзио събужда в нас чувство на завист и определено ни дава повод да помечтаем.\n\r\nСупермоделът не спира да публикува в собствения си акаунт в Instagram кадри от своята екзотична почивка в Ибиса, където се намира със свои близки приятели.\n\r\nОт покоряване на върхове с планински походи до събиране на тен сред екзотична растителност, Алесандра Амброзио определено знае как да си изкара добре на почивка.\n\r\nСвоеобразният албум за спомени от преживяванията се явява вдъхновение за нас как да използваме пълноценно отпуска си и как да създадем перфектните кадри за социалните мрежи.\n\r\nРазбира се, тъй като става въпрос за една от най-красивите жени в света, няма как да не отбележим високата доза сексапил, с която са пропити кадрите.\r\n                    \r\n                    \r\nАко и вие искате да изглеждате секси и да запомните почивката си, вижте всички кадри от морското преживяване на Алесандра Амброзио в Ибиса в галерията на", "date": "2018.07.21", "title": "Алесандра Амброзио изкушава от Ибиса"}
{"url": "https://www.dnes.bg/akoshtete-vqrvaite/2018/07/21/pak-se-razdeliha-maili-sairys-i-liam-hemsuyrt.382712", "text": "Майли Сайръс и Лиам Хемсуърт се скъсали, твърди \"OK! Australia\". Двамата се сгодиха през 2012 г., но пътищата им вече се разделили, тъй като Майли не бързала да се установи и отлагала раждането на деца.\r\nСпоред източници на австралийското издание, Лиам искал деца и не желаел повече да проточва това, но звездата от \"Хана Монтана\" още не се съгласявала. Затова Лиам решил да си тръгне и бил разбит.  \r\nИзпълнителката на \"Wrecking Ball\" все отлагала сватбата и на годеникът ѝ му омръзнало. Сякаш всички други осъзнавали, че Майли не желае да се жени, само не и Хемсуърт.\r\n \r\n", "date": "2018.07.21", "title": "Пак се разделиха: Майли Сайръс и Лиам Хемсуърт"}
{"url": "https://www.dnes.bg/stranata/2018/07/21/v-silistrensko-da-ne-chakat-koleda-da-koliat-prasetata.382900", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Ветеринарите в Силистренско предупреждават, че заразата от африканска чума по свинете е на стотина километра от българската граница. \r\nВ село Ветрен 14 домакинства отглеждат по едно или две прасета за лична консумация. Всички вече са предупредени от ветеринарите за опасността, но са разтревожени, предава Bulgaria ON AIR.\r\nОт известно време при областния управител се провеждат почти през ден срещи на специалистите, институциите и представителите на местните власти за мерките против африканската чума.\r\nПо границата има разлепени листовки, автомобилите минават през дезинфекциращ разтвор. Специалистите отправиха любопитен призив към стопаните - ако прасетата са готови за клане, да не се чака Коледа.\r\nНа територията на България все още няма открити случаи на африканска чума по свинете.\r\n ", "date": "2018.07.21", "title": "В Силистренско да не чакат Коледа, да колят прасетата!"}
{"url": "https://www.dnes.bg/politika/2018/07/21/bsp-sys-zaiavka-za-vlastta-ne-predlagat-alternativa-na-gerb-a-na-sistemata.382901", "text": "С проекта \"Визия за България\" БСП дава заявка за управление на държавата и алтернатива на системата. Не предлагаме алтернатива на ГЕРБ, а алтернатива на системата, днес не се обръщаме към политическите си опоненти, обръщаме се към народа си, заяви при представянето на проекта в НДК лидерът на БСП Корнелия Нинова, цитирана от БТА.\n\n\r\nТя допълни, че не претендират, че са всезнаещи и затова се обръщат към всеки сънародник с молба да чуе идеите на левицата и ако има желание, според възможностите си, да се включи в процеса. \n\r\nПо думите на Нинова системата убива, както първи са го изрекли майките на децата с увреждания, и затова тази система трябва да бъде сменена. БСП започва разговор за тази промяна и ще подложи проекта си на широко обществено обсъждане.\r\n                    \r\n                    \r\nБСП предлагат промени в четири ключови сфери - икономика и доходи, регионално развитие, здравеопазване и образование. Предлагаме да спрем разграбването на националните богатства, заяви Нинова и допълни, че в момента не обществото, а малцина се възползват от тях. \r\nТя каза, че БСП не е против концесионирането, но балансът е бил нарушен и трябва да се възстанови. От БСП предлагат онези стратегически обекти, които са забранени за приватизация, да бъдат забранени и за концесия. Да не се дават на концесия БДЖ, летища и пристанища, \"Български пощи\", многопрофилни болници, плажовете, ВиК сектора, НДК, филмова индустрия, БЕХ и др. Тези предприятия да не се управляват на партиен, квотен принцип, а на конкурсно начало, искат от левицата.\n\r\nТрябва да започнем да градим собствено българско родно земеделие, което не е зависимо само от европейско финансиране, каза Нинова. От БСП са за намаляване на ДДС върху храните.\n\r\nБСП предлага адаптиране на образованието към дигиталното поколение. Това е бъдещето на младото поколение, закъснели сме, каза Нинова. Тя призова да се използват иновационни образователни технологии - облачни технологии, учене в мрежи и др. По думите й сега системата кара децата да наизустяват без да анализират. Трябва да се наблегне на възпитанието и на културата, смята тя. Не на джендър идеологията в българските училища, призова Нинова и с това предизвика аплодисменти в залата. Съвременните християнски ценности са ни по-скъпи от третия пол, допълни тя. \n\r\nОт БСП предлагат безплатни детски градини, един учебник за един клас за цялата страна. Според Нинова общественият ресурс трябва да отива за държавните и общински училища.\n\r\nВ сферата на здравеопазването от БСП предлагат намаляване на ДДС за лекарства, медицински изделия и храни. Предлагаме ежегодно държавно определяне на цените на лекарствата от реимбурсния списък и медицински изделия, каза Нинова. От БСП искат и забрана на реекспорта на лекарства. БСП иска премахване на търговския статут на държавните лечебни заведения и замяната му с принципно нов статут, отговарящ на социалния характер, същност и насоченост на здравеопазването.\n\r\nРегионализиране на икономиката, предлагат още от БСП. Предвиждат създаване на фонд за сближаване между регионите и приоритетни програми за изостаналите региони.\n\r\nЛидерът на БСП Корнелия Нинова предложи и партията да обсъди ревизия на решението на конгреса за влизане на България в еврозоната и приемане на еврото. \n\r\nПредлагам да отворим тази дискусия, въпреки решението на конгреса и ако стигнем до друго, по-разумно, по-полезно и по-важно за народа и националния интерес решение, нищо не пречи да го ревизираме, каза Нинова. \"Моля Сергей да не се сърди, защото този доклад беше негов на конгреса, ние споделяме всичко това, но нека да помислим\", обърна се Нинова към лидера на ПЕС Сергей Станишев. По думите й животът и условията са се променили и БСП трябва да е адекватна към тази промяна.\n\r\n\"Нека да проведем разговора за България, за българската икономика, за цените, за стандарта на живот. Нека не бързаме. Дайте да забавим с ежедневното напиране сега и веднага еврото и да ни приемат в еврозоната. Предстоят ни много сериозни разговори\", каза Нинова. Тя заяви, че дори чужди експерти са предупредили страната да не влиза в еврозоната.", "date": "2018.07.21", "title": "БСП със заявка за властта: Не предлагат алтернатива на ГЕРБ, а на системата!"}
{"url": "https://www.dnes.bg/cars/2018/07/21/108-tova-sa-nai-golemite-neudachnici-sred-avtomobilite.382850", "text": "\n\r\nАмериканското издание Consumer Reports публикува годишната си класация за автомобили на старо, след като е проучило отзивите на повече от половин милион потребители. \r\nВ списъка влизат 108 машини от всички класове. Предлагаме ви масовите модели, които изданието препоръчва да се избягват при покупка.", "date": "2018.07.21", "title": "108: Това са най-големите неудачници сред автомобилите!"}
{"url": "https://www.dnes.bg/stranata/2018/07/21/rabotnik-zagina-v-plovdiv-zatisna-go-metalna-konstrukciia.382902", "text": "Мъж загина на място, след като метална конструкция се стовари върху него при демонтажни дейности в сградата на бившата мебелна къща в Пловдив, пише bTV.\r\nСигналът за инцидента е подаден на тел. 112 тази сутрин.\r\nМъжът бил затиснат от няколко тона метал и бетон.\r\nТой се е опитвал да махне част от металния под на втория етаж на сградата.\r\nПловдивската инспекция по труда е започнала проверка. Металната конструкция се стоварила върху работника от около 7-8 метра височина.", "date": "2018.07.21", "title": "Работник загина в Пловдив, затисна го метална конструкция"}
{"url": "https://www.dnes.bg/notifikacii/2018/07/21/smela-i-s-bastun-103-godishna-progoni-kradci-ot-doma-si.382903", "text": "Сто и три годишна баба не изгуби присъствие на духа и успя да прогони крадци от дома си в Берлин с помощта на своя бастун, съобщава в. \"Локал\", цитиран от БТА.\r\nДве злосторници се промъкнали в жилището на възрастната жена, след като тя им отворила входната врата. Те я отвели в кухнята и я заставили да подписва някакви документи. Още един престъпник стоял на стълбищната площадка. \r\nПолицията предполага, че той е трябвало да изнесе ценни вещи, докато неговите съучастнички разсейват старицата.\r\nНо бабата нарушила плановете им. Тя отказала да подпише документите, а когато една от жените се приближила твърде близо, с неочаквана бързина хванала бастуна и с негова помощ прогонила натрапничките. \r\nСлед изненадващия маньовър на столетницата и тримата крадци избягали.", "date": "2018.07.21", "title": "Смела и с бастун - 103-годишна прогони крадци от дома си"}
{"url": "https://www.dnes.bg/notifikacii/2018/07/21/napadateliat-ot-liubek-s-obvinenie-za-opit-za-ubiistvo.382904", "text": "Германската прокуратура повдигна обвинение в опит за убийство на 34-годишния мъж, който вчера нападна с нож пътници в градски автобус в северния град Любек, предадоха ДПА и Асошиейтед прес, цитирани от БТА.\n\n\n\r\nОбвиняемият е роден в Иран, но има германско гражданство и живее отдавна в Любек. \r\nТой рани 10 души при нападението, трима от които сериозно, включително 21-годишен холандец, който бе опериран нощес. Нападателят бе задържан на място и остава в ареста.\r\nНяма данни мъжът да е радикализиран и според официални лица е слабо вероятно да е имал терористичен мотив. Прокурорката Ула Хингст заяви, че той не е говорил при разпита и мотивът за нападението му остава неясен.\r\nГерманската новинарска телевизия \"Шпигел Ти Ви\" цитира бащата на нападателя, според когото синът му страдал от душевно разстройство.", "date": "2018.07.21", "title": "Нападателят от Любек – с обвинение за опит за убийство"}
{"url": "https://www.dnes.bg/notifikacii/2018/07/21/prezidentyt-na-kitai-si-czinpin-na-obikolka-v-afrika.382894", "text": "Президентът на Китай Си Цзинпин пристига днес в Африка, където ще посети четири държави с цел да задълбочи военните и икономически връзки, докато съперникът на Пекин в търговската война - САЩ - не проявява особен интерес към втория по население континент в света, съобщава Асошиейтед прес.\r\nТова е първата обиколка в чужбина на Си, откакто бе избран през март за втори мандат начело на Китай.\r\nКитай вече е най-големият търговски партньор на Африка, а миналата година откри първата си военна база на континента в Джибути, където този месец бе открита също така подкрепена от Китай зона за свободна търговия, определяна като най-голямата в Африка.\r\nСлед като изпревари САЩ по оръжейни продажби в Африка, Китай този месец посрещна няколко десетки африкански военни за първия китайско-африкански отбранителен форум.\rСи Цзинпин ще посети Сенегал, а след това Руанда, преди да се включи в срещата на върха на групата нововъзникващите пазарни икономики БРИКС в Южна Африка, която започва в сряда. Накрая ще отиде на островната държава Мавриций в Индийския океан.\r\nСрещата на върха ще се проведе на фона на търговската война, водена от САЩ с Китай, и тежките търговски преговори с други ключови икономически партньори на Вашингтон. Миналия месец външните министри на страните членки на БРИКС - Бразилия, Русия, Индия, Китай и Южна Африка, критикуваха \"новата вълна от протекционизъм\", заявявайки, че американските мерки подкопават световната търговия и икономически растеж.\r\nПосещението на Си Цзинпин в Африка акцентира и върху мащабната китайска инициатива \"Един пояс, един път\", която цели да свърже Пекин с Африка, Европа и други части на Азия чрез мрежа от пристанища, железопътни линии, електроцентрали и икономически зони.\r\nМакар такива значими проекти да водят до изграждане на толкова необходимата инфраструктура и да генерират икономически растеж, американски и други представители предупреждават, че африканските държави задлъжняват към Китай. Китайското правителство, банки и компании са отпуснали над 94 милиарда долара на африканските правителства и държавни компании от 2000 до 2015 година, според Китайско-африканския научно-изследователска инициатива към университета \"Джонс Хопкинс\".\r\nКитайският икономически поход ще продължи през септември с \"Форум за китайско-африканско сътрудничество,\" който се очаква да бъде посетен от десетки ръководители на държави. (БТА)", "date": "2018.07.21", "title": "Президентът на Китай Си Цзинпин на обиколка в Африка"}
{"url": "https://www.dnes.bg/notifikacii/2018/07/21/myj-e-s-opasnost-za-jivota-sled-ptp-krai-devnia.382890", "text": "Мъж е с опасност за живота след катастрофа на автомагистрала \"Хемус“, съобщиха от ОДМВР - Варна.\r\nИнцидентът е станал около 09.30 часа днес платното в посока София преди  Девня.\r\n24-годишен мъж от Плевен губи контрол над колата си и се преобръща в разделителната линия. Шофьорът е настанен в болница, наложило се е ампутация на долен крайник, към момента е с опасност за живота, съобщава \"Фокус\"\r\nИзясняват се причините и обстоятелствата за пътнотранспортното произшествие. \r\n ", "date": "2018.07.21", "title": "Мъж е с опасност за живота след ПТП край Девня"}
{"url": "https://www.dnes.bg/top-novini/2018/07/21/koshmaryt-v-turciia-nepravdata-e-pravda-za-erdogan.382848", "text": "След като Ердоган превърна неправдата в правда, Турция ще затъва все по-надълбоко в блатото. Тежки времена очакват всички онези, които искат Турция да бъде демократична държава, коментира Хюлия Шенк от \r\nОт опита за преврат на 15 юли 2016 вече изминаха две години. Но той продължава да е недокрай изяснен. Оттогава насам Турция преживява същински кошмар. Кошмар, вкарал една толкова голяма страна и стотици хиляди нейни граждани във филм на ужасите: над 70 хиляди души бяха задържани неправомерно, повече от 121 хиляди държавни служители загубиха работата си с декрет.\n\n\n\rПравните основания за това бяха повече от спорни, а от политическа и обществено-правна гледна точка решенията изобщо не могат да бъдат оправдани. В много от случаите дори изобщо не бяха посочени причини за предприетите уволнения. И за какво ли да го правят, след като така или иначе в условията на извънредно положение никой не се интересува от правната страна на въпроса.\n\r\nИзвънредното положение помогна на управляващите да променят Турция по свой вкус. Но сега, след последните президентски избори правителството вече не се нуждае от извънредното положение. То може спокойно да се откаже от осмото му поред удължаване.\n\r\n\n\r\nЩе се върне ли Турция сега към старата си, по-скоро лоша, отколкото добра, но все пак донякъде функционираща демократична система? Ще бъдат ли освободени неправомерно задържаните журналисти, политици, активисти и други напълно невинни турски граждани? Ще върнат ли на работа всички, които за една нощ загубиха работните си места, а заедно с тях и своето препитание? Ще могат ли хората отново да се възползват от правото си да демонстрират свободно?\n\r\nНе, за съжаление нищо не говори за това. Защото Реджеп Ердоган най-после постигна целта си - да въведе президентската система на управление. Все още тази система, която му дава огромни правомощия, не се е утвърдила напълно.\r\nВярно, че не само тайните служби, но и много други държавни институции вече ще бъдат подчинени пряко на държавния глава. И все пак Ердоган се нуждае от инструменти, с които да може да подминава правосъдието. Той се нуждае от лост, с помощта на който да попълни със свои хора овакантените места в обществения сектор и в държавния апарат. Лост, с който да може да задушава всяка възможна съпротива и протести и с който да запушва устата на опозицията. Подготвяният антитерористичен закон и правото на президента да издава декрети - това са инструментите за постигането на тези негови цели. \n\r\nПроектът за нов антитерористичен закон превръща извънредното положение в \"дългосрочно нормално състояние\" в страната. Правата и свободите на гражданите ще бъдат допълнително орязани. Освен това новият закон ще даде право на Министерския съвет още 3 години да продължи да уволнява държавни служители, без да посочва конкретни причини за това. А Ердоган ще получи правото да продължи да управлява с декрети. С тях той ще може да прокарва включително закони по собствено усмотрение и в този смисъл вече няма да има нужда от парламента.\n\r\n\n\r\nНо не е само законодателната власт. Президентът слага ръка и върху съдебната власт: Ердоган ще посочва еднолично 12 от общо 15-те конституционни съдии. Гласът на свободните медии в Турция отдавна е замлъкнал. Над 130 журналисти са в затвора, 90 процента от медиите в страната са проправителствени и правят правителствена пропаганда.\n\r\nЕрдоган отдавна вече не се интересува от международните конвенции за човешките права, подписани и от Турция, и отказва да ги спазва. Нито пък се трогва от призивите за това Турция да се върне към пътя на демокрацията. Той превърна неправдата в правда и смята да продължи да управлява страната по този начин. Неговата цел е да направи Турция още по-консервативна и по-религиозна, да я затвори още повече за света и да я превърне в истински авторитарна държава. А самият той да се задържи колкото се може по-дълго на власт.\n\r\nТурция затъва все по-надълбоко в блатото. И кошмарът ще продължи. Тежки времена очакват всички, които искат да видят Турция като истинска демократична държава.\r\n \r\n", "date": "2018.07.21", "title": "Кошмарът в Турция: Неправдата е правда за Ердоган"}
{"url": "https://www.dnes.bg/obshtestvo/2018/07/21/76-g-po-kysno-kakvo-pishe-v-chervenoto-tefterche-na-vapcarov.382585", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nСемейното предаване на телевизия  \"Фамилно\" посвещава тази събота първата си част на 76-тата годишнина от разстрела на Никола Вапцаров.\r\nВ предаването гостуват историкът и летуратуровед Катя Зографова и Бойко Младенов, организатор на Вапцаровите дни в Годеч тази година. Малко известен факт е, че след Соболевата акция поетът е бил интерниран за 3-4 месеца именно в Годеч. \r\nТам той е бил под полицейски наздор, трябвало е да се подписва в началото по три пъти на ден, много неща са му били забранени, но е можел да чете книги. Вапцаров е посещавал местното читалище, което сега носи неговото име, разказа Бойко Младенов.\r\r\n                    \r\n                    Пази се читателският му картон, от който се вижда, че е взимал книги на Йовков, Елин Пелин, Джек Лондон, Багряна... Именно Багряна е един от свидетелите, призовави по делото срещу него, допълва Катя Зографова.\r\nИма доста обвенения към нея, че е мълчала, че само е кимала с глава, че не го е защитила. Но не се пази оригиналният протокол и затова всички твърдения какво точно се случило, са спекулативни. Запазени обаче са показанията на писателя Светослав Минков, който защитава поета и твърди, че неговото творчество е с принос към световната литуратура.\r\nЗа първи път в ефир ще бъде показано и т. нар. \"червен бележник със спирала\" на Вапцаров. Това е предпоследният му бележник. В него има стихотворения, сметки, чертежи на машини - на една вършачка в Годеч, която той като машинен техник е обслужвал.\r\nНай-накрая е стихотворението \"Война\", познато и като \"Врабчова сговорна дружина\".\r\n\"Това стихотворение е с два кода, обяснява Зографова – едният контекст е детският, за врабчето Сивушко и лакомата стара врана, а другия е посланието за възрастните в контекста на Втората световна война. Това доказва какъв изключителен поет е Вапцаров\", допълва литературоведът.\r\n\"Фамилно“ започва по Bulgaria ON AIR в 10:30 часа. Гледайте!\r\n ", "date": "2018.07.21", "title": "76 г. по-късно... Какво пише в червеното тефтерче на Вапцаров?"}
{"url": "https://www.dnes.bg/stranata/2018/07/21/shte-prodylji-umyrtviavaneto-na-jivotni-v-sharkovo.382880", "text": "Умъртвяването на животните в Шарково ще продължи. Тази новина излезе, след като Кризисният щаб заради чумата заседава извънредно снощи, съобщи БНТ.\n\n\r\nМинистрите на земеделието и вътрешните работи Порожанов и Радев обясниха, че се предприемат всички необходими мерки, за да не се разпространява чумата.\r\nОтносно ситуацията и напрежението в Болярово от щаба са решили да сменят ветеринарните лекари - новият екип трябва да вземе втора проба за изследване.\r\n ", "date": "2018.07.21", "title": "Ще продължи умъртвяването на животни в Шарково"}
{"url": "https://www.dnes.bg/usa/2018/07/21/sasht-ne-priemat-referendum-za-iztochna-ukraina.382877", "text": "САЩ отхвърлиха предложението на Русия съдбата на Източна Украйна да се реши на референдум като казаха, че той няма да е лeгитимен, тъй като районът не е под контрола на украинското правителство, предаде Ройтерс.\n\r\nПредложението се появи в дните след срещата на върха в понеделник между президента на САЩ Доналд Тръмп и руския му колега Владимир Путин в Хелзинки.\n\r\n\"Администрацията не смята да подкрепи референдум в Източна Украйна\", каза Гарет Маркис - говорител на Съвета по национална сигурност при Белия дом.\n\r\nМаркис добави:\"Организиране на т.нар. референдум в част от Украйна, която не е под правителствен контрол, няма да е легитимно\".\n\r\nОт Белия дом подчертаха също, че мирното споразумение от Минск, подписано през 2015 г., не включва възможност за референдум.\r\n                    \r\n                    \r\nОчаква се европейските съюзници на САЩ също да се противопоставят на провеждането на референдум в Донбас, който е под властта на проруските сепаратисти, отбелязва Асошиейтед прес.\n\r\nВчера агенция Блумбърг съобщи, като се позова на две неназовани лица, присъствали на изказването на президента Путин пред руските посланици и постоянни представители в Москва, че в Хелзинки руският лидер предложил провеждане на референдум за уреждане на конфликта в Източна Украйна, припомня ТАСС.\r\n(БТА)", "date": "2018.07.21", "title": "САЩ не приемат референдум за Източна Украйна"}
{"url": "https://www.dnes.bg/snimka-na-denia/2018/07/21/sybotata-slyncheva-samo-na-mesta-shte-prevali.382879", "text": "Днес ще бъде предимно слънчево, с временни увеличения на облачността, по-значителни над Източна България и на отделни места там ще превали краткотраен дъжд и ще прегърми.\r\nЩе духа слаб до умерен вятър от запад-северозапад. Според  максимални температури ще са предимно между 28° и 33°, в София около 28°.  Атмосферното налягане през деня ще се задържи почти без промяна - близко до средното за месеца.\r\nНад Черноморието ще е предимно слънчево, с временни увеличения на облачността. На места, главно по северното крайбрежие ще превали и прегърми.\r\nЩе духа до умерен северен вятър, който след обяд ще отслабне. Максимални температури на въздуха: 27-30°. Температурата на морската вода е 23-25°. Вълнението на морето ще бъде 1-2 бала.\rНад планините ще преобладава слънчево време, с по-значителни временни увеличения на облачността след обяд. Само на отделни места ще превали краткотраен дъжд. Ще духа умерен северозападен вятър. Максимална температура на височина 1200 метра около 22°, на 2000 метра – около 15°.", "date": "2018.07.21", "title": "Съботата – слънчева, само на места ще превали"}
{"url": "https://www.dnes.bg/health/2018/07/21/5-vida-chai-za-poveche-zdrave.382852", "text": "Чаят е сред най-популярните напитки в световен мащаб наред с водата и кафето. Той има множество ползи, които дължи на невероятните си активни съставки.\r\nЗа да подобрите цялостното си здравословно състояние, наблегнете на пиенето на чай. Ето и най-полезните видове сред чаените напитки:\r\n\r\nЧерният чай е най-употребяваният вид чай в цял свят. 75% от хората по света пият именно черен чай, според realsimple. Направен е от листата на растението Camellia sinensis. Изсушените му листа преминават процес на ферментация, което подсилва активните вещества в тях.\r\nПолзите от черния чай включват голямо количество антиоксиданти, флавоноиди, полифеноли, които понижават холестерола, сърдечносъдовия риск, риска от рак.\r\r\n                    \r\n                    \r\nЗеленият чай е невероятно богат на антиоксиданти, наречени катехини. Те намаляват риска от сърдечносъдови заболявания, рак, диабет, затлъстяване, хормонални проблеми.\r\n", "date": "2018.07.21", "title": "5 вида чай за повече здраве"}
{"url": "https://www.dnes.bg/sofia/2018/07/21/sofiia-perforatorite-v-istoriiata-do-2-g-tiket-sistema.382876", "text": "Над 73,2 млн. лв. ще струва изграждането на тикет система за столичния градски транспорт. Това стана ясно, след като комисията, която оценяваше 10-те кандидати, класира в петък на първо място българо-турският консорциум \"Си Ен Ес- София Тикетинг Систем\".\n\r\nТой е предложил най-ниска цена сред кандидатите за изграждане на тикет системата, съобщиха от Центъра за градска мобилност.\n\r\nВ консорциума влизат фирмите “Компютърнет Сървисиз”, “Асис Електроник Ве Билишим Системлери”, “Аноним Ширкети” и “Тикси”. Подизпълнител ще е “Макстел”.\n\r\nТикет системата трябва да е готова до 24 месеца. Предвижда се монтиране на 15 000 устройства в над 1350 превозни средства на градския транспорт, включително и метрото. Във всички превозни средства ще има и видеонаблюдение.\r\n                    \r\n                    \r\nС тикет системата софиянци ще могат да пътуват в градския транспорт с един превозен документ, а не както сега да има отделни билети за метрото.\r\nОсвен това билетите и картите ще може да се зареждат от всички видове мобилни устройства, а перфораторите ще се премахнат, съобщава \"", "date": "2018.07.21", "title": "София: Перфораторите в историята, до 2 г. тикет система"}
{"url": "https://www.dnes.bg/notifikacii/2018/07/21/sasht-nujen-e-natisk-za-iadreno-razoryjavane-na-phenian.382878", "text": "Нужен е санкционен натиск за успешното ядрено разоръжаване на Северна Корея, заяви държавният секретар на САЩ Майк Помпео пред журналисти, предава руската агенция Regnum.\r\nДържавният секретар отбеляза, че президентът на САЩ Доналд Тръмп е \"настроен оптимистично\" относно перспективите за ядрено разоръжаване на Корейския полуостров, и той споделя мнението му, но за да се постигне тази цел са необходими „пълномащабни санкции\".\r\nПомпео повтори вече казаното от Вашингтон, че Северна Корея извършва контрабандата на нефтопродукти, значително надхвърляйки установените от ООН квоти.\r\nСъщо така според него проблемът е в доставките на въглища при заобикаляне на санкциите срещу Пхенян и продължаващото присъствие на севернокорейските работници в редица страни, съобщава \"Фокус\"\rАгенцията припомня, че в петък стана известно, че Русия и Китай не подкрепят искането на САЩ в Съвета за сигурност на ООН за пълната забрана на доставките на петролни продукти за Северна Корея, с молба за повече време, за проучване на ситуацията.\r\nВашингтон заяви, че Северна Корея е нарушила своята квота за внос на петролни продукти за 2018 г., като за периода от януари до май е закупила повече от 750 хиляди барела петрол при квота от 500 хиляди барела.", "date": "2018.07.21", "title": "САЩ: Нужен е натиск за ядрено разоръжаване на Пхенян!"}
{"url": "https://www.dnes.bg/notifikacii/2018/07/21/skandal-bodigard-na-makron-bie-demonstranti.382882", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Скандал с приближен на президента Еманюел Макрон разтърси Франция. Местни медии публикуваха видео, на което негов бодигард, преоблечен като полицай, бие демонстранти на първомайско шествие.\r\nВ отговор на общественото възмущение днес охранителят беше арестуван. Александр Бенала и негов колега се нахвърлят върху няколко демонстранти и започват да ги бият.\r\nТогава обаче никой не подозира, че мъжът с каска не е жандармерист, а служител на Елисейския дворец. Той е идентифициран едва тази седмица от френския всекидневник \"Льо Монд\", съобщава Bulgaria ON AIR.\r\nМедиите разкриват, че това не са първите спорни действия на Бенала. Той вече е бил уволнен веднъж от бившия министър на икономиката Арно Монбур. Причината – охранителят причинил катастрофа и се опитал да избяга от мястото.", "date": "2018.07.21", "title": "Скандал: Бодигард на Макрон бие демонстранти!"}
{"url": "https://www.dnes.bg/obshtestvo/2018/07/21/naredba-bez-e-ta-v-zabavachkite-i-uchilishtata.382884", "text": "Лютеницата, която се предлага в яслите, детските градини, училищните столове и бюфети трябва да отговаря само на браншовия стандарт. Това предвиждат промени в Наредбата за детското хранене, които са публикувани за обществено обсъждане.\r\nДоматеното пюре, с което се готви на децата не може да бъде по-малко от 22% сухо вещество, като поне 80% от него трябва да е от домати, пише още в наредбата, цитирана от \"Монитор\".\r\nЗабранява се и продажбата на храни с ароматизанти в бюфетите.\r\nЧаят в детските градини и ясли, училищните столове и бюфети пък вече трябва да бъде без оцветители, консерванти и ароматизатори. Те не бива да съдържат кофеин и танин. Хлябът, рибата и семото трябва да отговарят на наредбата за здравословно хранене.", "date": "2018.07.21", "title": "Наредба: Без Е-та в забавачките и училищата"}
{"url": "https://www.dnes.bg/notifikacii/2018/07/21/devetima-ot-zaginalite-v-misuri-ot-edno-semeistvo.382885", "text": "Деветима души от едно семейство са сред 17-те загиналите при потъването на туристическо корабче в езеро в южната част на американския щат Мисури, съобщиха местните власти, предаде Ройтерс.\r\nНа плавателния съд, наподобяващ амфибия от Втората световна война, са пребивавали 31 пътници, вкл. деца. Внезапна буря на езерото Тейбъл рок край град Брансън е предизвикала вълни, които преобърнали корабчето и то потънало. \n\n\r\nПрез последните две десетилетия инциденти с такива плавателни съдове, които могат да се движат и по суша на колела, са причинили в САЩ смъртта на близо 40 човека. Вчерашният случай е една от най-големите трагедии с туристи в страната от години насам, отбеляза Ройтерс.\rКапитанът на плавателния съд, който се преобърна и потъна в езеро в щата Мисури, е казал на пътниците, че няма нужда да слагат спасителни жилетки, разказа една от оцелелите пред \"Фокс нюз.\r\nТия Коулман, чиито деветима роднини са сред 17-те загинали, твърди, че преди да се разрази бурята, предизвикала силни вълни, шкиперът казал на туристите да не си дават труда са слагат спасителните жилетки, защото няма да им трябват.\r\nНо когато ситуацията рязко се промени и спасителните жилетки станаха необходими \"беше твърде късно\", казва жената. \"Смятам, много хора щяха да бъдат спасени\", добавя жената.\r\nПо-рано Дъг Рейдър, шерифът на окръг Стоун, потвърди, че капитанът е сред оцелелите. Той също каза, че на борда е имало спасителни жилетки, но не е ясно дали 29-те пътници са ги използвали. Кърмчията на корабчето тип амфибия е сред загиналите, каза кметът на близкия град Брансън. (БТА)", "date": "2018.07.21", "title": "Деветима от загиналите в Мисури – от едно семейство "}
{"url": "https://www.dnes.bg/eu/2018/07/21/emil-radev-poziciiata-ni-za-migrantite-e-mnogo-iasna.382863", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nВ петък парламентът задължи правителството да не подписва двустранни споразумения за обратно приемане на мигранти без разрешение на Народното събрание. Лидерът на БСП Корнелия Нинова и премиерът Бойко Борисов си размениха поредица от реплики в парламента.\r\nЗащо се наложи парламентарен дебат по темата и правим ли грешки в политиката си по отношение на мигрантите и какво предприема Европа - в предаването \"Брюксел 1\" по  коментира евродепутатът от ресорната комисия, която се занимава с въпроса за мигрантите – Емил Радев, от студиото на телевизията във Варна. \r\n                    \r\n                    \r\n\"Позицията на България винаги е била ясна и тя е да не се приемат обратно мигранти, защото ние сме гранична държава и сме изложени най-много на мигрантски натиск. Отдаваме страшно много средства за охраняване на външните граници и не е справедливо. Позицията на Борисов е била постоянна в течение на годините и той я изрази ясно не на един форум\", заяви Емил Радев. \n\r\nПо думите му спрямо България мигрантския натиск е нулев към момента и увери населението, че няма повод за притеснение. \n\r\nВ края на юни Съветът на ЕС се събра по темата миграция на извънредно заседание, продължило над 9 часа. Какво наложи екстремността на срещата при тази относително спокойна мигрантска обстановка? Гледайте в предаването \"Брюксел 1\" в събота, 17:30 ч. по Bulgaria ON AIR.", "date": "2018.07.21", "title": "Емил Радев: Позицията ни за мигрантите е много ясна!"}
{"url": "https://www.dnes.bg/travel/2018/07/21/v-razgara-na-letniia-sezon-benzinyt-v-sysedna-gyrciia-udria-2.382881", "text": "Засилените проверки за храни, внасяни в Гърция, може да забавят пътя до морето на съседите през почивните дни. Заради опасенията от разпространение на болестта африканска чума по свинете по граничните пунктове с Гърция и Македония се правят масови проверки за месо с нерегламентиран произход. Процедурата може да забави онези българи, които сега тръгват за ваканция в Гърция.\n\r\nСилният туристически сезон покачи и цената на бензина и той премина психологическата граница от 2 евро за литър. Рекордът постави о. Самос, където на някои колонки клиентите плащат 1,82 евро за литър, а на други - 2 евро.\n\r\nВсички, които са решили да пътуват до гръцкото море, трябва да имат предвид, че по-строгите ветеринарни проверки за храни от животински произход ще забавят значително пътуването им. Пътуващите до нашето море пък ги чакат обичайните за лятото тапи главно заради ремонти по пътищата, но и заради липсата на достатъчно контролни органи, които да регулират движението.\r\n                    \r\n                    \r\nНа ГКПП Златарево вече има постоянно на смяна ветеринар, който следи за вноса в Гърция на храни от свинско месо\n\r\nНа ГКПП Кулата и Станке Лисичково проверка на влизащите правят граничните полицаи и митничарите и при необходимост сигнализират на областната дирекция по безопасност на храните. Всичко това се прави заради опасенията от навлизането на африканската чума по свинете, която няма нищо общо с чумата по овцете и козите.\n\r\n“Откакто е в сила забраната, за около месец имаме конфискувани около 30 кг храни със свинско месо. Това са основно колбаси и са внос от Македония. В Гърция те са доста по-съпи и оттам хората рядко купуват”, каза директорът на областната дирекция по безопасност на храните в Благоевград Михаил Бащавелов, цитиран от \"\r\nНа граничните пунктове има разлепени информационни материали, на пътниците се раздават и листовки за африканската чума. Досега не е имало някакви инциденти. Всички, от чийто багаж са иззети храните, са проявявали разбиране, допълни д-р Бащавелов.\n\r\nДенонощно се правят проверки за суровини и храни от животински произход и на ГКПП Гюешево на границата с Македония и на ГКПП Олтоманци на границата със Сърбия, обявиха след заседание на областната епизоотична комисия в Кюстендил.\n\r\nПроверяват се всички влизащи в България пътници дали пренасят в багажа си суровини и храни от животински произход, непретърпели термична обработка. На ГКПП Гюешево има постоянно дежурен ветеринарен специалист, а на КПП Олтоманци проверката правят митничарите и при нарушение подават сигнал до ветеринарите. Откритите храни ще се изземват, след което ще се предават за унищожаване в инсинератор.\n\r\nЗабраната за внос на продукти от свинско месо и проверките на личния багаж не са довели до образуване на опашки на ГКПП-тата, но това важи само за делничните дни. Проверката трае около минута. Няма гаранция обаче, че при засиления трафик в почивните дни в разгара на отпускарския сезон няма да доведе до силно забавяне.\n\r\n“От Гърция никой не купува месни продукти, защото са по-скъпи. Оттам се внасят олио, маслини, перилни препарати, така че на влизане от Гърция проверките са много бързи”, коментираха от Агенция “Митници”. Възможно е в неделя следобед, когато нашенци се прибират от Гърция, да има струпване.\n\r\nНа ГКПП-тата в Благоевградска област не е въведена задължителна дезинфекция на влизащите автомобили, каквато има на други пунктове.\n\r\nПо-стриктни са проверките на влизане от Македония, защото тя е извън ЕС. От друга страна, оттам по-често българите пазаруват храни. Там обаче трафикът през седмицата е много слаб. Обикновено в събота хората от пограничните райони ходят на пазар в Македония, но и оттам най-често купуват плодове и зеленчуци, сирене и кашкавал, не толкова месни изделия.\n\r\nТърговците на месо в Кърджалийско пък се опасяват, че проверките ще се отразят на бизнеса им. Масово жители от района на Комотини пазаруват телешко, което в България е значително по-евтино, отколкото в гръцките магазини.  \n\r\nЗасилените мерки по граничните пунктове са взети на 16 юли със съвместна заповед на министрите на земеделието Румен Порожанов и на вътрешните работи Валентин Радев, съобщи областният управител на Смолян Недялко Славов.\n\r\nГраничните полицаи ще бъдат особено внимателни в събота и неделя, когато е основният наплив на преминаващи през трасето за нерегламентиран внос на месо. Засега няма значителни опашки на пункта, но се очакват такива през почивните дни.", "date": "2018.07.21", "title": "В разгара на летния сезон – бензинът в съседна Гърция удря €2"}
{"url": "https://www.dnes.bg/cars/2018/07/21/borbata-s-dizelovite-koli-v-evropa-nenujna-isteriia.382883", "text": "Борбата с дизела в Европа е световна политика, която няма нищо общо с изчистването на въздуха, а е по-скоро истерия и балон, който ще се спука”. Това заяви за “Труд” зам.-председателят на Асоциацията на вносителите на автомобили в България Любомир Доросиев.\r\n“Не бих казал, че в Америка се карат само бензинови коли”, допълни той по повод факта, че в редица градове от Европа се ограничава достъпа на дизелови коли.\n\r\n“И бензиновите автомобили изпускат вредни емисии в атмосферата, докато дизеловите имат специален филтър, който пречиства около 95% от мръсните газове, които колата изпуска”, обясни Доросиев. Въпреки европейските политики за ограничение на старите дизелови автомобили в сърцето на града, цените на колите с такива двигатели и в Европа и в България остават без промяна.\r\r\n                    \r\n                    “Няма и промяна в търсенето, дизелът продължава да се купува”, каза Доросиев и допълни: “не виждам как би могло да имам дизелов автомобил и да ми забранят да влизам в центъра на града”.\n\r\n“Годишно в страната се внасят 255 хил. автомобилa втора ръка от чужбина, като 90% от тях са дизелови”, заяви Любомир Доросиев. Това означава, че за година в страната се внасят 230 хил. автомобила с дизелови двигатели.\r\nОтносно предпочитанията на българите за втора ръка автомобили, Доросиев заяви, че в по-големите градове хората най-често си вземат кола на 10 години, а в по-малките на около 15 години с бюджет около 5000 лв. Вносът на автомобили в страната е предимно от Италия, Швейцария и Германия.\n\r\nДоросиев обясни, че внасяните в страната стари корейски автомобили най-често се продават за 6-7 хил. лв., а за европейска кола до 10 години се плащат около 30 хил. лв. Предлагането на коли втора ръка е много по-голямо от търсенето, като голям дял от бизнеса е в сивия сектор, коментира експертът.\n\r\nСпоред него екотаксите за регистрация на кола не отиват за почистване на въздуха. А освен това автомобилите не са най-голямата причина за замърсяването. “Едни от най-големите причинители на замърсяване са камионите, а да не говорим и за отоплението с твърдо гориво, както и рядкото почистване на улиците”, заяви той.\n\r\nВ България се обсъждат няколко варианта за промяна на налозите, чиято цел официално е да се стимулира покупката на по-екологични коли. Преди няколко месеца министърът на финансите Владислав Горанов, заяви, че може да се обмисли промяна на местния данък за колите и за по-старите, които замърсяват повече, данъкът да е по-висок. Наскоро кабинетът увеличи екотаксите за регистрация на автомобил. За кола над 10 години таксата нарасна от 267 лв. на 310 лв.\r\nВдигането на данъците обаче няма как да накара човек, който работи за 1000 лв. на месец да си купи нова кола за 30 хил. лв., коментираха финансисти. Обсъжда се и възможност на колите да бъдат поставени стикери, които да показват колко замърсяват въздуха. Идеята е да са в три цвята – зелен за тези, които замърсяват най-малко (Евро 5 и 6), жълт за Евро 3 и 4, и червен за най-старите коли – Евро 1 и 2. Като идеята е кметовете да имат право да забранят движението в центъра на града на коли с жълт или червен стикер.\r\nБроят на автомобилите на бензин и на дизел в страната е равен, сочат данните на КАТ. От общо 3,645 млн. автомобила, точно по 44,4% е делът на тези на бензин и на дизел. Но в тези данни влизат както леките коли, така и камионите. Ако се погледнат данните само за колите, нещата се променят. Колите на бензин са 1,374 млн. и имат дял от 49,5%. Докато дизелите са с дял от 42,9%. Останалите коли са с монтирана газова бутилка, хибриди, или електрически. В страната има само 495 електрически коли, а 4251 са хибриди.\n\r\nПри товарните автомобили съотношението в използваното гориво е различно. От всичките 367 хил. камиона, над 85% са на дизел, а само 11,8% са с бензинови двигатели.\n\r\nВ България над 41% от автомобилите са на над 20 години, показа проверка в данните на КАТ към 1 юни 2018 г. В България са регистрирани общо 3,645 млн. автомобила. Като от тях над 1,494 млн. са на над 20 години. Като основната причина за това са ниските доходи.\r\nДруги над 1 млн. автомобила също са доста стари – на 15-20 години. Те имат дял от 27,5% от всички регистрирани автомобили в страната. Близо 20% са на между 11 и 15 години, а 6,7% са между 6 и 10-годишни. Под 5% от автомобилите в страната са на под 5 години и може да се каже, че са почти нови.\n\r\nДизеловите автомобили се очаква да паднат до 5% от пазара на автомобили в ЕС до 2030 г., твърди проучване, цитирано от BBC. Отказването от дизела обаче ще направи още по-трудно ЕС да постигне целите си за намаляване на въглеродните емисии.\r\nДизелът дори бе популяризиран като по-екологично съобразен от бензина като част от усилията на ЕС за намаляване на емисиите на парникови газове и по-специално на въглероден диоксид. Въпреки че дизеловото гориво съдържа малко повече въглерод, общите емисии на въглероден диоксид на средния дизелов автомобил са по-ниски от тези на бензиновите коли. Дизеловите двигатели обаче генерират по-високи нива на азотни оксиди и фини прахови частици – малки частици сажди.", "date": "2018.07.21", "title": "Борбата с дизеловите коли в Европа – ненужна истерия!?"}
{"url": "https://www.dnes.bg/kino/2018/07/21/tim-rot-iz-londonskite-predgradiia-v-prechupena.381991", "text": "Суровото всекидневие в британско предградие ни показва Руф Норис с филма \"Пречупена\". В Северен Лондон 11-годишната Емили (Елоиз Лорънс) живее с баща си Арчи (Тим Рот). Сигурност в този район почти никой не може си гарантира, а малкото момиче става свидетел на брутално нападение над съседа й Рик Бъркли.\r\nНорис съсредоточава вниманието около преживяванията на героинята и какви са последиците от случилото се. Има ли изобщо нещо сигурно в този живот, може ли да се доверим на хората, живеещи около нас са само част от въпросите, които си задават във филма.\r\n\"Пречупена\"печели пет категории на британските независими филмови награди от общо осем номинации. Също така е носител на редица други отличия, като най-голям принос за това има безспорното присъствие на Тим Рот, както и на малката Елоиз.\r\nГледайте \"Пречупена\" на 21 юли от 23.00 часа по телевизия .", "date": "2018.07.21", "title": "Тим Рот из лондонските предградия в \"Пречупена\""}
{"url": "https://www.dnes.bg/obrazovanie/2018/07/21/ot-dogodina-7-klas-prikliuchva-uchilishte-na-28-iuni.382888", "text": "Министерството на образованието и науката /МОН/ предлага за обществено обсъждане график на учебното време и ваканциите, както и за датите и дейностите по държавните зрелостни изпити, националното външно оценяване и изпитите за придобиване на професионална квалификация през следващата учебна година, съобщиха от МОН.\r\nС графика за изпитите се предлага матурите в 12-и клас да останат на същите дати - първата по български език и литература от майската сесия да бъде на 21 май 2019 г., а втората - по предмет по избор - на 23 май 2019 г. Държавните зрелостни изпити по желание ще са в периода 28 май - 31 май 2019 г., предвижда проектът.\r\nПредлага се в сесията август - септември 2019 г. изпитът по български език и литература да е на 28 август 2019 г., вторият задължителен - на 29 август, а изпитите по желание - в периода 30 август - 4 септември.\r\r\n                    \r\n                    Следващата учебна година е първата година, в която по учебен план седмокласниците ще учат 36 учебни седмици, т.е. за тях учебните занятия ще приключат на 28 юни. Досега те учеха до 15 юни. Датите на националните външни оценявания се определят всяка година и за следващата проектът предвижда изпитът по български език да е на 17 юни 2019 г., а по математика - на 19 юни 2019 г.\r\nПодаването на документите за участие в приема за гимназиите ще е от 3 до 5 юли 2019 г. Резултатите от първото класиране на учениците трябва бъдат обявени до 11 юли 2019 г., от второто класиране до 18 юли, а обявяването на незаетите места след втори етап на класиране ще бъде на 23 юли.\r\nПромяна се предлага и за външните оценявания за четвъртокласниците - на 9 май 2019 г. ще се състои изпитът по \"Човекът и обществото\", а на 10 май - по \"Човекът и природата\". Проверката на знанията по български език и литература е предвидена за 14 май, а по математика - за 16 май 2019 г.\r\nОценяването на дигиталните компетентности на учениците от десети клас ще е в периода 10-14 юни 2019 г. Държавните изпити по теория на професията и специалността за придобиване степен на професионална квалификация ще са на три сесии - през януари, юни-юли и септември. Те са в зависимост от това, кога желаещите са придобили право да ги положат.\r\nЧетири са предвидените ваканции през следващата учебна година, които се предлагат с графика за почивните дни. Първата ще е от 1 до 4 ноември 2018 г., включително. По Коледа учениците ще почиват общо 11 дни - от 22 декември 2018 г. до 1 януари 2019 г., включително. Междусрочната ваканция ще е от 2 до 5 февруари 2019 г., като вторият срок трябва да започне на 6 февруари. През пролетта учениците от първи до 11-и клас ще почиват от 30 март до 7 април 2019 г., включително. За дванадесетокласниците пролетната ваканция е от 5 до 7 април.\r\nВремето за обсъждане на предложените от МОН варианти на графици е един месец от датата на публикуването им на официалната страница на Министерството. Всички постъпили становища ще бъдат разгледани, уверяват от МОН.", "date": "2018.07.21", "title": "От догодина: 7 клас приключва училище на 28 юни"}
{"url": "https://www.dnes.bg/notifikacii/2018/07/21/kyrvaviiat-kilyr-ot-liubek-otkazva-da-govori.382889", "text": "Нападателят, ранил с нож няколко пътници в автобус в германския град Любек, преди да бъде задържан, отказва да говори пред следователите, съобщи тази нощ говорителката на градската прокуратура, цитирана от ДПА.\r\nКъм 34-годишния мъж се подготвят обвинения в опит за умишлен пожар, извършване на опасни наранявания и въоръжено нападение. По думите на говорителката Ула Хингст мъжът е родом от Иран, има германско гражданство и живее в Любек. Очаква се той да бъде изправен пред съда днес. \n\n\r\nИзползвайки кухненски нож, иранецът е ранил в претъпкания автобус десетима човека, трима от които тежко, каза още говорителката. Петима от ранените са настанени в болница.\r\nСпоред Хингст и други официални представители в Любек засега няма данни, че извършителят е радикализиран и е малко вероятно мотивите му да са били терористични. (БТА)\r\n ", "date": "2018.07.21", "title": "Кървавият килър от Любек отказва да говори"}
{"url": "https://www.dnes.bg/notifikacii/2018/07/21/ograbiha-naglo-doma-na-vodeshtata-mira-dobreva.382892", "text": "\"Пак са ни ограбили! Пак, пак, пак и пак!!! Докато спим... Изчадия  адови, вас спокоен сън ще ви намери ли някога?, пита водещата в БНТ Мира Добрева,\r\nНа страницата си във Facebook преди час журналистката съобщава, че отново е станала жертва на среднощен обир.\r\nТова не е първият такъв инцидент в дома на водещата.\r\n ", "date": "2018.07.21", "title": "Ограбиха нагло дома на водещата Мира Добрева "}
{"url": "https://www.dnes.bg/world/2018/07/21/nai-malko-13-choveka-zaginaha-pri-katastrofa-v-meksiko.382891", "text": "Най-малко 13 човека загинаха в автомобилна катастрофа в Мексико на натоварено шосе между столицата и Пачука, предаде АФП.\r\nМестните власти съобщиха, че пътнически микробус вчера се блъснал в задницата на камион, като на място загинали 12 души, а след това в болница починал още един от пътниците.\r\nОчевидец разказа, че след удара чувал стенания, не не можел да помогне, защото бил от другата страна на оградата на магистралата.\r\nШосето от Мексико сити до Пачука е едно от най-натоварените. Мнозина мексиканци, които живеят в околностите на столицата, го използват всеки ден, за да отидат на работа и да се върнат у дома. По тази магистрала минават и много камиони.\r\n(БТА)", "date": "2018.07.21", "title": "Най-малко 13 човека загинаха при катастрофа в Мексико"}
{"url": "https://www.dnes.bg/obshtestvo/2018/07/21/v-razgara-na-hladnoto-liato-po-malko-bolni.382886", "text": "В разгара на това лято лекарските кабинети отчитат по-малко болни. Причината за летните неразположения са вирусите, които върлуват предимно по Черноморието. По данни на здравната инспекция във Варна за 2 месеца в областта са регистрирани над 200 случая на колити. А респираторните заболявания – около 400. \n\r\nПациентите се оплакват най-често от повръщане, стомашно-чревни неразположения и идват при докторите с висока температура.\n\r\n\"Имаме единични случаи на пациенти с оплаквания от диария и повръщане. Поне в моята практика. При разговор с колеги с повече деца с практиките и те казват, че това са единични случаи”, разказва д-р Христина Димитрова, общопрактикуващ лекар.\r\n                    \r\n                    \r\nПовечето лекари не дават проби за изследване в регионалните здравни инспекции, направо изписват лекарства на пациента. А други се самолекуват. Затова статистиката е различна от картината пред лекарските кабинети. И все пак здравните власти отчитат по-малко регистрирани болни през юни и юли в сравнение със същия период на миналата година.\n\r\n\"Нямаме увеличение за Варна и областта като брой заболявания, но пък това е динамична картина и те могат по всяко време да става и повече и по-малко”, обясни д-р Ана Баева, РЗИ.\n\r\nНо лекарите предупреждават, че колитите плъзват от замърсена вода, храна и прибори в заведенията на плажа.\r\n\"Много често тези заболявания са от храна, която е престояла на топло, на слънце, от недостатъчно добре измити ръце на продавачите в магазина или на консумиращия”, обясни д-р Баева пред Нова тв.\n\r\nОколо 90% от заболяванията при децата са от бактерии. Това са инфекциите на мръсните ръце, затова ръцете трябва да се мият минимум 20 секунди. \n\r\nПовечето летни инфекции минават за 5-7 дни, но някои от по-упоритите могат да продължат и 10 дни. \n\r\nВ разгара на лятото във Варна и Бургас откриват допълнителни медицински пунктове. Само във Варна те са над 30. Такъв има на сравнително малък плаж като този в к.к. „Св. Константин и Елена”.\n\r\n\"За последните 5 години нямаме нито едно удавяне. Иначе чести случаи са мидички, стъкла, високо кръвно, на някой му е прилошало, паднало му е кръвното”, обяснява Георги Димов от „Света Клементина”.\n\r\nМорските ни курорти са с подсилени лекарски екипи до края на сезона, а през август – в сезона на отпуските се очаква бум на летните вируси.", "date": "2018.07.21", "title": "В разгара на хладното лято – по-малко болни"}
{"url": "https://www.dnes.bg/sofia/2018/07/21/10-renovirani-avtobusa-shte-ni-voziat-do-vitosha.382893", "text": "\"Столичният автотранспорт\" ще закупи 10 реновирани автобуса, които ще се движат до природен парк \"Витоша\". Реновираните автобуси ще заменят изцяло амортизираните превозни средства, които се движат по линии 63, 163 и 66. Това е казал зам.-кметът Евгени Крусев по време на проверката си на редовността и обслужването на линия 63, съобщиха от Столична община.\r\nАвтобусите ще бъдат съобразени с особеностите на маршрута по трите линии с по-голям брой седалки, тъй като се пътува по-дълго и теренът е планински.\r\nТе ще бъдат с ръчни скоростни кутии и дизелови двигатели, което предполага по-голяма устойчивост и сигурност за пътуващите при продължително изкачване и спускане на сериозни наклони и голяма денивелация.\r\r\n                    \r\n                    Обществената поръчка за доставка ще бъде обявена през месец август. Очаква се превозните средства да бъдат доставени прeз зимата на тази година.\r\nЦентърът за градска мобилност има за цел да следи натовареността на линиите и при необходимост да пуска допълнителни превозни средства до природен парк \"Витоша\", е казал още Крусев.", "date": "2018.07.21", "title": "10 реновирани автобуса ще ни возят до Витоша"}
