{"url": "https://www.dnes.bg/balkani/2018/04/12/cherna-gora-kosovo-i-syrbiia-sa-dve-otdelni-dyrjavi.373353", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nВ Черна гора гледаме на българското председателство на ЕС като на шанс. Това каза Сърджан Дарманович, министър на външните работи на Република Черна Гора, в предаването \"Светът е бизнес\" на  с водещ Николай Кръстев.\r\n\"Моята колега, Екатерина Захариева, още преди България да поеме председателството на ЕС, показа един амбициозен дневен ред, свързан с разширяването към Западните Балкани. С това тя недвусмислено показа, че политиката на разширяване на ЕС, ще бъде много сериозен български политически приоритет\", каза Дарманович.\r\r\n                    \r\n                    Той обясни, че според Черна гора българското европредседателство е част от онези председателства, които ще насърчат политиката по разширяването на ЕС към Западните Балкани. \n\n\n\r\n\"Вярваме, че България е част от държавите, които добре разбират Западните Балкани, тъй като, и преди, и сега тя е част от този регион и като член на ЕС познава процесите в него много добре\", каза още черногорският министър.\r\nТой допълни, че страната му много уважава факта, че София е поставила в топ приоритетите си разширяването на ЕС и е представила пред останалите държави-членове важността от този ход.\r\n\"България ясно представи своята гледна точка, че Европа, трябва да бъде единна, свободна и стабилна, казвайки, че за това е необходимо и страните от Западните Балкани да бъдат част от нея. Това разбира се, не може да стане утре, но може да стане в непосредственото бъдеще\", каза Дарманович.\r\nТой съобщи, че Черна гора е получила документ от ЕК, който доста ясно говори за намеренията на Брюксел към Западните Балкани.\r\n\"Това означава, че ние като кандидати трябва да изпълним своята част от работата, което означава да извършим необходимите реформи в тази област. Черна гора се чувства в тази област доста комфортно, защото в тази област се намираме в много напреднал етап спрямо останалите ни партньори от Западните Балкани\", каза още черногорският външен министър.\r\nТой обясни, че страната му би се радвала, ако разширяването стане на базата на онова, което вече е постигнала.\r\n\"Защото формата е важна, но още по-важно е как Черна гора ще се промени в този процес. Имаме намерение с отворените 30 глави и няколко затворени, и тези които ще отворим по време на българското председателство, да запазим скоростта, която вече имаме. Твърдо сме убедени в принципа на регатата, т.е всяка държава да бъде оценявана по постигнатото, което България като европредседател насърчава\", бе категоричен Дарманович.\r\nНа въпроса как може да се реши косовският въпрос на фона на факта, че до 2006 г. Черна гора бе в една обща държава със Сърбия и Косово, гостът отговори: \"Само с търпение и преговори. Двете страни са реалност. Косово е признато от повече от 100 държави от международната общност, но някои важни държави от нея не са го признали. Сърбия също смята, че този въпрос не е затворен. Така че имаме две противоположни позиции, а реалността е свързана със съществуването на две държави\".\r\n\r\nПовече вижте във видеото.\r\n", "date": "2018.04.12", "title": "Черна гора: Косово и Сърбия са две отделни държави!"}
{"url": "https://www.dnes.bg/cars/2018/04/12/evrosyiuzyt-investira-v-blokchein-i-ochakva-shofiorite-da-izcheznat.373379", "text": "Професията шофьор на камион ще изчезне до 2050 година, тъй като до тогава в сектора на автомобилостроенето ще се използват високотехнологични открития. Тази прогноза направиха високопоставени източници от Брюксел, които работят по Стратегията на ЕС за изкуствения интелект. \n\r\nАвтомобилите след 20-30 години ще се управляват електронно без да има необходимост от човешка намеса и използването им ще се наложи заради безопасността на хората. А суперкомпютри в банките ще решават дали да отпуснат кредит или не, пише \"\".\n\r\nВ същото време ЕС активно ще инвестира в блокчейн системите. Те позволяват равномерното съхраняване на информационни блокове в цялата мрежа и се считат за голямо постижение, тъй като осигуряват висока степен на проследимост и сигурност на извършваните онлайн икономически трансакции. \r\n                    \r\n                    \r\nДокументът ще бъде представен до няколко седмици и цели да постави основните параметри на синхронизирането на действията между страните-членки, потвърдиха от Европейската комисия.\n\r\n“Ако европейските предприятия не инвестират в изкуствен интелект, то другите държави ще го направят. Важно е страните-членки да не се препокриват в инвестициите и проучванията в тази област, а да работят заедно”, коментираха фундамента на бъдещата Стратегия експерти. Според тях машините могат да изпълняват много задачи по-евтино и по-сигурно отколкото хората. \n\r\nВ същото време новият документ отваря дебати между отделните държави с въпроси като: ”Ако устройство нарани човек – кой носи отговорност? Защото устройствата стават автономни. Кой е отговорен – този, който е произвел устройството, или този, който е създал софтуера?”\n\r\nОчакванията са Стратегията за изкуствен интелект да внесе известен ред и ще структурира дискусията между държавите-членки, посочват от администрацията на ЕК. Прогнозираният принос от развитието на изкуствения интелект е около 14 трилиона евро. \n\r\nАмбицията на Брюксел е до 2020 година средствата в бюджета за високи технологии да достигнат 8 процента увеличение, а в близките години средствата за супер модерни компютърни системи да достигнат между 10-20 млрд. евро. Само за сравнение, в момента Китай прави инвестиции между 15-20 млрд. евро годишно.", "date": "2018.04.12", "title": "Евросъюзът инвестира в блокчейн... И очаква шофьорите да изчезнат! "}
{"url": "https://www.dnes.bg/blizak-iztok/2018/04/12/asad-voenna-namesa-v-siriia-shte-nagneti-nestabilnost.373391", "text": "Сирийският президент Башар Асад каза днес, че всяка военна намеса на западните държави срещу неговата страна ще нагнети \"повече нестабилност в региона и в целия свят\", предадоха Ройтерс и ТАСС.\n\r\nТой говори на среща с гостуващия в Дамаск висш член на иранското ръководство Али Акбар Велаяти, който сега е съветник на върховния лидер на Ислямската република аятолах Хаменей.\n\n\n\r\nАсад посочи, че \"изявленията на някои западни политици за възможно военно нападение срещу Сирия се основават на изфабрикувани от техните протежета данни\".\n\r\n\"След всяка наша победа на бойното поле на Запад се надигат гласове и се чуват заплахи срещу нас в опит да бъде променен ходът на събитията, Е, но такива гласове и евентуални действия няма да допринесат за нищо, освен да засилят нестабилността в региона и да изложат на заплаха международния мир и сигурност\", подчерта сирийският президент.\r\n                    \r\n                    \r\nИранският пратеник, от своя страна, заяви, че Техеран поддържа твърдостта на Сирия и на нейния народ във войната срещу тероризма\". Той посочи също, че \"заплахите на някои западни страни да нападнат Сирия се основават на лъжи след освобождението на Източна Гута\". \"Това е повтаряща се лъжлива пропаганда, която се използва всеки път след поредното поражение на поддържаните от САЩ бунтовници в Сирия. Ядосани от разгрома на своите наемници на бойното поле, САЩ и техните съюзници повтарят измислиците за употреба на химическо оръжие в Сирия\", каза Велаяти в интервю за агенция Тасним.\n\r\nСирия и Иран \"съвместно ще противодействат на провокациите и агресивните заплахи от страна на САЩ, Израел и техните съюзници\", подчерта иранският политик.\r\n/БТА/", "date": "2018.04.12", "title": "Асад: Военна намеса в Сирия ще нагнети нестабилност!"}
{"url": "https://www.dnes.bg/obshtestvo/2018/04/12/prevyrna-li-se-bylgariia-v-avtomorgata-na-evropa.373424", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nСтатистика показва, че 25% от катастрофите в страната стават заради техническа неизправност на автомобили. В някаква степен, това се дължи на търговците, които спестяват истината от купувача и се опитват да прикрият дефектите на колите. Проблемите са много, но как могат да се решат? Коментарите в предаването \"Директно\" от Владимир Тодоров от Асоциацията на пострадалите при катастрофи.\r\nРегулацията на автомобили втора ръка е проблем в България. Процентът на катастрофите, предизвикани от технически неизправни автомобили, е сериозен, категорични са експертите. Чия е вината?\r\n\"България се превърна в автоморгата на Европа. Ние сме последната страна в ЕС, в която няма възрастово ограничение за автомобилите, които влизат на територията ни\", категоричен е Тодоров.\r\r\n                    \r\n                    Остарелите коли са с по-малко системи за пасивна и активна безопасност, имат скрити дефекти - липсващи въздушни възглавници, изместен геометричен център и поднасяне. Това го превръща в рисков за водача и пътниците.\r\n\"Има пробойни в текущия контрол. Ако има реални технически прегледи, голяма част от автомобилите въобще няма да са на пътя\", коментира експертът.\r\n\r\n\"Трябва да спрем да прибираме всички трошки от Европа. Политиците трябва да сложат някакъв регламент и да има реални технически прегледи, които да дават обективна информация за състоянието на превозното средство\", посочи Владимир Тодоров.\r\n", "date": "2018.04.12", "title": "Превърна ли се България в автоморгата на Европа?"}
{"url": "https://www.dnes.bg/mish-mash/2018/04/12/dobrovolec-aneliia-zaradva-dve-silni-jeni-v-nujda.373402", "text": "За поредна година, Анелия се включи в кампанията на Holiday Heroes като доброволец. Макар твърде заета, изпълнителката намери време, за да достави лично в домовете на няколко семейства в нужда хранителни продукти и много положителен заряд. \n\r\nПевицата изненада с отношение и присъствие лъчезарната Лиляна на връх рождения й ден, която сама се грижи за двете си деца. За жалост, синът й е със сериозно мозъчно увреждане, след катастрофа.\n\r\nА дъщеря й е в 11 клас и й предстои абитуриетски бал. Историята на самоотвержената майка можете да видите в каченото видео, както и тази на Тодорка, която има четири момчета.\r\n \r\nАнелия посети и многодетната майка Тодорка. Най-големият й син има кръвоизлив в мозъка и е първа група инвалид, а най-малкото момченце - няма и годинка. Тодорка не работи, а мъжът й е шофьор на ТИР и често отсъства дълго време.\r\n                    \r\n                    \r\nМайка й обаче помага в грижите с малчуганите. Може да видите във видеото за какво мечтаят хлапетата и как се справя голямата фамилия.\r\nМоже да се информирате повече във  страницата на кампанията  Holiday Heroes.\r\n\r\n \r\n", "date": "2018.04.12", "title": "Доброволец: Анелия зарадва две силни жени в нужда"}
{"url": "https://www.dnes.bg/politika/2018/04/12/zam-ministyr-niama-da-oshtetiavame-horata-s-uvrejdaniia.373427", "text": "Хората с увреждания излязоха на Национален протест под прозорците на Министерския съвет, а след това се проведе среща в Министерството на труда и социалната политика с НПО-тата им.\n\r\n\"Промените не трябва да ощетяват истинските хора с увреждания. Трябва експертизата на работоспособността и медицинската експертиза да се извършват от един контролен орган. За целта е нужно да има електронно досие и електронна здравна карта, електронна обща система и по-силен контрол\", подчерта зам.-социалният министър д-р Султанка Петрова.\n\r\nВ студиото на \"Денят ON AIR\" тя разкри, че се подготвя Комисия по проверяване на ТЕЛК-овите решения, която да контролира издаването им.\r\n                    \r\n                    \r\n\"Радвам се, че хората с увреждания подкрепят промяната. Но не говорим за спиране на пенсии или лишаване от социални услуги. Всички общества се изправят пред този проблем и търсят начин той да бъде решен. Тук става въпрос и за достъпна среда. В Кодекса на труда е записано, че всеки трябва да наема хора с увреждания\", отбеляза д-р Петрова.\n\r\nПред Bulgaria ON AIR гостенката посочи, че на 16, 17 и 18 април в София в кв. \"Бояна\" ще се проведе конференция на високо ниво на тема социална икономика.\n\r\n\"Ще има и друг форум за представяне на произведени от социалните предприятия стоки. Министерството на труда е готово със закон за социалната икономика\", заяви зам.-социалният министър.\n\r\n", "date": "2018.04.12", "title": "Зам.-министър: Няма да ощетяваме хората с увреждания!"}
{"url": "https://www.dnes.bg/blizak-iztok/2018/04/12/zakana-ot-iran-napadne-li-ni-izrael-tejko-na-tel-aviv.373426", "text": "Висш ирански служител предупреди Израел да не провокира Иран. Това се случи само ден, след като израелският министър-председател отправи подобно предупреждение към Техеран, предаде Асошиейтед прес.\r\nАли Ширази, помощник на иранския върховен духовен водач Али Хаменей, каза, че Иран е способен да унищожи еврейската държава. \"Ако дадете повод на Иран, Тел Авив и Хайфа ще бъдат изтрити от лицето на Земята\", закани се той.\r\nПо време на възпоменателна церемония по повод Холокоста вчера израелският премиер Бенямин Нетаняху предупреди Иран \"да не подлага на изпитание решимостта на Израел\".", "date": "2018.04.12", "title": "Закана от Иран: Нападне ли ни Израел, тежко на Тел Авив!"}
{"url": "https://www.dnes.bg/top-novini/2018/04/12/s-kakvo-sasht-mogat-da-udariat-siriia-a-kakvo-shte-izpolzva-rusiia.373344", "text": "Президентът на САЩ обяви решимостта си да нанесе удар по Сирия. А с какво оръжие? И ако се стигне до отговор от страна на Русия, то с какво ще отговори тя? Върху това размишляват военни експерти, цитирани от руската телевизия \"Царьград ТВ\".\r\nДоналд Тръмп в сряда публикува милитаристичен туит: \"Русия обещава да сваля всякакви ракети, всички ракети, изстреляни по Сирия. Подготви се, Русия, защото те ще пристигат – хубави, нови и \"умни\". Вие не трябва да сте партньори с убиващото с газ животно, което убива своя народ и се наслаждава на това“, написа президентът на САЩ.\n\r\nАко Западът нанесе удар, то с какво? Ако Тръмп обещава просто „нови и умни“ ракети, то американското издание The National Interest вече разкри конкретните названия – това ще бъдат „Томахоук“ и AGM-86С.\r\nТе в момента са на въоръжение на следните американски кораби близо до театъра на бойните действия: ракетните ескадрени миноносци УРО /управляемо ракетно оръжие/ клас „Арли Бърк“ – „Доналд Кук\" (DDG-75) и „Карни“ (DDG-64), атомните подводници „Джорджия“ (SSGN 729) клас „Охайо“ и „Джон Уорнър“ (SSN-785) клас „Вирджиния“.\n\r\nОсвен това по данни на пресата близо до театъра на бойните действия се намират десантният хеликоптероносач клас „Иво Джима“ „Триполи“ (LPH-10), а също така френската фрегата D650.\n\r\nКакво представляват основните ударни инструменти на тази групировки – многоцелевите крилати ракети за универсално базиране „Томахоук“ и крилатата ракета с въздушно изстрелване AGM-86?\n\n\n\n\r\nИ двете са доста стари, разработването им започва още през 70-те години. Въпреки това са добри ракети, при това те неведнъж са модернизирани.\n\r\nОсновната е, разбира се, „Томахоук“. На първо място тя е универсална, докато за изстрелването на AGM-86 е приспособен единствено стратегическият бомбардировач В-52, а на второ място те са многобройни и добре отработени.\n\r\nОсновната особеност на тази ракета е възможността да извършва полет на пределно малки височини със следване на релефа на местността. Към достойнствата ѝ се отнася високата точност, доброто ниво на маскировка срещу инфрачервено, радио и визуално откриване, както и значителният обхват на действие – до 2500 км.\n\r\nНедостатъците ѝ, впрочем също са сериозни – особено с настоящите руски средства за радиоелектронна борба: уязвимост на радиовисотомера към радарно заглушаване, малка скорост на полета – дозвукова, относително голяма забележимост за средствата за ПРО. \n\r\nТези ракети не е трудно да бъдат свалени, което го направи дори Югославия, или да бъдат отклонени, както демонстрира последният удар по Сирия, когато целта достигнаха не повече от половината изстреляни ракети, а реални щети нанесоха едва една пета от тях, пише руската телевизия, цитирана от „Фокус“.\n\r\nЩо се отнася до AGM-86C CALCM, то обхватът ѝ е 200-400 км, скоростта е също дозвукова, мощността и е до 1,5 тона тротил (според модификацията). Хубава ракета, мощна, но да кажем просто, че не е най-силния съперник за руската С-400 с нейния обхват за откриване на цели от 600 км и граници на зоната за прикритие от 400 км. \n\r\nСистемите за радиоелектронна борба на Русия дават малки шансове на американските ракети – всички помнят как онзи прословут ескадрен миноносец „Доналд Кук“ бе заслепен, оглушен и приведен в неуправляемо състояние чрез Л-175В „Хибин“, напълно заглушил през 2014 г. електронната активност на американския кораб. От тогава този комплекс, както бе обявено е допълнително модернизиран и възможностите му са се повишили.\n\r\nА и „Хибин“ е малогабаритен комплекс, за самолети. А в Сирия, както се съобщава, е разгърнат и комплексът за радиоелектронна борба „Красуха-4“. Характеристиките му са засекретени, но казват, че са в пъти по-големи отколкото на „Хибин“.\n\r\n\n\r\nОсвен това в медиите се твърди, че в удара могат да бъдат задействани ударни самолети на западната коалиция.\n\r\nЗасега самолетоносачните групи на САЩ не трябва да се броят. Съобщава се единствено, че от САЩ към Средиземно море се движи ударна група начело със самолетоносача „Хари Труман“. Той ще достигне до театъра на бойни действия най-много след 10 дни. А тогава или всичко ще бъде решено, или тази самолетоносачна ударна група ще изиграе същата роля като другите самолетоносачни ударни групи, приближавали Северна Корея – поперчиха се, сплашваха, проведоха учения и тихо се разпръснаха в Тихия океан.\n\r\nНо при удара могат да бъдат задействани и американски и британски (ако последните се решат на това) самолети. Но техните характеристики са известни, особено в сравнение с руските самолети. Описани са редица случаи, когато най-новите прехвалени Ф-22 и Ф-35 предпочитат да бягат при приближаване на руския Су-34. Не са страшен противник и за батареите за ПРО С-400 и дори С-300.\n\r\nНе, никой не спори - средствата за ПРО си имат своите ограничения. На първо място, така да се каже, количествени: срещу масивна атака от голям брой крилати ракети те не могат да устоят. Просто ще бъдат потопени от числено превъзходство.\n\r\nНо кой казва, че руските военни ще чакат да бъдат смазани от числено превъзходство? Началникът на Генералния щаб генерал Герасимов не каза напразно, че ще се свалят не само ракети, но и техните носители. Какъв е смисълът да чакаш, докато ескадреният миноносец презарежда своите пускови установки, когато две ракети „Оникс“ или един „Калибър“ стигат, за да спасиш екипажа му от тази работа? А нали има и самолети, които могат да се снабдят с противокорабни ракети Х-35. С тях всичко, което е до 5000 тона водоизместимост, надеждно ще се премести на дъното на морето.\n\r\nНо самолетите биват снабдявани обикновено с две ракети.", "date": "2018.04.12", "title": "С какво САЩ могат да ударят Сирия? А какво ще използва Русия?"}
{"url": "https://www.dnes.bg/technology/2018/04/12/rusiia-planira-30-izstrelvaniia-v-kosmosa-prez-2018-g.373413", "text": "Русия планира да извърши над 30 изстрелвания в космоса през 2018 г., предаде ТАСС. Това заяви генералният директор на Роскосмос Игор Комаров.\r\n\"Тази година планираме увеличаване на изстрелванията, те ще са над 30\", каза той по телевизия \"Россия 24\".\r\nКомаров отбеляза, че ще бъде увеличено производството на космически апарати.\r\nТой поясни, че програмата за изстрелване на спътници \"One Web\" в космоса ще позволи да се увеличат космическите стартове през 2019 г. Комаров припомни, че в рамките на тази програма е предвидено изстрелването на 11 ракети \"Протон\".\r\nРусия понастоящем е на второ място по броя на изстрелванията в космоса - миналата година руски ракети са били изстреляни 21 пъти, американски - 29 пъти, а на трето място е Китай, с 18 изстрелвания в космоса. \r\nОт началото на 2018 г. руски ракети са стартирали 5 пъти.", "date": "2018.04.12", "title": "Русия планира 30 изстрелвания в космоса през 2018 г."}
{"url": "https://www.dnes.bg/crime/2018/04/12/televizor-drelki-hrana-obir-za-6-bona-v-selska-kyshta.373357", "text": "Предмети и храна за 6 000 лева откраднаха неизвестни апаши от къща в село Побит камък.\r\nИмотът е собственост на 49-годишен мъж.\r\nОт дома му изчезнали 32-инчов телевизор, лаптоп, машина за хляб, бензинов трион, ъглошлайф, 2 дрелки, пистолет за горещ въздух, ловен лък, ловни ножове, оберфреза, храсторез, лентовиден шлайф и хранителни продукти.\r\nПо случая е образувано досъдебно производство, съобщиха от полицията, цитирани от \"Дарик\".", "date": "2018.04.12", "title": "Телевизор, дрелки, храна... Обир за 6 бона в селска къща"}
{"url": "https://www.dnes.bg/obshtestvo/2018/04/12/dyrjavnoto-uchastie-v-sdelkata-za-chez-predvaritelno-obrecheno.373428", "text": "ЧЕЗ поиска драстично поскъпване на нощната тарифа на тока с 51% от 1 юли 2018 г. за клиентите си в Западна България. Това от своя страна провокира нови нападки от лидера на БСП Корнелия Нинова срещу управляващите. Правителството от своя страна обяви, че новите цени ще се гледат под лупа и ще включват само най-необходимите разходи на дружествата, а ЧЕЗ, която е в процес на смяна на собствеността, обвини лидерът на червените Корнлия Нинова в манипулации и политическо говорене.\n\r\nА председателят на Комисията за енергийно и водно регулиране (КЕВР) Иван Иванов заяви, че регулаторът ще защити обществения интерес и ще признае в цената на тока само най-необходимите разходи и инвестиции.\r\n                    \r\n                    \r\n\"На практика излиза, че поскъпването за битовите потребители ще бъде около 18% спрямо предишното. Но вероятно регулаторът ще намери механизъм, по който да промени границите му. Има редица неща, върху които може да бъде въздействано. Такива например са оборотният капитал, нормата на възвръщаемост, все още не знаем и каква ще бъде цената на микса, на която общественият доставчик ще продава за регулирания сектор\", коментира в студиото на \"Денят ON AIR\" енергийният експерт проф. Атанас Тасев.\n\r\nА самият краен снабдител ЧЕЗ пък защити заявлението си и посочи, че то е на база инвестициите в мрежата, обосновано е и ако бъде прието, средното поскъпване на тока в Западна България ще е под 3 стотинки за киловатчас.\n\r\nВсички дружества от системата на електроенергетиката внесоха в края на месец март заявленията си новите тарифи от 1 юли 2018 г. за следващата една година, последната дума по които ще има регулаторът. От крайните трима снабдители само чешката ЧЕЗ не обяви какво поскъпване иска.\n\r\nА във връзка с държавното участие в сделката за ЧЕЗ, проф. Тасев посочи пред Bulgaria ON AIR, че то е било предварително обречено.\r\n", "date": "2018.04.12", "title": "Държавното участие в сделката за ЧЕЗ - предварително обречено"}
{"url": "https://www.dnes.bg/cars/2018/04/12/sled-24-godini-v-garaja-prodavat-unikalno-porsche.373421", "text": "Дилърството Carriage House Motor Cars в Гринуич, Кънектикът, предлага отлично запазен Porsche 964 Turbo от 1992 г., който е престоял 24 години в гаража на собственика на колата. За това време спортният автомобил е изминал едва 1184 километра, а цената на колата ще бъде съобщена само на сериозни клиенти. \n\r\nВъпросният 964 Turbo е един от последните сглобени ръчно екземпляри със задно предаване и е сглобен по специална поръчка, като навремето екстрите по колата са стрували 30 000 долара.\n\r\nВ списъка с опциите попадат особеният бял цвят на каросерията, коженият салон и дървените елементи в интериора, CD-чейнджърът, самоблокиращият диференциал и допълнителното осветление в пространството за краката.\r\r\n                    \r\n                    \r\nДругата добра новина е, че автомобилът се продава с пълна документация, като тук влиза и кореспонденцията на купувача с дилърството преди покупката, в която са описани точно екстрите, които трябва да бъдат поръчани. Сред документите е запазена и мостра на този искрящ бял цвят, в който е изпълнена каросерията. На това обикновено се казва \"кола с всички документи\".", "date": "2018.04.12", "title": "След 24 години в гаража: Продават уникално Porsche"}
{"url": "https://www.dnes.bg/akoshtete-vqrvaite/2018/04/12/trypnete-ima-nova-fatalna-data-kraiat-na-sveta-shte-e-na-23-i.373395", "text": "Слава Богу досега предположенията за края на света се оказаха лъжливи. Но има нова, фатална дата!\r\nЛюбителите на теориите на конспирациите пророкуват, че краят на света ще настъпи след броени дни - на 23 април, съобщава в. \"Дейли мирър\".\r\nТочно на тази дата Слънцето, Луната и Юпитер ще застанат в една линия в съзвездието Дева и това ще бъде знак за Второто пришествие.\n\r\nТогава Исус Христос ще възкръсне отново и ще се завърне, за да накаже всички грешници на Земята.\r\nПрез нощта на 23 април, предвиждат конспираторите, ще се появи в небосвода и митичната Планета Хикс, известна също под името Нибиру.\r\nЕдин от новите пророци, Дейвид Мийд, предрича, че на на този ден - 23 април, ще има и масови изригвания на вулкани. \r\nНо вестникът успокоява своите читатели, че Мийд в миналото неведнъж е грешил с апокалиптичните си прогнози, предава БТА. Дано!", "date": "2018.04.12", "title": "Тръпнете! Има нова фатална дата – краят на света ще е на 23-и"}
{"url": "https://www.dnes.bg/notifikacii/2018/04/12/mejdunarodnoto-pravo-erozira-diplomaciiata-e-v-kriza.373348", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nМеждународните институции и международното право ерозират и вече страни като САЩ и Русия не се съобразяват с тях. Това каза Любомир Кючуков в ефира на .\n\r\nДиректорът на Института за икономика и международни отношения обясни, че системата на международните отношения е в криза и дипломацията вече губи възможност за превантивни действия срещу конфликти. Той каза също, че постовете на президента на САЩ Доналд Тръмп в социалните мрежи и заплахите за използване на ракети, които да са в отговор на химическата атака в Сирия, която пък Русия и сирийското правителство отричат, показват как се е променило мисленето на хората по света в последните години.\r\n\"Войната от престъпление се превърна в инструмент. При това в легитимен и морално-оправдан инструмент за решаване на конфликти\", коментира Любомир Кючуков в студиото на \"България сутрин\".\n\r\nЕкспертът по сигурност Боян Чуков пък изрази мнение, че конфликтът в Сирия е този, в който ще се покаже дали САЩ или Русия са по-напред в развитието си в оръжеен план.\n\r\n\"Америка почва да губи своя статут на глобален хегемон. Светът става полицентричен. Китай изпревари САЩ по редица параметри, под въпрос е военното могъщество на Съединените щати\", коментира Чуков пред .\n\r\nТой се съгласи също, че дипломацията е профанизирана и се стигна до смешната Twitter дипломация.", "date": "2018.04.12", "title": "Международното право ерозира, дипломацията е в криза"}
{"url": "https://www.dnes.bg/obshtestvo/2018/04/12/shte-reciklirame-telata-si-fantastika-ili-blizko-bydeshte.373429", "text": "Доверявате ли се на изкуствения интелект? Каква цена ще платим, ако не внимаваме с постоянното улесняване на животите ни?\n\r\n\"Цената още не е осъзната. Засега виждаме само позитивите. За разлика от предишните индустриални революции, в които се е вдигало само нивото на работа, сега се променя философията на обществото\", отбеляза футурологът от БАН д-р Мариана Тодорова.\n\r\nВ студиото на \"Денят ON AIR\" тя отбеляза, че в момента има доста технологии, които ще удължат човешкия живот.\n\r\n\"Със стволови клетки ще се отглеждат органи, чрез които ще можем да рециклираме тялото си. Същото ще може да се прави и с 3D и 4D принтери. Тези техники частично са прилагани към хората. Разчитането на човешкия геном отваря вратите към проектирането на бебетата, тъй че да се избегнат болестите, които ги очакват през живота\", подчерта експертът.\r\n                    \r\n                    \r\nНо тук идва редът на етиката и философията. Според футуролога, когато технологиите започнат да решават повечето наши проблеми икономиката, политиката и религията, ще изгубят сегашния си смисъл\n\r\n\"Системи за изкуствен интелект ще ни казват с кого да общуваме, като следят хормоните и настроението ни. Други ще следят здравето ни или ще ни помагат във всекидневния живот. Има хора, които вярват, че ще си партнираме с изкуствения интелект много естествено. Трябва да признаем, че хората имат предразсъдъци към негативното\", посочи д-р Тодорова пред Bulgaria ON AIR.\n\r\n\r\n ", "date": "2018.04.12", "title": "Ще рециклираме телата си? Фантастика или близко бъдеще?"}
{"url": "https://www.dnes.bg/notifikacii/2018/04/12/kupuvat-vsiako-4-to-jilishte-za-da-go-davat-pod-naem.373384", "text": "Всяко четвърто жилище на двата най-големи имотни пазара у нас - София и Варна, се купува, за да се дава под наем, пише \"Монитор\".\r\nТенденцията ще се задържи и до края на годината с оглед на добрия туристически сезон през изминалата година и положителните очаквания за предстоящия летен сезон, смятат варненските брокери.\r\nВ морската столица подобни жилища най-често се купуват за даване под наем в центъра на града, кварталите по-близо до морския бряг и летните курорти в района. Купувачите в морската ни столица най-често са на възраст между 30 и 50 години. Покупките от чужденци не са много, като интересът е предимно от руски граждани.\r\nВ София стимул за купуването на жилища с такава цел е нарастването на интереса от кратки туристически пътувания към нашата столица от западноевропейци в почивните дни.\rТе идват основно заради ниските цени в заведенията и търсят нощувки на ниски цени в жилища, отдавани под наем на хотелски начала. Увеличаването на подобни пътувания се дължи и на повечето полети до София на трите най-големи евтини авиопревозвача в Европа.\r\n ", "date": "2018.04.12", "title": "Купуват всяко 4-то жилище, за да го дават под наем"}
{"url": "https://www.dnes.bg/football/2018/04/12/imashe-li-duzpa-za-real-eto-kakvo-kaza-ekspertyt.373385", "text": "Реал Мадрид и Ювентус изиграха истински трилър в Шампионската лига снощи, но всичко в този 1/4-финал бе решено от една спорна дузпа.\r\n \r\nДо 93-ата минута Ювентус водеше с 3:0 на \"Бернабеу\" и срещата отиваше в продължения, когато Меди Бенатия побутна леко Лукас Васкес, който се свлече в пеналта, след което последва дузпа за Реал Мадрид.\r\n \r\nВ тази връзка Gol.bg потърси експертното мнение на Александър Костадинов. Той не се нуждае от представяне. Само ще споменем, че е бивш топ рефер на България, освен това в периода между 2010-2015 година съдийства на 26 футболни срещи на FIFA и UEFA, бил е съдийски наблюдател към БФС и международен съдия на Българска Асоциация Мини Футбол.\r\n \r\n\r\n ", "date": "2018.04.12", "title": "Имаше ли дузпа за Реал? Ето какво каза експертът"}
{"url": "https://www.dnes.bg/temida/2018/04/12/ombudsmaia-zaradi-jeliaz-da-prerazgledame-us-dogovora.373404", "text": "Омбудсманът Мая Манолова ще изпрати препоръка до министъра на правосъдието Цецка Цачева, в която ще настоява за сформиране на експертна група, която да преразгледа и анализира договора за екстрадиция със САЩ в контекста на защита правата на българските граждани. Причината за това е искането за екстрадиция на 29-годишния  Желяз Андреев, който според САЩ е нарушил ембаргото, защото продал самолетни части на сирийска авиокомпания.\n\n\n\n\r\nМанолова се срещна днес с него, а на разговора присъства и адвокат Ивайло Дерменджиев, експерт по международно право, съобщиха от пресцентъра на омбудсмана. \n\r\nЖеляз се е обърна с молба към Манолова за подкрепа и съдействие пред институциите за защита правата му като български гражданин. \r\n                    \r\n                    \r\nСлед промяна в Конституцията през 2005 г. се допуска предаването на гражданин на България на друга държава или на международен съд за целите на наказателно преследване, когато това е предвидено в международен договор, ратифициран, обнародван и влязъл в сила за Република България. \n\r\nЕкстрадицията е поискана от САЩ на основание на договор за екстрадиция, сключен с България и предстои българският съд да се произнесе дали ще допусне предаването му на американските власти. \n\r\nОмбудсманът се ангажира да проведе среща с американския посланик Ерик Рубин, на която да обсъдят казуса на Желяз Андреев. \n\r\nВъв връзка с откриването на набирателна сметка за осигуряване на адвокатска защита на Желяз Андреев в САЩ, омбудсманът предложи да участва в обществен съвет за наблюдение за прозрачното и целесъобразно разходване на събраните средства. В съвета ще се включи и адвокат Дерменджиев.\n\r\nПредварителната информация сочи, че за защитата ще е необходим депозит от 20 000 долара. Неизразходваната част от средствата ще бъдат дарени за кауза, свързана с права на деца. \n\r\nПо-рано през деня омбудсманът проведе среща с премиера Бойко Борисов, на която потърси съдействие от Министерство на външните работи за предприемане стъпки в защита на българския гражданин.", "date": "2018.04.12", "title": "ОмбудсМая заради Желяз: Да преразгледаме US договора!"}
{"url": "https://www.dnes.bg/politika/2018/04/12/cacheva-poiska-speshni-konsultacii-zaradi-sluchaia-s-jeliaz.373422", "text": "Министърът на правосъдието Цецка Цачева отправи покана до Департамента за правосъдие на САЩ, чрез Министерството на външните работи на Република България, за провеждане на двустранни консултации.  \n\r\nВ поканата се казва, че на 12.04.2018 г. в Министерството на правосъдието е постъпило писмо от главния прокурор на Република България Сотир Цацаров, относно обявения за международно издирване от страна на САЩ български гражданин Желяз Михайлов Андреев. \n\n\n\nВ него главният прокурор сочи, че в прокуратурата са постъпили писма от дирекция \"Международно оперативно сътрудничество\" на Министерството на вътрешните работи, касаещи установяването на още четирима български граждани, издирвани с цел арест и екстрадиция от Интерпол – Вашингтон, на основания за задържане, идентични с тези на Желяз Андреев.\r\n                    \r\n                    \r\nВ тази връзка министър Цачева отправя  покана за провеждане на експертни консултации в спешен порядък на основание чл. 20 от Договора за екстрадиция между правителството на Република България и  правителството на Съединените американски щати.\n\r\n\"Надявам се възможността за консултации да допринесе за своевременното и успешно разрешаване на конкретните случаи, посочени по-горе и да гарантират взаимното безпроблемно прилагане на Договора, както и защитата на правата на българските граждани\", се казва още в  документа, цитиран от Министерството на правосъдието.\n\r\nЗа отправената покана своевременно е уведомен заместник-министърът на външните работи г-н  Юрий Щерк, който от своя страна по дипломатичен път е информирал посолството на САЩ в София.\n\r\n ", "date": "2018.04.12", "title": "Цачева поиска спешни консултации заради случая с Желяз"}
{"url": "https://www.dnes.bg/sofia/2018/04/12/izostaveno-taksi-se-transformira-v-dom-za-otpadyci.373365", "text": "\n\r\nСигнал за безстопанствен автомобил бе от гражданин към Столичната община чрез платформата за сигнали . \n\r\nАвтомобилът е паркиран срещу адрес: ул. \"Царибродска\" 59, вход Б, в Зона Б-18, като е там от доста години, пояснява столичанинът.\n\r\n\"Колата не е в движение от години. Изпочупена е и в нея се изхвърлят боклуци. В лятото на 2017 залепиха лепенка, че до 3 месеца колата трябва да се премахне от собственика иначе предстои принудителното ѝ извозване, но нищо не е направено оттогава\", пише още той.\r\n                    \r\n                    \r\nАко видите нередност, проблем, с който се сблъсквате всеки ден и искате да подадете сигнал - направете го онлайн в !\n\r\nПлатформата на Investor Media Group ще ви даде възможност не само да придадете гласност на проблема, но и да изпратите сигнал до отговорните институции.", "date": "2018.04.12", "title": "Изоставено такси се трансформира в дом за отпадъци"}
{"url": "https://www.dnes.bg/obshtestvo/2018/04/12/bez-otgovorni-stopani-koi-da-vyzpitava-domashnite-liubimci.373388", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\n\"Стопанинът е 100% отговорен за поведението на своето куче\", категорични са специалистите.\n\r\nСлед случая с нахапаното от ротвайлер дете в столичния квартал \"Люлин\" и поредния случай на животинска агресия в страната – чия е отговорността за възпитанието на домашните любимци? Екипът на  отива на гости на училище за кучета.\n\n\r\n\"Първите 7 години\", условно казано, оказва се са важни не само за децата, а и за кучетата.\r\nОставете кучето си на детска градина, където педагози и специалисти да се грижат за неговото възпитание. Специален \"пъпи клас\" учи опашатите любимци на добро поведение.\r\n                    \r\n                    \r\n\"Става въпрос за най-малките кученца, които не би трябвало да са изградили у себе си агресивни реакции. Най-малките животни подлежат на превъзпитание и превенция\", коментираха експертите пред камерата на .\r\nКои кучета могат да бъдат заведени на детска градина и как играта и забавлението може да възпитат едни добри домашни любимци?\r\n\"Адаптивният период при кучетата приключва до двайстата седмица. Затова имаме и възрастово ограничение\", казват специалистите.\r\nКак се социализират и възпитават домашните любимци и къде грешим, когато контактуваме с животните?\n\r\n\"Човек прави накуп поне 5 грешки, когато иска да контактува с животното. Избягвайте втренчения поглед, усмивката и навеждането напред. Оставете кучето да ви подуши и то да избере кога да се случи контактът\", съветват от училището за кучета.", "date": "2018.04.12", "title": "(Без)Отговорни стопани – кой да възпитава домашните любимци?"}
{"url": "https://www.dnes.bg/temida/2018/04/12/garanciia-za-myja-razhojdal-rotvailera-nahapal-dete.373423", "text": "Съдът пусна под гаранция от 1000 лв. мъжа, разхождал ротвайлер, който нахапа 6-годишно дете в столично училище, съобщи bTV. \n\nИнцидентът стана на 9 април в училищен двор в столичния квартал \"Гоце Делчев\". Детето е играло с приятели, когато ротвайлер го напада пред очите на баща му.\r\nПървоначално бяха задържани и собственикът на кучето, и мъжът, който го е разхождал. Собственикът беше освободен веднага.\r\nТо обясни пред телевизията, че по принцип не разхожда кучето си в училищни дворове, ав злополучния момент го бил оставил на приятел, тъй като той бил във фитнес в сградата на училището.", "date": "2018.04.12", "title": "Гаранция за мъжа, разхождал ротвайлера, нахапал дете"}
{"url": "https://www.dnes.bg/temida/2018/04/12/bylgarska-baba-promenia-pravoto-na-es.373416", "text": "Българската баба Нели Вълчева е напът да промени европейското законодателство, след като Съдът на ЕС подготвя решение в нейна полза по спора й с бившия й зет за правата върху внучето.\n\r\nБабата се ожалила, че не може да вижда 16-годишния си днес внук, който отишъл да живее с баща си в Гърция след развода на родителите си. Тя се обърнала към съда, за да търси правото си на редовни срещи с непълнолетния си наследник.\n\r\nДнес генералният адвокат на съда в Люксембург постанови, че бабите и дядовците имат право да имат лични отношения с внуците си, по същия начин, по който разведените родители могат да виждат децата си, отсъдени на майката или на бащата след развода.\n\r\nБаба Нели се обърнала към български съд, за да търси правосъдие срещу ексзетя, който отвел внука й в Гърция, но нашите магистрати отхвърлили иска ѝ, като се позовали на липса на компетентност и я насочили към гръцките съдилища. Вълчева обаче не успяла да намери справедливост и от гръцките власти.\r\n                    \r\n                    \r\nТя просто искала да вижда по един уикенд месечно внучето и то да й гостува през ваканциите по два пъти в годината за 2-3 седмици.\n\r\nКато последна инстанция българският касационен съд се е обърнал за тълкуване към Съда на ЕС в Люксембург с молба да изясни дали български или гръцки магистрати трябва да се произнесат по иска.  \n\r\nГенералният адвокат на европейския съд, смята че предимство има висшия интерес на детето. Според него детето има право на лични отношения и поддържане на връзки и с други лица от семейството, каквито са бабата и дядото. Той смята, че не е в интерес на детето да се водят паралелни процеси в двете засегнати държави, както и че евентуални противоречащи си решения на различните юрисдикции биха засегнали правата на детето.\n\r\nСега Съдът на ЕС трябва да се произнесе с окончателно решение, но в почти всички случаи магистратите уважават мнението на генералния адвокат. Когато излезе присъдата, тя ще бъде задължителна за всички европейски съдилища, променяйки и уеднаквявайки практиката в 28-те държави членки по отношение на правата на бабите и дядовците към внуците при разведени родители.\r\nИнициативата на тази промяна ще е на името на баба Нели Вълчева.", "date": "2018.04.12", "title": "Българска баба променя правото на ЕС"}
{"url": "https://www.dnes.bg/top-novini/2018/04/12/kak-taka-sergei-i-iuliia-skripal-ne-umriaha-s-kakvo-gi-lekuvaha.373337", "text": "Въпросът е невъзпитан, но защо Сергей и Юлия Скрипал не са мъртви? \n\r\nБившият двоен агент и дъщеря му пострадаха след опит за отравяне с бойно нервно-паралитично вещество в началото на миналия месец, пише в. \"Вашингтон пост\".\r\nЛекарите съобщиха, че 66-годишният Сергей Скрипал вече не е в критично състояние и се подобрява бързо, а дъщеря му Юлия в началото на тази седмица беше изписана от болницата.\r\nКак е възможно това? Както правителството на Русия попита в кампанията си за дискредитиране на твърденията на Великобритания, че Руската федерация стои зад атаката - защо Скрипал не са колабирали веднага, ако са били отровени с мощно нервно-паралитично вещество? Ако те са били в контакт с веществото на входната си врата, как са могли първо да отидат в ресторант, преди да бъдат открити в безпомощно състояние на пейка? Юлия Скрипал е била в кома, а баща й е бил в съзнание, но дезориентиран.\n\n\n\n\rМедицински експерти отдават възстановяването им на лесно достъпни лечения и антидоти, които вероятно са получили в болницата.\r\nКакво казват британски учени за това дали е възможно лечение след отравяне с бойното отровно вещество \"Новичок\".\r\nПреди месец казваха, че \"Новичок\" ще ги убие или те ще останат инвалиди, но в крайна сметка Юлия Скрипал е изписана от болницата, а баща й решително се възстановява.\r\nВъзможно ли е това след отравяне с бойно нервно-паралитично вещество?, пита Би Би Си.\r\nДвамата не загинаха и във вторник лекарка от болницата, от която Юлия беше изписана и отведена на \"безопасно място\", разказа как са били лекувани жертвите на най-шумното отравяне във Великобритания от 2006 г. насам, когато за убийството на бившия подполковник от руската Федерална служба за сигурност Александър Литвиненко в Лондон беше използван радиоактивен полоний-210.\r\nБритански токсиколози казват, че възстановяване след отравяне с \"Новичок\" е напълно възможно, ако на пострадалите незабавно бъде оказана квалифицирана помощ. Учените са на едно мнение – дългосрочните последици за здравето на отровените могат да бъдат сериозни.\r\nГлавният лекар на болницата разказа, че са успели да вдигнат Юлия на крака на три етапа: стабилизиране на пациента в безсъзнание, поддържане на дишането и кръвообращението; чрез специално подбран набор от лекарства поразеният от \"Новичок\" жизненоважен ензим да бъде заменен, докато организмът не започне да го изработва отново; извеждане на остатъците от отровните вещества от организма.\r\nПосоченото съвпада с това, което британските токсиколози казват за възможните методи за лечение.\r\n\"Отравянето не задължително завършва със смърт. Ако лечението започне незабавно, е възможно възстановяване до голяма степен\", каза химикът и съдебен експерт Мишел Карлин от Нортъмбрийския университет.\r\n\"В крайна сметка точно отличната медицинска помощ е позволила Юлия Скрипал да бъде изписана от болницата\", казва и почетният професор по токсикология в университета в Лийдс Алистър Хей.\r\n\n\r\nВ човешкия организъм медиатор на нервните импулси към мускулите е ацетилхолинът, който след това бързо се разрушава благодарение на ензима ацетилхолинестераза. Именно този ензим е целта на бойните нервно-паралитични вещества. \n\r\nПри поразените от \"Новичок\" ацетилхолинът не се разрушава, нервно-мускулната верига изпада в хаос и се блокира от спазми на жизненоважни мускулни функции – дишане и сърцебиене.\r\nЗатова на първия етап – когато отровените са били намерени в безсъзнание на пейка в парка, лекарите от спешната помощ най-вероятно са използвали антиконвулсния препарат, силнодействащия транквилизатор диазепам, предполага Хей.\r\nСтабилизирайки ги по този начин, лекарите са включили баща и дъщеря Скрипал на животоподдържащи системи и са преминали към втория етап – дали са им лекарство, което блокира възприемчивостта на мускулните рецептори към ацетилхолина и отстранява проблема, докато организмът не възстанови изработването отново на ензима ацетилхолинестераза и не възстанови нормалното изпращане на импулси от нервната система към мускулите. \n\r\nСпоред професор Хей най-вероятно използваният медикамент е бил атропин. \n\r\n\"Най-нови изследвания показват, че в подобни случаи нивата на ензима, достатъчни за добро функциониране на нервната система, се възстановяват за около две седмици\", каза Крис Морис от центъра по токсикология в университета в Нюкасъл пред Франс прес.\r\nЖертвите на отравяне с нервно-паралитично вещество обикновено се поправят доста бързо, ако оперативно бъде определена причината и лечението започне незабавно, каза той.\r\nНа третия етап от лечението от организма се извеждат остатъчните количества от отровата.\r\nЗа дългосрочните последици за здравето при възстановили се след отравяне с \"Новичок\" се знае много малко – казва доктор Карлин. - От историята знаем за поражения върху нервната система. Става дума за забавено мислене, за нарушения на двигателните функции и дишането\". ", "date": "2018.04.12", "title": "Как така Сергей и Юлия Скрипал не умряха, с какво ги лекуваха?"}
{"url": "https://www.dnes.bg/obshtestvo/2018/04/12/protestirashti-zad-jeliaz-bylgariio-ne-pogrebvai-jivi-decata-si.373425", "text": "\n\r\nСтотици се събраха тази вечер пред Съдебната палата в София на протест в защита на Желяз Андреев, за когото има искане от САЩ за екстрадиране. \n\n\nДнес стана ясно, че още четирима българи могат да бъдат екстрадирани със същите обвинения.\n\r\nПротестиращите смятат, че процесът по екстрадиране трябва да бъде прекратен. Те носят плакати \"Няма да дадем Желяз\", \"Българийо, не погребвай живи децата си\", \"Следващият може да си ти\", \"Аз съм Желяз\" и други.\n\r\nВ родния град на Желяз – Добрич, също има голям протест. Протестиращите пред Съдебната палата в града сложиха баджове с надпис \"Аз съм Желяз\" и издигнаха плакати \"Желяз е невинен\" и \"Българийо, не погребвай живи деца\". \r\n                    \r\n                    \r\nОчаквам голяма съпричастност от хората, които са тук със сърцата и душите си, заяви майката на младежа Мариела Денчева. В отговор на въпрос от журналисти жената каза, че инициираните от Министерството на външните работи консултации с правителството на САЩ около случая с Желяз са обнадеждаващи и това показва, че държавата заема позиция. \n\r\nНа протеста бе прочетено откритото писмо от преподаватели на Желяз Андреев в Софийския университет \"Свети Климент Охридски\", където той е завършил културология.\n\r\nНа митинга се изви опашка от хора, които подкрепиха подписка до премиера, до председателя на Народното събрание, до министъра на правосъдието и други институции под наслова \"Да спре екстрадицията! Искаме справедливост за българските граждани, адекватен и независим от световните сили съд\".\n\r\nПротести тази вечер имаше в още няколко големи български града.", "date": "2018.04.12", "title": "Протестиращи зад Желяз: Българийо, не погребвай живи децата си!"}
{"url": "https://www.dnes.bg/hiphop/2018/04/12/ndoe-rapyryt-koito-moje-da-pee-naobratno.373403", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nТой е един от основoположниците на рап музиката в България. И освен това е човекът, който може без проблем да пее наобратно. Звучи невъзможно, но е факт, коментира . \r\nОсвен с музика, той се занимава и с реклама, като е един от най-добрите в България. Вдъхновител на идеи, Георги Касабов, или по-познат като NDOE, предстои да зарадва феновете си с издаването на новия си албум, което ще се случи на 20.04.2018 г.\r\n", "date": "2018.04.12", "title": "NDOE – рапърът, който може да пее наобратно"}
{"url": "https://www.dnes.bg/obshtestvo/2018/04/12/biznesyt-tyrsi-kadri-sred-studentite-ni-v-berlin.373392", "text": "Над 30 компании от България ще потърсят кадри сред българските студенти в Берлин по време на ежегодния \"Български кариерен форум\".\r\nТой ще се проведе на 21 април в германската столица.\r\nФирмите, които търсят контакт с българските младежи, са в сферата на компютърните технологии, инженерните науки, банковия и финансов сектор, консултантските услуги, производството, потребителските стоки и човешките ресурси, съобщиха организаторите.\r\nИзложението се провежда за четвърти път в Германия, но за първи път е в Берлин. Предишните издания се състояха в европейския финансов център Франкфурт.\r\n\"Преместването на форума в Берлин беше важна стъпка за нас, за да можем да достигнем до възможно най-много българи в Германия. Направихме крачката към столицата и заради засиления интерес на българите в града и околностите\", обясни оперативният координатор в Берлин Елена Карагяурова. \r\r\n                    \r\n                    Тя допълни, че това е първото българско кариерно изложение с такива мащаби в Берлин. Организацията му стартирала през есента на миналата година от 40 активни млади българи.\r\nПрез март тази година подоно изложение се проведе и в Лондон. 22 родни компании гостуваха в британската столица и се срещнаха с близо 200 млади българи, които живеят, учат и работят на Острова.\r\nФорумът в Берлин се очаква да предизвика още по-голям интерес сред българите в Германия. По официални данни те са 100 000 само в столицата и прилежащата й провинция Бранденбург. Близо 8 000 от тях са студенти в едни от най-елитните висши учебни заведения в Германия.\r\nВсички те ще имат възможност да научат какви са вариантите за кариера в родината от десетки компании, сред които банки, световни вериги с клонове у нас, представителството на Европейската комисия и неправителствени организации като \"Лечение без граници\", \"Заедно в час” и \"Обединени идеи за България”.\r\nФорумът ще се състои в зала FORUM Factory на 21 април, а в онлайн платформата на \"Български кариерен форум\" има непрекъснат достъп до десетки обяви за отворени позиции и стажантски програми, за които може да се кандидатства директно чрез прилагане на CV, обясниха още организаторите.", "date": "2018.04.12", "title": "Бизнесът търси кадри сред студентите ни в Берлин"}
{"url": "https://www.dnes.bg/mish-mash/2018/04/12/otkriha-bakterii-ni-praviat-debeli.373393", "text": "Екип от учени, начело с Юджийн Чанг от университета в Чикаго, изучил подробно микрофлората в тънките черва на опитни животни.\r\nСпециалистите се натъкнали на бактерии, които са отговорни за преработването и усвояването на мазнините от организма, играещи съществена роля при затлъстяването и болестите на сърцето.\r\nМикробите от семейство Clostridiaceae се оказали ключово звено в споменатия процес, съобщава сайтът \"Лайф\". Благодарение на техните ферменти червата започват по-активно да извличат мазнините от мазните храни.\r\nЗа да докажат своята теория, изследователите вкарали допълнителни \"възбудители на затлъстяването\" при опитни мишки и те бързо започнали да наддават на телесна маса, предава и БТА.\r\nТака че не само приемането на по-обилно количество храна, обездвижването и хормоналните смущения са в основата на сериозното качване на килограми, което води до болестно състояние на организма.", "date": "2018.04.12", "title": "Откриха! Бактерии ни правят дебели"}
{"url": "https://www.dnes.bg/cars/2018/04/12/volkswagen-puska-na-pazara-sportna-jetta.373406", "text": "До края на годината германската компания Volkswagen ще предложи на пазара в Северна Америка по-мощна версия на новото поколение на компактния седан Jetta. Машината ще бъде оборудвана с 2,0-литров бензинов турбодвигател, чиято мощност е 220 к.с., съобщава Autoblog.\r\nОфициалната премиера на модела ще се състои по време на автосалона в Лос Анжелис през ноември. Освен по-мощен двигател, седанът ще получи и преработено окачване. Самият мотор развива 220 к.с. и 349 Нм въртящ момент, като е добре познат от модела VW Golf GTI.\n\r\nВ момента новата генерация на VW Jetta се предлага с 1,4-литров бензинов мотор, който развива 147 к.с. и 249 Нм въртящ момент. Той се комбинира с 6-степенна механична скоростна кутия или с автомат със същия брой предавки и два съединителя. Очаква се версията GLI да разчита на същите скоростни кутии.\r\n                    \r\n                    \r\nОсвен това VW Jetta GLI ще получи и редица уникални стилистични решения на екстериора и интериора. При автомобила ще се появи мрежеста решетка на радиатора, уникални странични престилки, ексклузивни джанти, специален вонал, спортни кресла и метални педали.\n\r\nСпортният седан ще се окаже и най-скъпият в гамата на модела, където цените в момента варират от $18 545 до $29 545.\r\n", "date": "2018.04.12", "title": "Volkswagen пуска на пазара спортна Jetta"}
{"url": "https://www.dnes.bg/notifikacii/2018/04/12/siriia-li-istinskata-cel-na-trymp-e-druga-iran.373366", "text": "Колкото по-напечена става ситуацията за Тръмп в самата Америка, толкова по-голям е рискът от война срещу Иран, смята виден германски външнополитически експерт. Срещу Русия Тръмп едва ли има военни опции, твърди той в интервю за .\n\r\nАмериканският президент Доналд Тръмп твърди, че не трябва да се изключва нито една опция в отговор на последната химическа атака срещу град Дума в Сирия. Кои са възможните опции?\n\r\nЙозеф Брамл: Предполагам, че става въпрос за американски въздушни удари срещу Сирия. Но за разлика отпреди една година, когато САЩ също удариха от въздуха след използването на химически оръжия в Сирия, този път това няма да бъде символично. Тогава Тръмп искаше да покаже, че не е марионетка на руснаците, но пък не искаше и да прекалява и затова предварително информира Русия. А тя на свой ред предупреди сирийците. Този път няма да има никакви предупреждения.\r\nНай-вече Иран трябва да се готви за тях, защото той и по други причини вече е набелязан от САЩ. Силите, които получават подкрепата на Иран в Сирия, навярно ще бъдат бомбардирани. Въздушният мост между тези сили, който отчасти преминава над иракска територия, също може да бъде прекъснат от американците.\n\n\n\n\r\n\n\r\nЙ. Брамл: Те ще бъдат минимални. По отношение на Русия Тръмп не разполага с кой знае какви военни опции и ще продължи да залага предимно на икономическите санкции – но само дотолкова , че да не се окаже сам под нов вътрешнополитически натиск. Да не забравяме, че специалния прокурор Робърт Мълър продължава да разследва срещу Тръмп.\n\r\nЙ. Брамл: Мисля, че Сирия е само периферно бойно поле в конфликта на американците с Иран. Следващата стъпка, която те ще предприемат, е да се оттеглят от ядрената сделка с Техеран. Това ще стане през май и ще задълбочи конфликта. Намесата на Иран в Сирия може да послужи на американците като морално и геостратегическо оправдание за техните действия. Да не забравяме и това, че Тръмп направи свой съветник по националната сигурност не друг, а Джон Болтън, когото познаваме като яростен критик на Иран. Това е много сериозен индикатор.\n\r\nЙ. Брамл: В случая няма никакво противоречие. Тръмп иска да изтегли от Сирия сухопътните части, за да не се окажат те заложници на евентуално неблагоприятно развитие. А наказателните мерки след химическата атака ще представляват само въздушни удари.\n\r\nЙ. Брамл: Да, със сигурност. Както вече казах, според мен в действителност САЩ се вълнуват основно от Иран. И колкото по-напечено става за Тръмп в САЩ, толкова по-голям става рискът от война срещу Иран. Не бива да забравяме и това, че през ноември в САЩ ще има избори за Конгрес. Най-лошият сценарий за Тръмп ще бъде да загуби контрола и в двете камари на парламента. Една война срещу външен враг може да му осигури надпартиен консенсус. При наличието на заплаха за тяхната сигурност американските избиратели биха могли да застанат зад своя върховен главнокомандващ Тръмп по чисто патриотични подбуди и да не го накажат на изборите за Конгрес. По същия начин се развиха и нещата с Джордж Буш след терористичните нападения от 11 септември 2001 година.\n\r\n\r\n", "date": "2018.04.12", "title": "Сирия ли? Истинската цел на Тръмп е друга – Иран!"}
{"url": "https://www.dnes.bg/world/2018/04/12/trymp-ne-sym-kazval-koga-shte-e-atakata-sreshtu-siriia.373387", "text": "Президентът на САЩ Доналд Тръмп заяви днес , че не е казвал публично кога ще има атака срещу Сирия заради предполагаемото използване на химическо оръжие от режима в Дамаск, предадоха осведомителните агенции.\n\r\n\"Не съм казвал кога ще се състои нападение срещу Сирия. Това може да стане скоро, а може изобщо да не бъде скоро\", написа той в Twitter.\r\nВъв вторник в същата социална мрежа Тръмп предупреди Русия \"да се подготви\" за ракетни атаки срещу нейния съюзник Сирия.\r\n/БТА/\r\n ", "date": "2018.04.12", "title": "Тръмп: Не съм казвал кога ще е атаката срещу Сирия!"}
{"url": "https://www.dnes.bg/notifikacii/2018/04/12/pib-bila-gotova-da-dade-80-mln-evro-na-inerkom-za-chez.373417", "text": "Първа инвестиционна банка (ПИБ) е потвърдила пред временната парламентарна комисия, създадена заради продажбата на ЧЕЗ, че е готова да финансира кандидат-купувача \"Инерком\" с 80 милиона евро. \n\nТова съобщи председателят на комисията Жельо Бойчев и призова премиерът Борисов да обясни водени ли са разговори за обратно изкупуване на активите на ЧЕЗ в България. \r\nБойчев е задал този въпрос на чешката и на българската страна. Той поясни още, че дори и в почивните дни около Великден е изисквана информация по казуса от различни институции. \r\nИнформация е изисквана включително и от главния прокурор за фирмите, свързани с \"Инерком\" на Гинка Върбакова и съпруга ѝ.\r\n", "date": "2018.04.12", "title": "ПИБ била готова да даде 80 млн. евро на \"Инерком\" - за ЧЕЗ"}
{"url": "https://www.dnes.bg/stranata/2018/04/12/rumyncite-dali-4-mln-leva-po-moreto-ni-za-velikden.373343", "text": "Близо 4 млн. лева са похарчили туристите по Северното ни Черноморие по време на Великденските празници. 90% от гостите в хотелите са били румънци.\r\nБългарските туристи са заложили преди всичко на зимните ни курорти или почивка в чужбина.\r\nПриходите от туристите, посетили курортите край Варна за Великден, обаче са по-малко в сравнение с 2017-та, съобщи БНТ.\n\n\r\nЕдна от причините е, че тази година празничните дни са в началото на април, когато времето е хладно и все още не е подходящо за плаж.\r\nГостите от Румъния са били над 10 хиляди. Тази години за празниците врати са отворили около 20 хотела.\r\n\"Тази година по-ниско категорийни хотели се отказаха да отварят, защото има доста дълъг период до началото на сезона и прецениха, че не си заслужава. Което означава, че по-малко хотели отвориха и по-малко туристи посрещнахме\", каза проф. Стоян Маринов от Варненската туристическа камара.\r\r\n                    \r\n                    Той обясни, че в същото време зимните курорти са предложили много добри условия за ски-туризъм. На Банско и Пампорово за Великден е имало сняг.\r\nМного българи са избрали Гърция и Турция за празниците.\r\nТази година туристите са предпочели четиридневни пакети \"Ол инклузив”, за които са платили средно по 160 евро на човек. Близо един милион лева те са похарчили в търговските обекти във Варна и курортите край града.", "date": "2018.04.12", "title": "Румънците дали 4 млн. лева по морето ни за Великден"}
{"url": "https://www.dnes.bg/notifikacii/2018/04/12/bylgarka-zagina-pri-katastrofa-s-avtobus-v-malta.373360", "text": "Българка, която от години живее в Испания, загина при катастрофа с туристически автобус в Малта.\r\n37-годишната Елисавета Авдала е била сред пътниците в двуетажен открит автобус, с който се правят туристически турове за разглеждане на забележителности.\r\nИнцидентът станал близо до столицата Валета в понеделник. Едно от предположенията е, че шофьорът е карал прекалено близо до тротоара и е ударил машината в един от клоните на дърво, пише \"Дарик\".\r\nОт раните си са загинали 62-годишна белгийка и Елисавета. Две деца на 6 и 8 години са в болница в критично състояние. С тежки травми са още двама възрастни.\r\n24-годишният шофьор на автобус е разпитан от полицията, след като също е бил прегледан в болница и е преминал първоначалния шок от катастрофата.\rЕлисавета живеела и работела от около 18-19 години в Испания. Вероятно това е причината медиите в Малта да пишат, че тя е испанка. Жената е родена в София и има еврейски корени.\r\nВ социалните мрежи нейни приятели поднасят съболезнования на близките й и я определят като прекрасен човек.\r\nОще около 50 души туристи от Белгия и Великобритания са пострадали при катастрофата.", "date": "2018.04.12", "title": "Българка загина при катастрофа с автобус в Малта"}
{"url": "https://www.dnes.bg/zvezdi/2018/04/12/zeineb-iskam-da-sym-sypruga-i-maika.373354", "text": "Промените при Зейнеб Маджурова следват една след друга - \"Биг Брадър\", тв лице, връзка с милионерския син Стоян Балевски...\r\nЗейнеб обяснява от какво е породена верността на аудиторията й в авторския й проект: \"Доверие, което през всички тези години в публичното пространство съм се стараела да оправдая, защото независимо дали реално или виртуално, то е в основата на отношенията между хората.\n\r\nНе мога да отрека, че имам идея за канал и на турски език. Много хора мислят, че щом мога да правя телевизия, както се изразяват жаргонно в нашите среди, означава, че с лекота ще се справя и с новия си проект.\n\r\nНо това са два съвършено различни свята и аз тепърва проучвам новия\", разкрива в интервю за списание Umbrella Bar Magazine Зейнеб.\r\n                    \r\n                    \r\nНаред с професионалните си мечти, бургазлийката не забравя и за своята житейска мисия: \"Тя е да бъда жена, да стана майка, да бъда съпруга и едва след тях идват всички останали цели, амбиции и мечти. Смятам, че жените на първо място трябва да слагаме личния си живот и семейството, което градим.\"", "date": "2018.04.12", "title": "Зейнеб: Искам да съм съпруга и майка!"}
{"url": "https://www.dnes.bg/muzika/2018/04/12/za-vajnite-neshta-bez-etiketi-mihaela-fileva.373362", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nЗа свободата да обичаш и цениш истински важните неща, които невинаги имат материално изражение. Това е посланието на новата песен на Михаела Филева - \"Без етикети\".\r\nВ студиото на \"България сутрин\" тя разказа повече за създаването ѝ.\r\n\"Текстът е мой, за който ми помогна Николай Николов - X\", отбеляза Филева.\r\nПевицата подготвя изненади за своите фенове. До лятото ще има много нови песни, обеща тя в ефира на .\r\n\"Преди лятото - може би през юни, е планирано и още едно видео\", издаде Михаела Филева.\r\nОсвен това тя активно работи и по втория си албум.\r\n ", "date": "2018.04.12", "title": "За важните неща \"Без етикети\"... Михаела Филева"}
{"url": "https://www.dnes.bg/health/2018/04/12/kakva-e-roliata-na-akusherkata-pri-rajdaneto.373376", "text": "\r\n \r\nПрез годините Казълова се бори за отстояване правото на акушерките за самостоятелна практика, за повишаване на авторитета на професията в обществото, както и за разпространението на добрите практики на акушерките в страната. Много жени са родили децата си по естествен път благодарение на нейната помощ. \r\n \r\n\r\n \r\nНаистина, липсата на акушерки е осезаема. В момента просто се вижда само върхът на цялата тази ситуация. Много от колежките ми работят на две места и по този начин голяма част от болниците успяват да „вържат“ графика си с присъствие. Също така една част от колежките ми, които са в пенсионна възраст или вече са пенсионерки, продължават да работят и това дава някакво спокойствие, но ситуацията е много сериозна. \r\n \r\n\r\n \r\nИма, за съжаление много голяма част от тях предпочитат да не работят в болниците. Това е един тръмплин, който им дава възможност да излязат и навън, защото младите вече знаят достатъчно много езици, а нашето образование е приравнено и имаме възможността, като членове на Европейския съюз, да работим и в Европа. Заплащането е значително по-голямо и именно поради тази причина младите хора се насочват натам. Това е и тръмплин за повишаване на образованието и в някаква друга сфера. За съжаление, някои млади хора напускат професията и отиват в чужбина, за да работят нещо друго, което е по-платено. \r\n \r\n\r\n \r\nКазано честно, повишаването на заплатите не зависи изцяло само от едно министерство, а и от брутния вътрешен продукт на страната. Даже и да протестираме, не знам какво може да се промени. В интерес на истината някъде вдигнаха заплатите. Но те са различни в отделните болници и аз не мога да коментирам с подробности. Да, в частните болници е малко по-висока заплатата, но работата не е никак малко. В някои държавни болници горе долу повишиха заплатите, но това е на местна почва, в дадени моменти и не мога да кажа кой колко взима. Колегите в провинцията получават някъде между 500 и 700 лв. Дай боже някъде да са стигнали и до 800 лв.\r\n \r\n", "date": "2018.04.12", "title": "Каква е ролята на акушерката при раждането?"}
{"url": "https://www.dnes.bg/stranata/2018/04/12/dokato-go-lekuvat-piian-napadna-medici-v-speshnoto.373352", "text": "39-годишен мъж е задържан за проява на агресия към медици в Спешното отделение на МБАЛ - Шумен.\r\nВ 22:13 часа снощи в полицията е получен сигнал, че пациент във видимо нетрезво състояние е извършил непристойни действия в болницата.\r\nНа място е изпратен полицейски екип.\r\nУстановено е, че при оказване на медицинска помощ, шуменецът е започнал да се държи агресивно и да отправя обиди и закани към медицинския персонал.\r\nЗадържан е за 24 часа в полицейското управление, по случая е започнато досъдебно производство.", "date": "2018.04.12", "title": "Докато го лекуват: Пиян нападна медици в Спешното"}
{"url": "https://www.dnes.bg/temida/2018/04/12/strasburg-otriaza-meracite-na-caria-za-dvoreca-v-krichim.373377", "text": "Жалбата на Симеон Сакскобургготски срещу отнемането на двореца \"Кричим\" е отхвърлена от Европейския съд за правата на човека в Страсбург. \n\r\nСъдът реши, че българското правосъдие е отхвърлило претенциите за реституция на имота на базата на подробно и добре мотивирано решение, съобщи БНР.\n\n\n\n\r\nДопусната за разглеждане е жалбата cpeщy обявения през 2009-та година мораториум въpxy paзпopeждaнeтo c така наречените царски имоти. \n\r\nПо отношение на жалбата срещу одържавяването на имотите \"Ситняково\" и \"Capъгьoл\" съдът в Страсбург иска още обяснение от българското правителство и ще се произнесе на по-късна дата. \r\n                    \r\n                    \r\nЗа тях той даде на кабинета пет месеца, през които да реши дали да се споразумее със Симеон Сакскобургготски и сестра му Мария-Луиза Хробок. Европейският съд по правата на човека указа на държавата до 13 септември 2018 г. или да сключи приятелско споразумение с бившия премиер и сестра му, или да изпрати възражение срещу жалбите им.\n\r\nПрез 2008 г. Симеон Сакскобургготски и сестра му Мария Луиза поискаха реституирането на 7 имота, като се позоваха на решение на Конституционния съд, с което през 1998 г. беше обявен за противоконституционен Законът за обявяване за държавна собственост на имотите на семействата на бившите царе Фердинанд и Борис и на техните наследници.\n\r\nДворецът \"Кричим\" е един от 17-те царски имота, национализирани през 1947 г. На Симеон Сакскобургготски и Мария-Луиза Хробок бяха възстановени шест от тях - дворците \"Врана\", \"Царска Бистрица\" и \"Ситняково\", както и две планински хижи в Рила и 16 хил. дка гора.\n\r\nПървата жалба в съда в Страсбург е от 2010 г., заради наложеният от парламента мораториум върху царските имоти и забрана на семейството да се разпорежда с тях. Следващите две жалби от 2015 и 2017 г. са заради влезли в сила съдебни решения, според които реституцията на ловните хижи \"Ситняково\" и \"Саръгьол\" е незаконна.\n\r\nПрез 2013 г. Симеон Сакскобурготски загуби окончателно делото срещу държавата, с което искаше да си върне двореца \"Кричим\". Върховният касационен съд (ВКС) отказва да преразгледа решението си от 2012 година, според което Сакскобурготски и сестра му не са собственици на двореца, построен с пари на интендантството в началото на миналия век.\n\r\nЗа дворците \"Врана\" и \"Царска Бистрица\" все още се водят дела съответно в Софийския градски и във Върховния касационен съд. Делото за за двореца \"Врана\" е насрочено за 8 май.\n\r\nВ Софийския окръжен съд „отлежава“ и трето дело за 16,5 хил. декара гори в Рила. Ловната хижа \"Саръгьол\" беше възстановена на Сакскобургготски и сестра му Мария Луиза Хробок през 2002 г. с решение на правителството на НДСВ, заедно с дворците \"Царска Бистрица\" и \"Ситняково\". През 2011 г. държавата заведе искове срещу царските наследници, за да си върне имотите, които им бяха възстановени.", "date": "2018.04.12", "title": "Страсбург отряза мераците на Царя за двореца в Кричим"}
{"url": "https://www.dnes.bg/snimka-na-denia/2018/04/12/jega-v-petyk-jivakyt-skacha-na-mesta-i-do-29-c.373373", "text": "През нощта ще бъде ясно и почти тихо, с минимални температури между 5 и 10 градуса, за София - около 7 градуса.\n\r\nУтре отново ще бъде топло за периода, прогнозират синоптиците от НИМХ - БАН. \n\r\nНа места в Дунавската равнина сутринта, а над Черноморието - почти през целия ден, ще има мъгла.\n\r\nЩе бъде предимно слънчево, след обяд - над планинските райони от Западна и Централна България - с купеста облачност. \n\r\nСамо на отделни места там ще превали и прегърми. Ще духа слаб източен вятър.\n\r\nМаксимални температури: 24-29 градуса, в София - около 25 градуса.\n\r\nНад Черноморието ще бъде хладно, мъгливо, със слаб източен вятър. \n\r\nМаксималните температури ще бъдат 9-10 градуса.\r\nТемпературата на морската вода е 10-12 градуса. \n\r\nВълнението на морето ще бъде 1-2 бала.\n\r\nНад планините ще бъде слънчево, след обяд - над масивите от Западна и Централна България - с купеста и купесто-дъждовна облачност, и на места ще превали и прегърми. Ще духа слаб юг-югозападен вятър. \n\r\nМаксималната температура на височина 1200 метра ще е около 19 градуса, на 2000 метра - около 11 градуса.\n\r\nПрез почивните дни ще преобладава слънчево и топло за периода време, въпреки че ще започне постепенно понижение на температурите. \n\r\nВ събота в следобедните часове над планините и планинските райони в Западна и Централна България ще се развива купеста и купесто-дъждовна облачност и на отделни места ще има краткотрайни валежи с гръмотевици, в неделя вероятността за валежи е по-малка. Вятърът ще бъде югоизточен, слаб до умерен.", "date": "2018.04.12", "title": "Жега в петък, живакът скача на места и до 29°C"}
{"url": "https://www.dnes.bg/index/2018/04/12/o-o-o-obicham-te-mila-s-beli-maratonki-i-malka-cherna-roklia.373382", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nГардеробът на една жена е като Нарния – съществува, но вътре можеш да се изгубиш – и буквално, и преносно. Какво да облечем е вечният въпрос, който този път има отговор. И той идва не от кого и да е, а от Томи Хилфигер.\n\r\nПоредното стилно предложение – тънкостите на ежедневното облекло или как всъщност да сме елегантни, но и да ни бъде удобно, коментира в предаванетоКриси Табачка - главен редактор на сайта :\r\n\"За ежедневното облекло е изключително важен подборът на материите. Друг важен момент, който навлиза от висшата мода, е спортната естетика\". Ефектът е - модерни, класически и стилни или 3 в 1 (не)очаквано добра комбинация.\n\r\nИ още нещо, свързано с настоящия преломен пролетно-летен сезон, когато през деня температурите се покачват, но вечер става хладно.\r\nИзходът е якето, което пази не само здравето, но и придава завършен вид на визията. Незаменимата малка черна рокля пък се комбинира с... бели маратонки. Вижте повече във видеото:", "date": "2018.04.12", "title": "О-о-о-обичам те, мила, с бели маратонки и... малка черна рокля"}
{"url": "https://www.dnes.bg/health/2018/04/12/svetovyrtej-prichinata-chesto-e-v-uhoto-ne-v-mozyka.373372", "text": "Още през XIX век френският лекар Prosper Meniere си осигурява вечна слава, описвайки класическия симптомокомплекс на безименната тогава болест, сътоящ се в периодични кризи на световъртеж, променливо отслабване на слуха в едното ухо и шум в същото ухо. \r\nНе само че ги описва, но и той успява да свърже тези нарушения именно с болестен процес, развиващ се в ухото, а не в мозъка – както се е считало до тогава. Тези му открития са довели до кръщаването на Мениеровата болест на него. В действителност съвременната медицина, колкото и да е напреднала, все още не успява да надгради кой знае колко от това, което д-р Мениер е описал за заболяването.\r\n \r\nДнес все още малко или повече класическата Мениерова болест остава енигма що се отнася до причините за нея. Установено е, че много други болестни съсояния в тялото могат да доведат до подобни симптоми, но тогава не става въпрос за болест на Мениер, а Мениероподобен синдром (наричан още псевдомениер).\r\n \r\n\r\n \r\nНаблюдавайки развитието на болестта, през годините лекарите са развили множество теории за това кое именно довежда до нея. Облягайки се на наблюденията си, те са стигнли до няколко основни извода и теории.\r\n \r\nСчита се, че болестта на Мениер е първично заболяване, а не последствие от друг болестен процес. Появява се при здрави хора без други значими заболявания. Също така е прието, че това е полиетиологичен процес, в който множество от фактори се намесват преди появата на болестта. Всички тези фактори съвкупно довеждат до ендолимфатичен хидропс (повишено количество на течността ендолимфа, която се намира във вътрешното ухо).\r\n \r\n ", "date": "2018.04.12", "title": "Световъртеж – причината често е в ухото, не в мозъка"}
{"url": "https://www.dnes.bg/index/2018/04/12/angelkova-ni-dava-oshte-20-neochakvani-vakancii.373374", "text": "Министерството на туризма започва втори етап на кампанията \"Неочаквана ваканция\" под мотото \"Една почивка никога не стига!\", съобщиха от ведомството.\r\nЦелта й е да се популяризират разнообразните възможности за туризъм в страната и да се насърчат повече българи да почиват у нас, е коментирала министърът на туризма Николина Ангелкова.\n\r\nТя е уточнила още, че кампанията се организира в продължение на политиката на министерството за насърчаване на вътрешния туризъм и привличане на повече посетители във вътрешността на България извън активните летен и зимен сезон.\r\nВ надпреварата за над 20 безплатни ваканции могат да се включат всички туристи, направили най-малко три или повече последователни нощувки у нас през периода 1 април -31 май 2018 г.\rТе трябва да се регистрират на сайта на инициативата https://www.neochakvanavakancia.bg/, представяйки валиден документ за осъществената почивка.\r\nВ кампанията могат да се включат неограничен брой нощувки, направени в периода на играта, като Министерството има право да проверява валидността на всяка регистрация. В кампанията може да се участва до 10 юни 2018 г.\r\nИмената на печелившите ще бъдат изтеглени в сградата на Министерството не по-късно от 18 юни 2018 г. и ще бъдат оповестени на интернет страницата на кампанията.\r\nОт юли до септември 2017 г. близо 1,6 млн. българи са направили туристически пътувания в страната, е заявила министър Ангелкова.\r\nТя е коментирала, че очаква инициативата на министерството да допринесе за увеличаване на пътуванията на българи през тази година.\r\nПървият етап играта се състоя в периода 10 октомври -10 декември 2017 г. В надпреварата са се включили 1756 души, от които са били изтеглени 30 печеливши.", "date": "2018.04.12", "title": "Ангелкова ни дава още 20 \"неочаквани ваканции\""}
{"url": "https://www.dnes.bg/sofia/2018/04/12/chast-ot-gorna-bania-ostava-bez-voda-na-13-april.373397", "text": "На 13 април 2018 г. (петък), във връзка с монтаж на спирателен кран на ул. \"Прибойница\" кв. \"Горна баня\", се налага спиране на водоподаването от 09:00 до 18:00 часа на клиентите на \"Софийска вода”, живеещи в района на: по ул. \"Прибойница\" от ул. \"Урал\" до ул. \"Ракита\".\r\n \r\nПри продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноска на адрес: ул. \"Прибойница\" №4.\r\n    \r\nРемонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.\r\n                    \r\n                    \r\nЗасегнатите от прекъсването на водата, могат да получат повече информация от Телефонния център на \"Софийска вода” АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx.\n\r\n\"Софийска вода” АД предварително се извинява на своите клиенти за причинените временни неудобства!\n\r\nИнтернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.\n\r\n ", "date": "2018.04.12", "title": "Част от \"Горна баня\" остава без вода на 13 април"}
{"url": "https://www.dnes.bg/kino/2018/04/12/vragove-myjki-film-za-balkanskata-voina.373356", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\n\"Врагове\" е новият български филм, който разказва действителна история за Балканската война от преди повече от век. Актьорът Валентин Ганев, който играе ролята на д-р Кънчев, каза, че персонажите участват във военно действие, което в контекста на днешните новини, звучи изключително добродушно и приятелски.\n\r\n\"Контрастът между суровата действителност и отношението на тази група хора към всичко това, прави филма много привлекателен\", сподели в студиото на \"България сутрин\" актьорът.\n\r\nРежисьорът на \"Врагове\" Светослав Овчаров подчерта, че филмът има добра фестивална съдба и тръгва по кината от 20 април, като се надява публиката да го гледа.\r\n                    \r\n                    \r\n\"От дете си мисля как ще го направя този филм, защото ме отгледа дядо ми, който беше участник в тези войни и аз по цял ден  слушах толкова много истории от тази война\", разказа Овчаров пред .\n\r\nА относно липсата на женски персонажи в лентата, режисьорът обясни, че жените блестят с отсъствието си в тази продукция.\r\n ", "date": "2018.04.12", "title": "\"Врагове\" – мъжки филм за Балканската война"}
{"url": "https://www.dnes.bg/temida/2018/04/12/trima-rusenci-opitali-da-tegliat-pari-ot-chujda-smetka.373380", "text": "Районната прокуратура в Русе задържа за 72 часа трима души за опит да изтеглят пари от чужда банкова сметка, съобщиха от прокуратурата в града.\r\nОбвинения са повдигнати на Б.М., Б.А. и П.И. за това, че в началото на месеца опитали да изтеглят значителна сума пари от банкова сметка на друг човек, като използвали фалшив документ. В резултат на организираните оперативни-следствени действия престъплението било предотвратено.\r\nПредстои Районната прокуратура да внесе искане в съда за налагане на мярка за неотклонение \"задържане под стража\" на тримата. Разследването по случая продължава. \r\n ", "date": "2018.04.12", "title": "Трима русенци опитали да теглят пари от чужда сметка"}
{"url": "https://www.dnes.bg/stranata/2018/04/12/sgovorna-drujina-kyshta-vdiga-iusni-v-pomosht-na-baba-stanka.373363", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nТривиалната фраза, че чудеса се случват по Великден, се оказа истина за 83-годишната Станка Иванова от село Кравино.\r\nОт 12 дни в къщата на 83-годишната Станка Иванова в село Кравино, община Опан, кипи усилен труд - строителна бригада от Стара Загора възстановява дома на самотната жена.\n\r\nНа 19 март посред нощ покривът на къщата й, заедно с две от стените не издържат на напора на вятъра и дъжда. \r\nРуините едва не погребват и баба Станка. Която след бедата, освен без роднини, остава и без дом. \n\r\nНапълно непознат човек й връща усмивката. Юсни Ибрям, общински съветник от съседна община със собствени средства финансира ремонта.\r\n                    \r\n                    \r\n\"Направихме едни бетонни основи, направихме една колона. Има тук една зидария -получи са една стая около 20-23 квадрата. Тук горе покривът на тази стая е с чисто нов материал, което е абсолютно благодарение на кмета, който ни осигури керемиди от същия тип\", каза Юсни Ибрям пред .\n\n\r\nПо професия Ибрям е строител. Когато наетата от него бригада разбира, че той им плаща от джоба си, хората се отказват от хонорар. Но работата продължава -всеки ден строителите са тук, а за да стигнат до селото Ибрям плаща бензина и поема обяда на бригадата. \n\r\n\"Остава да боядисаме тук, отзад трябва да се измаже само тая стеничка. Иии, мисля, че до ден-два баба Станка може съвсем спокойно да се прибере тук\", казва Юсни. \n\r\n\"С Възкресение Христово възкръсна надеждата и на баба Станка, че има добри хора в България\", заяви пък кметът на Опан Генчо Колев. \n\r\n\"Доволна съм много от всички! От работници, от ръководители, от всичко съм доволна\", казва пък самата баба Станка. \n\r\nОколо 300 лева са събрали хората от селата на територията на община Опан за покъщнина на баба Станка. Ще й трябва нов гардероб и хладилник - защото старите са останали под руините. В помощ на жената от Общината в Опан са разкрили и дарителска сметка.", "date": "2018.04.12", "title": "Сговорна дружина... къща вдига: Юсни в помощ на баба Станка"}
{"url": "https://www.dnes.bg/temida/2018/04/12/ne-samo-jeliaz-sasht-iskat-ot-nas-aresta-na-oshte-chetirima-bylgari.373400", "text": "Има искане от Интерпол за временно задържане на още четирима български граждани на същото основание като това на Желяз Андреев, съобщи главният прокурор Сотир Цацаров.\n\n\n\n\n\n\r\nТой уточни, че става дума за двама мъже – родени през 1980 г. и 1986 г., и две жени – родени през 1987 г. и 1969 г., за които е установено от органите на МВР, че се намират в София и единствените действия, които могат да бъдат предприети спрямо тях е незабавно издаване на постановление и задържане. \n\r\n\"Задържането се претендира на същото основание, каквото се претендира за Желяз Андреев – на базата на същите обвинения, на същите съдебни актове, които са издадени. Това означава, че Върховната касационна прокуратура следва да задържи лицата за 72 часа и да изпрати преписката на съответния компетентен окръжен прокурор, който трябва да внесе искания в Софийски градски съд за временно задържане\", обясни Цацаров.\r\n                    \r\n                    \r\n29-годишният Желяз бе арестуван заради разследване във Флорида по обвинение, че е нарушил ембаргото за търговия със Сирия. Той остана в ареста в Добрич 72 часа, а вчера беше пуснат оттам с мярка за неотклонение \"Подписка\". \n\r\nПрокуратурата във Флорида го обвинява и в измама към САЩ. \n\r\nВ периода май 2013 г. – април 2016 г. Желяз е бил служител в отдел \"Продажби\" в българския офис на американската компания AW Tronics. \n\r\nТой е продавал авиационни части на компании и сервизи за самолети и хеликоптери. Затова се оказва е отговорен за продажбата на части към компанията Syrian Air, без да подозира, че подобна сделка нарушава ембаргото, наложено от САЩ на Сирия. \n\r\nКато служител Желяз е имал задължението да се свързва директно с клиенти по имейл и телефон и да предлага продукти и услуги. На него е бил предоставено портфолио на клиентите и той не е можел да избира компаниите, с които да работи.\n\r\nТой е бил назначен във фирма, регистрирана у нас, но в централен офис в САЩ и не е бил наясно, че работата му се регулира не от българските, а от американските закони. \n\r\nПо времето на сключването на сделките - септември 2013 г. - февруари 2014 г. България и ЕС не са налагали ембарго на Сирия.\r\nСред компаниите, с които той е работил, е била и сирийската фирма. В резултат на осъществените през 2013 г. и 2014 г. общо 7 сделки със Syrian Air, Желяз се оказва обвинен в престъпление, предвиждащо осъждане от съда във Флорида на максимална присъда от 25 години затвор в САЩ и глоба от 1 250 000 щатски долара. \n\r\nЖеляз напуска \"AW Tronics\" през април 2016 г., а почти година по-късно научава от бивш колега, че името му е сред обвиняемите за незаконна търговия със Сирия. \n\r\nВ сайта на американската прокуратура става ясно, че освен Желяз са обвинени още осем души, петима от които са българи.\n\r\nПо разпореждане на премиера Бойко Борисов българското външно министерство днес е предприело спешни действия около случая на младия мъж. \n\r\nПо указания на вицепремиера и министър на външните работи Екатерина Захариева зам.-министър Юрий Щерк е поканил на среща американския посланик в София Ерик Рубин, съобщиха от пресцентъра на МВнР. \n\r\nПо настояване на Захариева и посланикът ни във Вашингтон Тихомир Стойчев е поискал спешно да бъде приет от заместник помощник държавния секретар за Европа Матю Палмър за изясняване на исканията на американската страна. \n\r\nВ крайна сметка решението за екстрадиция е от компетенциите на съдебната власт.", "date": "2018.04.12", "title": "Не само Желяз, САЩ искат от нас ареста на още четирима българи"}
{"url": "https://www.dnes.bg/notifikacii/2018/04/12/zaludo-ne-raboti-ot-rabota-bogat-v-bylgariia-ti-stani.373330", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nЕдинственият начин една нация да стане по-богата е да работи повече. Това е категоричното мнение на икономиста Владимир Каролев, което той изрази в студиото на \"България сутрин\".\n\r\nПо думите му учениците и студентите у нас не работят, за разлика от Дания, където над 50% от населението започва работа от 15-годишна възраст, а у нас този процент е под 10.\n\r\n\"Няма друг начин да станеш на индивидуално ниво и на ниво нация по-богат, освен да работиш повече от по-рано и по-производително\", настоя Каролев пред . \n\r\nПо думите му малко работим, като години, като часове и най-вече, като производителност.\r\nБившият народен представител Димитър Байрактаров пък беше категоричен, че за младите българи, които искат да започнат работа още преди да са навършили 18 години, има много нормативни пречки, които са свързани с обикалянето на различни институции и ваденето на различни документи.\n\r\n\"Там дори не се интересуваш каква заплата ще вземеш, а по-скоро се интересуваш да започнеш да придобиваш трудови навици\", подчерта той.\n\r\nИкономистът Владимир Каролев се съгласи с тези проблеми и обясни, че пречките се натрупват. По думите му покачването на минималната работна заплата няма да ни направи по-богати.\n\r\n\"В Швейцария няма минимална заплата, а е една от най-богатите държави в света\", категоричен бе той.", "date": "2018.04.12", "title": "Залудо не работи! От работа – богат в България ти стани"}
{"url": "https://www.dnes.bg/televizia/2018/04/12/novini-ot-ana-v-edno-frensko-selo.372515", "text": "В десети епизод на четвърти сезон на историческия сериал \"Едно френско село\"Кремьо е задържан. Докато полицията го разпитва, Марсел влиза в контакт с Берио за да се опита да сближи двете страни.\r\nГледайте сериалът \"Едно френско село\" всеки делник по телевизия\r\n ", "date": "2018.04.12", "title": "Новини от Ана в \"Едно френско село\""}
{"url": "https://www.dnes.bg/notifikacii/2018/04/12/s-86-aliev-pecheli-chetvyrti-mandat-v-azerbaidjan.373329", "text": "Илхам Алиев печели официално четвърти мандат като президент на Азербайджан след вчерашните избори. Те бяха бойкотирани от големите опозиционни партии, обвинили го в авторитарно управление и потъпкване на политическото инакомислие, предаде Ройтерс.\n\r\n\"Илхам Алиев води. Той получава 86,09 процента от гласовете\", каза на пресконференция Мазахир Панахов, председател на азербайджанската централна избирателна комисия.\n\r\nРезултатите са неокончателни и са получени при преброени 65 процента от бюлетините, допълни той.\n\r\nСамият Алиев благодари на азербайджанския народ, че му е оказал доверие на изборите, предаде ТАСС.\r\n\"Благодаря за голямото доверие, за тази подкрепа. Тази подкрепа ми дава сили\", каза той в телевизионно обръщение. \"Азербайджанският народ гласува за стабилността, сигурността и прогреса.\"\n\r\nАлиев окачестви изборните резултати като \"висока оценка за направеното през последните 15 години\".\n\r\n\"Всичко това го направихме заедно\", заяви той. Азербайджанският президент добави, че единството между властта и народа не спира да укрепва.  \r\n/БТА/", "date": "2018.04.12", "title": "С 86%: Алиев печели четвърти мандат в Азербайджан"}
{"url": "https://www.dnes.bg/stranata/2018/04/12/vandalski-nabezi-v-silistrensko-sreshtu-kaisievi-fidanki.373331", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nВ Силистренското село Коларово над 130 млади кайсиеви дръвчета са унищожени от вандали. Оказва се обаче, че случилото се не е единичен случай. \r\nНа 7 април сутринта Сали Али отива да нагледа градината си и намира всичките кайсиеви фиданки прекършени, разказва той пред .\r\nТой няма обяснение за покушението върху градината му. Няма вражда с никого. Оценява нанесените щети на около 2000 лв. \r\nСлучаят с градината му не е единичен. Преди месец и половина в село Дичево са орязани 40 дръвчета също от неизвестен извършител. \r\nПодобни набези има в Тутракан и в село Калугерене. В градината на Валентин Солай пък са унищожени 60 дървета.", "date": "2018.04.12", "title": "Вандалски набези в Силистренско... срещу кайсиеви фиданки"}
{"url": "https://www.dnes.bg/sofia/2018/04/12/vijte-kyde-niama-da-ima-voda-v-sofiia-na-13-april.373339", "text": "На 13 април 2018 г. (петък), във връзка с подмяна на сградно водопроводно отклонение до бл. 14 жк. \"Бъкстон\" се налага спиране на водоподаването от 10:00 до 18:00 часа на клиентите на \"Софийска вода\", живеещи в района на: бул. \"Братя Бъкстон\", бул. \"Тодор Каблешков\", ул. \"Ген. Александър Суворов\", ул. \"Мур\".\n\r\nПри продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на адрес: пред бл. 14.\n\r\nНа 13 април 2018 г. (петък), във връзка с подмяна на водомерен възел на ул. \"Родопи\" вилна зона \"Мало Бучино\" се налага спиране на водоподаването от 11:00 до 15:00 часа на клиентите на \"Софийска вода\", живеещи в района на: ул. \"Родопи\" от ул. \"Осъм\" до ул. \"Янтра\".\r\n                    \r\n                    \r\nПри продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на адрес: ул. \"Родопи\" №27.\n\r\nНа 13 април 2018 г. (петък), във връзка с подмяна на спирателен кран на ул. \"Светослав Тертер\" жк. \"Яворов\", се налага спиране на водоподаването от 09:00 до 18:00 часа на клиентите на \"Софийска вода\", живеещи в района на: ул. \"Светослав Тертер\" от ул. \"Цар Иван Асен II\" до бул. \"Цариградско шосе\"; ул. \"Река Осъм\" от ул. \"Светослав Тертер\" до ул. \"Николай Ракитин\".\n\r\nПри продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на адрес: ул. \"Река Осъм\" №2.\n\r\nРемонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.\n\r\nЗасегнатите от прекъсването на водата, могат да получат повече информация от Телефонния център на \"Софийска вода\" АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx.\n\r\n\"Софийска вода\" АД предварително се извинява на своите клиенти за причинените временни неудобства!\n\r\nИнтернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.", "date": "2018.04.12", "title": "Вижте къде няма да има вода в София на 13 април"}
{"url": "https://www.dnes.bg/kino/2018/04/12/legenda-vyv-formula-1-cialata-istoriia-na-airton-sena.372524", "text": "Животът на един от най-легендарните състезатели на Формула 1 ще узнаем от биографичния филм \"Цялата история на Айртон Сена\".\r\nПродукцията разказва за великите постижения на състезателя, трагично довели до неговата смърт на само 34 години, по време на Grand Prix в Сан Марино, Италия.\r\nАйртон Сена е роден в заможно бразилско семейство. Състезавал се е в 161 Grand Prix надпревари в рамките на 10 години. Описван е като харизматичен и целеустремен от неговите колегите, които често го наричали един \"невероятен състезател и невероятен човек\".\r\nАйртон Сена беше идол на милиони фенове на Формула 1, един от които е и сегашния шампион Луис Хамилтън.\r\nЗа много от колегите и феновете си Сена е запомнен като един от най-емблематичните шампиони на Формула 1 за всички времена.\r\r\n                    \r\n                    През 1994 година по време на Grand Prix в Сан Марино Сена очаква да започне успешния си нов сезон с 14  състезания, но прогнозите му бързо тръгват в лоша посока. Неговото протеже Рубенс Варичело претърпява сериозен инцидент и не може да продължи да се състезава.\r\nНа следващия ден австрийският състезател Роланд Ратценбергер инцидентно загива по време на тренировка. В резултат на това Сена решава да открие Асоциацията на шофьори от Grand Prix, с цел подобряване на състезателните условия на Формула 1.\r\nДен след смърта на Ратценбергер Сена е начело на състезание около опасния завой Тамбурело, когато колата му излиза от пътя и се врязва в циментова стена с 217км в час. Сена е откаран в болница, където умира от тежки наранявания, а по-късно е погребан в присъствието на колеги и най-заклетия му съперник – френският състезател Алън Прост.\r\nНе пропускайте да научите повече за живота на легендарния Айртон Сена с филма \"Цялата история на Айртон Сена\" – на 13 април в 9:30 часа по телевизия", "date": "2018.04.12", "title": "Легенда във Формула 1: \"Цялата история на Айртон Сена\" "}
{"url": "https://www.dnes.bg/notifikacii/2018/04/12/biagstvoto-ot-zatvora-detska-igra-a-nie-pravim-komisii.373332", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nОт 15 години виждаме как всеки път, когато има проблем, се създават комисии, работни групи и т.н. А разрешаването се изтласква напред във времето до следващото управление, смята бившият главен секретар на МВР Николай Радулов, който гостува в \"България сутрин\".\n\r\nДумите му идват вследствие на поредния случай на избягал затворник, този път в Пловдив.\n\r\n42-годишният Георги Танчев излежавал едногодишна присъда за притежание и разпространение на наркотици. Той е обявен за общодържавно издирване и по случая тече проверка.\n\n\n\n\n\r\nОт правосъдното министерство заявиха, че не става въпрос за бягство, а за отклоняване, тъй като избягалият се намирал в затворническо общежитие и работил на обект под наблюдението на отговорник.\r\n\"Виждам как зам.-ресорният министър с голямо хладнокръвие коментира случая. Министърът на правосъдието направи две комисии... Както казва народът - като не искаш да свършиш работа, направи комисия\", отбеляза Радулов.\n\r\nТой нарече \"очевидна\" липсата на визионер, който е главният отговорник на дадена дейност. Според него вместо правосъдният министър да създава комисии, би трябвало компетентно да предложи какво да се прави в дългосрочен план.\n\r\n\"Отново се натъкваме на характерното за сектор \"Сигурност\" - когато трябва да се изготви стратегия, нещата се спускат надолу и най-нискостоящият, най-некомпетентният служител я прави\", категоричен бе бившият главен секретар.\n\r\nТемата пред  коментира и журналистът Иван Бакалов. Той посочи, че затворникът в Пловдив е можел и по време на отпуската си да избяга, тъй като такава получават периодично лишените от свобода в по-лек режим.\n\r\nНо журналистът изобрази с думи една по-обща картина, която съществува в страната:\n\r\n\"Бягството от Централния затвор беше ефектно, но дори за кино не става. Никой няма да повярва, че двама могат да избягат през парадния вход и ще ги гони чистачката. Очевидно има пробита система за сигурност\", обясни Бакалов.\n\r\nОсвен това той вижда и много ясна корупция:\n\r\n\"Районите за наркоразпространение в София съвпадат точно с границите с полицейските управления. Това е изследвано и доказано. Всеки район си плаща на съответното РПУ. В затвора пък има тежки престъпници, които вадят едни пари, за да им се внесе нещо\", коментира Бакалов.", "date": "2018.04.12", "title": "Бягството от затвора – детска игра. А ние правим комисии!"}
{"url": "https://www.dnes.bg/notifikacii/2018/04/12/zatvornikyt-mandjata-rabotel-v-mandra-bez-ohrana-zashto.373333", "text": "Георги Танчев, затворникът, който избяга вчера, работел в мандра, в която не е имало охрана. Това стана ясно от думите на зам.-районния прокурор на Пловдив Атанас Илиев. \r\nТой обяви, че предстои да се установи защо е бил изпратен на външния обект, от който така и не се е върнал.\r\n42-годишният мъж, с прякор Манджата, бил зад решетките заради притежание на наркотици. Избягалият затворник обаче има и много други провинения, съобщи bTV.\n\r\nТанчев е бил настанен на общ режим в затворническото общежитие \"Хеброс\" в Пловдив.\r\n\"В хода на нашето наказателно производство ще изясним дали в конкретния случай са били налице предпоставки лицето да бъде разпределено на външен обект за работа\", каза още обвинителят.\r\nМанджата избяга вчера от затвора в Пловдив и вдигна на крак полицията. Той бил задържан преди около месец до Строителния завод в града заради продажба на дрога.", "date": "2018.04.12", "title": "Затворникът Манджата работел в мандра без охрана. Защо?"}
{"url": "https://www.dnes.bg/knigi/2018/04/12/izkushenieto-da-bydesh-shtastliv.373346", "text": "Италианската комедия \"Изкушението да бъдеш щастлив\" (превод: Мария Добрева, 264 стр., цена: 15 лв.) разказва историята на 77-годишния вдовец Чезаре Анунциата. \n\r\nСледвал собствените си правила цял живот, той така и не е успял да обикне истински жена си, отношенията с дъщеря му Свева са сложни, а синът му Данте дори не смее да му представи спътника си.\n\r\nЧезаре е достатъчно невъзмутим, за да не се вълнува от всичко това. Пийва по малко винце с приятеля си Марино, среща се с Росана, която официално е медицинска сестра, а в действителност упражнява най-древната професия. Не си прави илюзии за себе си и се отнася към личността си със здравословна самоирония.\n\r\nДокато не решава да помогне на съседката си Ема, която има тежки семейни проблеми. Това е онзи преломен момент, когато Чезаре се вглежда в живота си и в близките си по друг начин, опитвайки се да влезе в мир със света.\r\n                    \r\n                    \r\nЛоренцо Мароне е роден в Неапол през 1974 г. Завършва право, но живото му въображение го принуждава да се посвети на писателското поприще. През 2013 г. издателска къща \"Лонганези\" купува правата на първия му роман - \"Изкушението да бъдеш щастлив\". \n\r\nОще преди да бъде издаден в родината си, той е продаден в Германия и Великобритания, а сега има и българско издание, украсено с кориците на Дамян Дамянов.\n\r\nВедра, напоена с лек хумор и ненатрапчива мъдрост, тази очарователна история ще достави удоволствие на читатели от всички поколения. Книгата излиза на 13 април.\r\n ", "date": "2018.04.12", "title": "Изкушението да бъдеш щастлив"}
{"url": "https://www.dnes.bg/mish-mash/2018/04/12/7-te-neshta-koito-da-ne-izhvyrliate-ot-doma-si-sa.373302", "text": "Пролетното почистване е важно. Препоръчително е всяко домакинство да се отървава периодично от ненужните вещи, които само събират прах, а не се използват.\r\nМного хора обаче правят грешката да изхвърлят предмети, вещи и пособия без да се замислят. Някои носят сантиментална стойност, други крият опасност за вашите лични данни или опазването на околната среда.\r\nУверете се, че сте помислили добре преди да изхвърлите някои от следните неща:\r\n\r\nКолкото и да сте намразили или да сте се разочаровали от някои персони, които са на старите ви снимки, не ги изхвърляйте. Това е вашият живот. По-късно може да съжалявате. А някои хора изхвърлят и стари семейни снимки, които смятат за прекалено вехти. Фотографиите носят особена романтична и сантиментална мощ, която винаги ще ви залива, когато ги погледнете след години.\r\r\n                    \r\n                    \r\nВместо да изхвърляте кухненските си пособия, които използвате веднъж или два пъти в годината, защото смятате, че не са ви нужни, сортирайте ги и ги прибирайте в кутия в килера. Така няма да заемат използваема площ, няма да ви дразнят и няма да ви предизвикват да ги изхвърляте в пристъп на нервност.\r\nВместо да купувате кухненски пособия всеки път, когато ви потрябват, не ги изхвърляйте, а ги складирайте на скрито място.\r\n", "date": "2018.04.12", "title": "7-те неща, които да не изхвърляте от дома си са... "}
{"url": "https://www.dnes.bg/stranata/2018/04/12/tehnicheski-problem-blokira-vsichki-gkpp-ata.373341", "text": "Малко след 9:00 часа днес отново е възникнал технически проблем работата, който възпрепятства работата на граничните контролно-пропускателни пунктове и на секторите \"Пътна полиция\" в столицата и в страната.\n\r\nСпециалисти работят по отстраняването му, увериха от МВР.\r\nВ сряда отново заради технически проблем на граничния пункт \"Дунав мост\" при Русе се образува 1,5 км опашка от товарни автомобили на изход от страната. На граничния пункт \"Кулата\" опашката беше около 4 км. \r\n ", "date": "2018.04.12", "title": "Технически проблем блокира всички ГКПП-ата"}
{"url": "https://www.dnes.bg/obshtestvo/2018/04/12/kazusyt-jeliaz-sasht-se-dyrjat-nacistki-a-nie-koloniia.373335", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nЖеляз Андреев е на свобода. Съдът в Добрич го пусна с мярка подписка за 60 дни. Съединените щати настояват за екстрадицията на 29-годишния мъж.\r\nАндреев беше задържан в събота заради водено разследване от властите във Флорида срещу 11 души по обвинение, че са нарушили ембаргото за търговия със Сирия.\r\nКомпанията, към която е работил мъжът, е доставяла резервни части за самолети от Щатите до България и Дубай, а след това те са пренасяни в Сирия. Андреев пък е работил в кол центъра на компанията. Като служител е имал задължението да се свърза с клиенти по имейл и телефон и да им предлага продукти и услуги.\n\n\n\n\n\r\r\n                    \r\n                    Председателят на партия \"Възраждане\" и организатор на протестите в подкрепа на Андреев във Варна и Стара Загора Костадин Костадинов уточни в \"България сутрин\", че в рамките на 60 дни българският съд трябва да вземе решение дали 29-годишният мъж да бъде екстрадиран в САЩ.\r\n\"Днес е Желяз, утре може да съм аз, вдругиден може да сте вие. Подписаната спогодба между България и САЩ е неравнопоставена. Ако някой американски прокурор повдигне обвинение срещу българин, нашата държава е длъжна да го предостави - като добитък. С подписването на тази спогодба сме като американска колония, не като независима държава\", категоричен е Костадинов.\r\nПо думите му САЩ се \"държат като Нацистка Германия\", именно заради своето държание и потъпкването на международното право.\r\nАдвокат Николай Хаджигенов е на мнение, че американските власти искат да \"дръпнат\" по-маловажен човек от компанията, за да може той да свидетелства на по-късен етап в разследването.\r\n\"Дали има основание Андреев да бъде екстрадиран - съдът ще реши. Работата на съдиите не е да помагат, а да отсъдят по фактите и събраните доказателства. САЩ принципно сключват неравнопоставени спогодби - американски граждани не може да бъдат съдени извън Щатите\", отбеляза адвокатът пред .", "date": "2018.04.12", "title": "Казусът Желяз: САЩ се държат нацистки... А ние – колония!"}
{"url": "https://www.dnes.bg/notifikacii/2018/04/12/trima-myrtvi-edin-ranen-v-adska-katastrofa-na-trakiia.373351", "text": "Трима души са загинали, а един е ранен при катастрофа на автомагистрала \"Тракия\", съобщиха от сливенската полиция. \r\nТежкият инцидент е станал около 2:30 часа тази нощ.\r\nДо него се е стигнало, след като лека кола \"Рено\", спряла в аварийната лента, е била ударена от \"Ауди\". \r\nИнцидентът е станал на 267 километър от автомагистралата в посока град София.", "date": "2018.04.12", "title": "Трима мъртви, един ранен в адска катастрофа на \"Тракия\""}
{"url": "https://www.dnes.bg/notifikacii/2018/04/12/prostreliaha-policai-pri-narkoakciia-v-lukovit.373350", "text": "Полицай е прострелян при операция на МВР близо до град Луковит, съобщи БНР.\r\nПри акцията са задържани двама души, които са се занимавали с разпространение на наркотици и други престъпления.\r\nСлужителят на МВР е прострелян в рамото. Той е настанен в болница.\r\nВ момента полицията продължава обиските на адреси в района. \r\n ", "date": "2018.04.12", "title": "Простреляха полицай при наркоакция в Луковит "}
{"url": "https://www.dnes.bg/usa/2018/04/12/senatyt-vs-zukyrbyrg-digitalni-zakoni-v-rycete-na-digitalno-negramotni.373345", "text": "Марк Зукърбърг, изпълнителният директор на Facebook, бе изслушан от американските сенатори по повод злоупотребата с лични данни на близо 90 млн. потребители от Cambridge Analytica най-вече от САЩ, но и от Европа. Тази тема ще се дъвче още доста време – доста медии тайничко си чакаха удобен момент, в който да захапят социалната мрежа, която им промени бизнес модела и ще продължава да го променя.\r\nНе искам да се спирам на самата тема за личните данни, тъй като съм от друго поколение, което гледа на нещата на малко по-друг начин. Facebook е социална мрежа. Регистрираш се доброволно. Използваш я доброволно. Има 2 милиарда потребители и повече. Не ти харесва да гледаш реклами, не ти харесва личното ти пространство в някаква степен да се използва от рекламодатели – ОК, изтрий профила си и приключи темата. Идва ми в повече нещо да се ползва безплатно, а да се надава такъв вой, след като решението е много лесно и става за по-малко от минута – нямаш Facebook профил, нямаш драма с личните данни. Толкова по тази тема.\n\n\n\n\n\r\r\n                    \r\n                    Но това, което прави впечатление от цялото изслушване е, че всъщност \"разтревожените\" сенатори и тези, които могат да наложат регулации на всяка технологична компания, включително и Facebook, са всъщност в по-голямата си част ужасно технологично неграмотни.\r\nЕдин сенатор си мисли, че през WhatsApp праща имейли, друг пита дали Facebook предлага интернет, трети се чуди как Facebook се издържа, след като регистрацията не е платена, а пък четвъртият бил възмутен, че виждал реклами на шоколад. Друго култово питане от сенатор е  следното: \"Ако една марка кола не ми харесва, ще си купя друга. Ако Facebook не ми харесва, каква алтернатива имам?\". Пълен абсурд.\r\nСтрашно е, когато властта попада в ръцете на хора, които са некомпетентни (в конкретна област). Примери от миналото имаме достатъчно, та дори и днес в нашата мила родина. Още по-страшно е, когато тези хора си наумят, че нещо трябва да бъде \"регулирано\", т.е. да бъде поставено под контрол. И това е нещото, срещу което смятам, че трябва да се дава сериозен отпор, тъй като може да навреди много повече, отколкото това, че Cambridge Analytica може би знае с какви гащи сте били вчера.\r\nЕдни неадекватни регулации всъщност могат да \"циментират\" Facebook, тъй като те и в момента нямат адекватна конкуренция, а с вкарването на регулации в услуга, която не бива разбирана, просто ще спреш по-малките, които се опитват да предлагат подобни услуги. И в една такава ситуация потребителите биха имали още по-малко избор, спрямо сега.\r\nТехнологичният сектор е този, който ще дърпа всички останали сектори в бъдеще навсякъде – няма сектор и страна, които да останат незасегнати. Е, някое племе на забравен остров ще си остане с 1 век назад, но не това е важното. Този сектор, без значение дали говорим за социална мрежа, говорещ робот или домашна система, която изпълнява гласови команди, трябва да започне да бъде разбиран от властта, за да можем да обединим усилията си и да вървим напред. Защото това е бъдещето и не подлежи на коментар.\r\nАко това не се случи, просто ще ставаме свидетели на още такива абсурдни разговори. Няма значение дали говорим за сенатори, депутати, президенти и прочие – процесът по ограмотяването им трябва да е двустранен – и властимащите, и технологичните хора трябва да имат желание за постигане на тази цел. Към момента не изглежда това да се получава особено успешно.", "date": "2018.04.12", "title": "Сенатът vs. Зукърбърг: Дигитални закони в ръцете на дигитално неграмотни"}
{"url": "https://www.dnes.bg/balkani/2018/04/12/ryanair-spira-vytreshnite-poleti-v-gyrciia.373347", "text": "С изненадващо решение нискобюджетната авиокомпания \"Райънеър\" обяви решението си да спре вътрешните полети в Гърция, с изключение на тези до Миконос, Санторини и Солун, съобщава електронното издание Protothema, цитирано от \"Фокус\".\r\nКомпанията реши да изтегли два от своите самолети в Германия от 1 юни. Базата на \"Райънеър\" в Ханя на остров Крит също ще бъде затворена.\r\nАвикомпанията обясни решението си по следния начин: \"За съжаление таксите за гръцките летища в по-голямата си част насърчават маршрути само през лятото и само с международни дестинации, което изисква по-малко самолети в Гърция. Следователно, два самолета ще бъдат транспортирани от Гърция до Германия, където те могат да постигнат по-висока възвръщаемост на годишна база. \r\n\"Райънеър\" остава отворена за дискусии с летищните оператори, за да разработи план за развитие, който да обхваща всички авиокомпании и да поддържа полети през цялата година\".", "date": "2018.04.12", "title": "Ryanair спира вътрешните полети в Гърция"}
{"url": "https://www.dnes.bg/obshtestvo/2018/04/12/jeliaz-izvyn-aresta-bitkata-spechelena-ostava-goliamata-borba.373314", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nЖеляз Андреев излезе на свобода с мярка \"подписка\" за 60 дни. Тя ще се изпълнява в София, където той живее и работи, а до три дни трябва да промени адресната си регистрация, защото в момента тя е в Добрич.\n\r\n\"Случи се така, че моето задържане беше през празниците, адвокатите ми не бяха допуснати за свиждане с мен. Имаше период от 48 часа, в които не знаех какво се случва навън\", разказа Желяз.\n\n\n\n\r\n\"Това днес беше една малка битка, която беше спечелена\", заяви мъжа по повод освобождаването си. \n\r\nСАЩ настояват за екстрадицията му заради водено дело за незаконна търговия със самолетни част със Сирия. Младият мъж е работил във фирмата, която е извършвала нелегалния износ от Съединените щати през България до Сирия.\r\r\n                    \r\n                    Мъжът е работил в кол център, в отдел продажби. Задълженията му били елементарни – да провежда ежедневни телефонни разговори с клиентите и да им изпраща имейли с оферти. Не е подписвал документи, не е знаел за търговия с авиочасти с двойна употреба. \n\r\nВсички обаче са категорични – той е бил най-ниското ниво в йерархията.\n\r\nКакво обаче разказа в специално интервю за  часове, след като беше освободен, чуйте във видеото.\n\r\n29-годишният мъж бе арестуван заради разследване във Флорида по обвинение, че е нарушил ембаргото за търговия със Сирия.\n\r\nЗаради това прокуратурата във Флорида го обвинява и в измама към САЩ. В периода май 2013 г. – април 2016 г. Желяз е бил служител в отдел \"Продажби\" в българския офис на американската компания AW Tronics.\n\r\nТой е авиационни части на компании и сервизи за самолети и хеликоптери. Затова се оказва е отговорен за продажбата на части към компанията Syrian Air, без да подозира, че подобна сделка нарушава ембаргото, наложено от САЩ на Сирия.\n\r\nКато служител Желяз е имал задължението да се свързва директно с клиенти по имейл и телефон и да предлага продукти и услуги. На него е бил предоставено портфолио на клиентите и той не е можел да избира компаниите, с които да работи.\n\r\nЗа броени часове Желяз получи подкрепата на хиляди българи, които организират подписки в негова защита.\n\r\nБлизките му създадоха и група във Facebook, която организира протест в негова защита. Въпреки решението на съда да го освободи, утре протест ще има – пред Съдебната палата в Добрич и пред тази в София.\n\r\nХората, които подкрепят Желяз, ще протестират днес срещу евентуалната му екстрадиция.\n\r\n ", "date": "2018.04.12", "title": "Желяз извън ареста: Битката спечелена, остава голямата борба! "}
{"url": "https://www.dnes.bg/sofia/2018/04/12/iordanka-fandykova-na-56-pyrvata-jena-kmet-na-sofiia.373246", "text": "\n\r\nНа днешния 12 април рожден ден празнува кметът на София Йорданка Фандъкова. \n\r\nРодена през 1962 г. в Самоков, тя завършва 35-а руска езикова гимназия \"Добри Войников\" в София. Възпитаник е и на Софийски университет \"Св. Климент Охридски\", където следва специалност \"Руска филология\".\n\r\nРаботи като учител в 73-то СУ \"Владислав Граматик\" в София, където преподава руски език, а години по-късно става директор на същото училище.\n\r\n\n\r\nТвърди в интервю, че в детските си години мечтаела да бъде космонавт. Любопитното е, че рожденият ден на Фандъкова съвпада с Международен ден на авиацията и космонавтиката - 12 април.\r\n                    \r\n                    \r\nПрез основното си образование е запалена към спорта. \n\r\nВ свободното си време обича да се среща с приятели, да играе скуош и да пътува.\n\r\nФен е на „Металика“, а любимият й филм е \"Вчера\".\n\r\nИма една дъщеря, която вече я направи баба.\n\r\nНейната дъщеря празнува рожден ден на 13 април, само един ден след рождения ден на майка си.\n\r\nПрез 2005 г. е назначена на поста заместник-кмет на Столичната община с ресор \"Култура, образование, спорт и превенция на зависимости\".\n\r\nНа парламентарните избори за 41-во народно събрание, проведени на 5 юли 2009 г., е избрана за депутат от партия ГЕРБ в 24. МИР – София. През същата година става министър на образованието, младежта и науката в правителството на Бойко Борисов.\n\r\nНа 15 ноември 2009 година Йорданка Фандъкова е избрана за кмет на София.\n\r\nПрез месец октомври 2015 отново печели изборите за кмет на София, като това е третият й мандат.", "date": "2018.04.12", "title": "Йорданка Фандъкова на 56: Първата жена кмет на София"}
{"url": "https://www.dnes.bg/balkani/2018/04/12/makedonskoto-pravitelstvo-ocelia-pri-vot-na-nedoverie.373316", "text": "Македонското правителство оцеля при вота на недоверие, внесен срещу него от опозиционната партия ВМРО-ДПМНЕ заради подхода на кабинета в отношенията с България и Гърция, предаде Ройтерс.\r\nГласуването се смяташе за изпитание за реформаторската програма на премиера Зоран Заев и политиката за подобряване на отношенията с двете съседки като стъпка за присъединяване към ЕС и НАТО. Шейсет и двама депутати в 120-местния парламент гласуваха против вота на недоверие, а 40 \"за\".\r\nНационалистическата основна опозиционна партия беше заявила, че ратифицираният през януари договор за добросъседство с България е вреден, и обвини правителството в липса на стратегия в преговорите с Гърция за уреждане на тлеещия от 1991 г. спор за името \"Македония\", отбелязва Ройтерс.\r\r\n                    \r\n                    Тя също така обвини Заев, че не е изпълнил предизборните си обещания да подобри състоянието на икономиката, да реформира съдебната система и да осигури медийна свобода.\r\nПрез 1991 г. Македония обяви независимост и избегна войните, които разтърсиха бивша Югославия. През 2001 г. обаче Македония беше на прага да се разпадне след предприетите от голямото албанско етническо малцинство въоръжени действия.\r\nПоради спора с Гърция двумилионната страна не е постигнала особен напредък в присъединяването си към ЕС и НАТО. Гърция е против използването от бившата югорепублика на името \"Македония\" с мотива, че то е предпоставка за териториални претенции към едноименната северна гръцка област.\r\nРазискванията по вота на недоверие, който беше внесен от ВМРО-ДПМНЕ, започнаха още вчера сутринта. ВМРО-ДПМНЕ се върна в парламента след бойкот, който започна през декември. Тогава петима от депутатите на партията бяха арестувани заради сблъсъците миналата година в парламента между протестиращи националисти и депутати, при които беше ранен и Заев.\r\nПрисъствието й е важно за приемането на законите, включително на този за съдебната реформа, който е условие за присъединяване към ЕС и изисква мнозинство от две трети.\r\n\"Господин Заев, Вие оглавявате най-неефективното и най-недееспособното правителство в историята на страната ни\", каза пред депутатите Драган Данев, координатор на парламентарната група на ВМРО-ДПМНЕ. \r\n \"Това не го казвам само аз или партията ми, това е усещането на хората. Това правителство показа, че няма капацитета да притежава изпълнителната власт\", заяви той.\r\nПравителството на Заев встъпи в длъжност през май, когато беше сложен край на двегодишна политическа криза, довела до падане на управлението на ВМРО-ДПМНЕ. (БТА)", "date": "2018.04.12", "title": "Македонското правителство оцеля при вот на недоверие"}
{"url": "https://www.dnes.bg/obshtestvo/2018/04/12/natrieva-osnova-v-sok-izgoril-hranoprovoda-na-myj.373318", "text": "Сокът, с който млад мъж твърдеше, че е изгорил хранопровода си, е съдържал натриева основа. Това показаха изследванията в лаборатория на МВР.\r\nВ края на март млад мъж е приет в \"Пирогов\" с изгаряния на хранопровода, след като пил натурален сок. 23-годишен мъж си купил сока от столична бензиностанция. В болницата  му правят изследвания, които показват зачервяване на лигавицата на устната кухина, както и повърхностни промени на хранопровода и стомаха.\r\nСпоред пострадалия това са последствията от глътката сок. \n\r\nПроверка на Агенцията по храните на линията за бутилиране на напитката обаче не е установила системни нарушения, нито отклонения от показателите \"безопасност“ и \"вкус\" на контролните проби, предоставени на място.\r\n                    \r\n                    \r\nРазследването в цеха продължава, за да се установи има ли злонамерено манипулиране на продукта. Линията за бутилиране е спряна, съобщава Нова тв.\n\r\nПредстои да излезе съдебно-медицинската експертиза, която да каже какви точно са уврежданията за мъжа, консумирал сока.", "date": "2018.04.12", "title": "Натриева основа в сок, изгорил хранопровода на мъж"}
{"url": "https://www.dnes.bg/snimka-na-denia/2018/04/12/vremeto-dnes-slynce-i-temperaturi-do-29-s.373319", "text": "Днес ще бъде слънчево, след обяд с временни увеличения на облачността. Ще духа слаб източен вятър. Според  ще е топло, с максимални температури между 24° и 29°, по Черноморието, където ще има мъгли 9°-11°.\r\nПо Черноморието ще има мъгли или ниска облачност. Ще духа слаб югоизточен вятър. Максималните температури ще са 9°-11°. Температурата на морската вода е 11-12°. Вълнението на морето ще бъде 1- 2 бала.\r\nВ планините ще бъде слънчево. След обяд ще се развива купеста облачност, но само на отделни места в масивите от Западна България слабо ще превали. Ще духа до умерен вятър от южната четвърт.\r\nМаксималната температура на височина 1200 метра ще е около 19°, на 2000 метра - около 11°.\r\nАтмосферното налягане ще остане по-ниско от средното за месеца.", "date": "2018.04.12", "title": "Времето днес: Слънце и температури до 29°С "}
{"url": "https://www.dnes.bg/notifikacii/2018/04/12/statistika-evreite-v-sveta-sa-namaleli.373317", "text": "Израел публикува данни за броя на еврейското население по света и посочи, че през 2018 г. има по-малко евреи отколкото през 1939 г. в навечерието на Втората световна война, предаде Франс прес.\r\nИзраел отбелязва започналия вчера по еврейския календар Ден за възпоменание на жертвите на Холокоста - термин за унищожението на 6 милиона евреи от нацисткия режим от общо 16,6 милиона, живели през 1939 г.\r\nСпоред изследване на държавната Статистическа служба, съвместно с Центъра за съвременни еврейски изследвания на Еврейският университет в Ерусалим, в момента по света живеят около 14,5 милиона евреи.\r\nВ Израел живеят най-много евреи - 6,4 млн., при по-малко от 450 000 през 1939 г., пред САЩ с 5,7 милиона и Франция с малко повече от 450 000, според изследването.\rВ шест други държави, според Статистическата служба има над 100 000 евреи: Канада, Великобритания, Аржентина, Русия, Германия и Австралия.\r\nТемповете на увеличаване на еврейското население в Израел от 1948 г. и създаването на еврейската държава са нараснали десетократно.\r\nВ останалата част от света темпът на увеличаване се е повишил с 26 на сто, според Статистическата служба.\r\nНе се уточнява на какви критерии се основават тези числа.\r\nПоказателите са противоречиви и може да варират според броя на еврейското население. (БТА)", "date": "2018.04.12", "title": "Статистика: Евреите в света са намалели"}
{"url": "https://www.dnes.bg/crime/2018/04/12/obir-poboi-maskirani-vilniaha-v-benzinostanciia-krai-shumen.373322", "text": "Обир и жесток побой над двама души били извършени в бензиностанция край Шумен. Четирима маскирани нахлули, нападнали служителка и клиент и избягали с касата.\r\nНападението станало около 1.30 ч. в нощта срещу сряда. Дежурната служителка чистела пред магазина и разговаряла с един от редовните си клиенти, когато маскираните дошли.\r\nУдарили клиента с пистолет в лицето, а касиерката завлекли зад бензиностанцията и там я били.\r\nТогава единият от маскираните влязъл в търговския обект и взел касата с пари - по първоначална информация - около 240 лева, съобщава Нова тв.\r\nВ суматохата служителката на бензиностанцията успяла да натисне паник бутона и да извика охранителната фирма. Жената е в шок и се страхува да коментира инцидента. Тя е с фрактура на пръсти на едната ръка, а пострадалият клиент – със счупен нос.\r\nПрез 2016 г. същата бензиностанция беше обрана от полицай. Той бе заловен и получи условна присъда.", "date": "2018.04.12", "title": "Обир, побой, маскирани вилняха в бензиностанция край Шумен"}
{"url": "https://www.dnes.bg/notifikacii/2018/04/12/velikobritaniia-obmislia-raketni-udari-v-siriia.373320", "text": "Британският премиер Тереза Мей е наредила на подводниците си да заемат позиция така, че да поставят Сирия в ракетен обсег като подготовка за възможни удари по сирийската армия. Те може да започнат най-рано довечера. Това съобщи вестник \"Дейли телеграф\".\r\nОчаква се британският премиер да поиска днес от министрите от кабинета  си да одобрят участие на Обединеното кралство във военни действия срещу  сирийската инфраструктура за химически оръжия, съобщи телевизионният  канал \"Скай нюз\", цитиран от Ройтерс.\r\nЦитирани от изданието източници заявяват, че Обединеното кралство \"прави всичко възможно\" да може да изстреля от подводници крилати ракети \"Томахок\" по военни цели в Сирия. Великобритания се готви да участва в действията под егидата на Франция и САЩ.\rКанада не планира да участва във военна операция в Сирия, заяви в интервю за радио \"Канада интернешънъл\" канадският премиер Джъстин Трюдо. Той допълни, че Отава е готова да предостави хуманитарна помощ и да помогне за уреждане на сирийския конфликт на дипломатическо равнище.\r\nЛидерът на партия \"Лигата\" и един от кандидатите за премиер на Италия, Матео Салвини, се обяви срещу бомбардиране на Сирия. Той също така даде да се разбере, че споделя мнението, че вината за използването на химическо оръжие се хвърля върху Дамаск преднамерено. (БТА)\n\r\n ", "date": "2018.04.12", "title": "Великобритания обмисля ракетни удари в Сирия"}
{"url": "https://www.dnes.bg/obshtestvo/2018/04/12/za-10-g-namaleli-sme-s-naselenie-kolkoto-oblast-burgas.373321", "text": "За 10-годишен период България е намаляла с над 416 хиляди души или с население приблизително с размерите на област Бургас, отчитат данни от анализ на Евростат за демографските тенденции в страните на ЕС.\r\nПрез 2007 г. в България са живеели 7 518 000 души, а през 2017 г. населението ни се е стопило до 7 101 859 души, показват данните на европейската статистика, което е спад с 416 хиляди души. Приблизително толкова е било и населението на област Бургас през миналата година, показват данните на НСИ.\r\nСпоред прогнозни данни на националната статистика негативната демографска тенденция ще продължи и през следващите години, като само след две години, през 2020 г., населението у нас ще спадне под 7 милиона и ще бъде около 6,9 милиона българи.\r\r\n                    \r\n                    През 2040 г. ще бъдем вече около 6 милиона, а първият спад под 5 милиона българи, се очаква да бъде през 2045 - 2050 г., съответно 5,9 и 5,8 милиона българи.\r\nПрез миналата година броят на българите на възраст 65 и повече години е бил 1,4 милиона души, или около 20 на сто от общия брой на българите.\r\nВ същото време броят на децата до 15-годишна възраст е бил около 1 милион, или около 14 на сто от общия брой на населението.\r\nОсновните изводи от анализите на НСИ показват, че с годините продължават процесите на намаляване и застаряване на населението у нас; намалява броят на новородените деца, както и общата раждаемост; увеличава се делът на възрастните хора за сметка на хората в трудоспособна възраст и младото поколение.\r\nЗа същия 10-годишен период населението в ЕС се е увеличило с 11,5 милиона души, показват данните на Евростат. През 2007 г. населението на ЕС е наброявало около 500 милиона души, докато през 2017 г. се е увеличило до над 511,5 милиона.\r\nВ европейски мащаб делът на възрастните хора над 65 години съставлява около 19 на сто от общия брой на населението в ЕС, като най-висок процент възрастни хора е регистриран в Италия - 22 процента, следват Гърция и Германия - по 21 процента и др. Общо в шест европейски страни, включително и България, делът на хората над 65 години надхвърля 20 процента от населението.\r\nКоефициентът на общата смъртност в ЕС е около 10 на сто, като с най-нисък дял на този коефициент са страни като Ирландия - 6,4 на сто, Кипър - 6,9 на сто и Люксембург - 7 на сто.\r\nКоефициентът на обща смъртност в ЕС е най-висок в България, Литва и Латвия - над 14 на сто, показва европейската статистика.\r\nВ същото време делът на най-младите хора в ЕС е като цяло около 16 процента, като най-висок е техният ръст в Ирландия - 22 процента и Франция - 18 процента.\r\nКато цяло трите най-големи европейски страни и икономики запазват положителна тенденция в демографски план за 10-годишен период: Германия стабилизира населението си в рамките на 82 милиона, докато Франция и Италия отчитат ръст, съответно Франция от 64 млн. души - до 66 милиона и Италия - от 58 милиона - до 60 милиона за 10-годишен период.\r\nВ съседна Гърция населението е намаляло с около половин милион за 10 години - от 11 млн. през 2007 г. - до 10,5 млн. през 2017 г. В Румъния спадът е още по-значим - от 21 млн. преди 10 години, сега в северната ни съседка има около 19,6 млн. души, като по неофициални данни около 2 млн. румънци са емигрирали и живеят в чужбина. \r\nНа другия полюс е тенденцията в съседна Турция, където само през миналата 2017 г. населението се е увеличило с 1 милион души и вече достига 80, 8 милиона жители, като там демографските показатели регистрират стабилен положителен ръст. (БТА)", "date": "2018.04.12", "title": "За 10 г.: Намалели сме с население колкото област Бургас"}
{"url": "https://www.dnes.bg/notifikacii/2018/04/12/mychat-ni-magnitni-buri-nai-silnite-shte-sa-v-petyk.373326", "text": "Геомагнитни бури ни тормозят от няколко дни и ще продължат да ни влияят до петък включително.\r\nПлазмените частици от последното слънчево изригване са достигнали Земята и това е причината за смущенията.\n\r\nНад България те са отчетени още в сряда през нощта между от 0 до 3 ч. За 24 часа скоростта на слънчевия вятър около Земята под влияние на “дългоживуща слънчева магнитно активна област” е нараснала от 450 км/с до около 570-580 км/с. Вчера тя бе приблизително 570 км/с и се очаква да мине 600 км/с, сочат данните на Центъра за слънчев и слънчево-земен мониторинг към БАН, цитирани от \"Труд\".\r\nВъв връзка с това най-интензивни ще бъдат “изригванията” в петък, когато почти през целия ден ще се отчитат малки магнити бури, показва прогнозата на gismeteo.com. Бури ще има и днес в часовете до обяд. Учените очакват те да са със средна мощност.\rНа хората, реагиращи остро на магнитните бури, се препоръчва да се въздържат от алкохол, мастни, пикантни и солени храни. Освен това е добре да се пият много течности, като акцент да се постави на слаби чайове, плодови напитки и вода. Не бива да се прекалява с физическото натоварване и с кафето. Вместо това се препоръчва да се прекарва време на открито и да се почива при възможност.\r\nУчените успокояват, че обстановката все пак се нормализира и няма условия за нови слънчеви изригвания по посока на Земята в следващите дни.\r\n ", "date": "2018.04.12", "title": "Мъчат ни магнитни бури! Най-силните ще са в петък"}
{"url": "https://www.dnes.bg/index/2018/04/12/receptata-dnes-zapyrjen-oriz-s-bob-i-zelenchuci.373227", "text": "\r\n250 г боб от консерва\r\n½ чаша ориз\r\n1 морков\r\n1 чушка\r\n1 глава лук\r\n2 скилидки чесън\r\n2 супени лъжици доматено пюре\r\n1 щипка червен пипер\r\n1 щипка сол\r\n1 щипка черен пипер\r\n1 супена лъжица зехтин\r\n1 дафинов лист\r\n1 щипка кимион\r\n1 супена лъжица оцет\r\n1 и ½ чаши зеленчуков бульон, разтворен\r\nмагданоз за поръсване\r\n \r\n\r\n \r\nОтцедете боба от маринатата и го измийте. Отцедете от водата. Измийте ориза, докато падне нишестето. Нарежете зеленчуците на ситни кубчета. Запържете лука, моркова и чушките в сгорещената мазнина в тиган на средна температура. Добавете намачкания чесън. Разбъркайте. В тигана добавете боба, доматеното пюре, подправките и оцета. Разбърквайте около 5 минути. Добавете ориза и бульона. Оставете да поври, докато оризът поеме течността. След това намалете котлона на слаб огън, похлупете с леко открехнат капак и оставете да се готви за около 30 минути. От време на време разбърквайте, за да не загори. Преди сервиране поръсете със стръкчета магданоз.\r\n \r\n", "date": "2018.04.12", "title": "Рецептата Dnes: Запържен ориз с боб и зеленчуци"}
{"url": "https://www.dnes.bg/notifikacii/2018/04/12/oon-situaciiata-okolo-siriia-moje-da-izleze-ot-kontrol.373325", "text": "Генералният секретар на ООН Антониу Гутериш изрази опасение, че ситуацията около Сирия може да стане некотролируема. Това се казва в изявление, разпространено от пресслужбата му, цитирано от ТАСС.\n\r\n\"Вчера (във вторник) изразих недоволството си от съобщенията за продължаващо използване на химически оръжия в Сирия. Аз също така много внимателно следя развоя на ситуацията в Съвета за сигурност на ООН и съжалявам, че той засега не може да постигне съгласие по този въпрос\", посочи Гутериш.\n\n\r\nТой допълва, че отново е споделил си с постоянните представители на петте постоянни членки на съвета дълбокото си безпокойство за рисковете от сегашната ситуация, която той определя като задънена улица.\r\n\"Подчертах и необходимостта да се избягва излизане на ситуацията извън контрол\", каза Гутериш. \r\n\"Нека не забравяме, че в крайна сметка нашите усилия трябва да бъдат насочени към прекратяването на страшните страдания на сирийците\"=\n\r\nКувейтската авиокомпания \"Кувейт еъруейз\" съобщи, че спира полетите си до ливанската столица Бейрут заради намерението на САЩ да нанесат военен удар по съседната на Ливан Сирия.\n\r\nБританските военновъздушни сили се намират в бойна готовност за нанасяне на възможен удар по Сирия, съобщи вестник \"Таймс\", като се позова на правителствен източник в Обединеното кралство. \"Имаме самолети (в кипърската база на британските военновъздушни сили) Акротири\", каза източникът. \"Готови сме.\"\r\n/БТА/\r\n ", "date": "2018.04.12", "title": "ООН: Ситуацията около Сирия може да излезе от контрол!"}
{"url": "https://www.dnes.bg/rusia/2018/04/12/iuliia-skripal-ne-iska-pomosht-ot-rusiia-a-dali-e-taka.373327", "text": "Юлия Скрипал, отровената миналия месец заедно с баща си - бившия разузнавач Сергей Скрипал, заяви, че не иска да се възползва от предложените й услуги на руското посолство в Лондон. Това се казва в разпространено от нейно име чрез британската полиция, цитирано от Ройтерс.\n\r\nВ него се допълва, че състоянието на баща й остава сериозно, както и че тя все още страда от последиците от използваното срещу тях нервнопаралитично вещество. Нападението предизвика една от най-големите кризи след Студената война в британско-руските отношения.\n\r\n\"Имам достъп до семейството и приятелите си и бях уведомена за своите конкретни лица за свръзка в руското посолство, които учтиво ми предложиха да ми помогнат по всеки възможен за тях начин\", посочи Юлия Скрипал. \"Към момента не искам да се възползвам от техните услуги, но ако размисля, знам как да се свържа с тях.\"\r\r\n                    \r\n                    Преди това руското посолство в Лондон беше заявило, че не му предоставят консулски достъп до 33-годишната Юлия Скрипал.\n\r\nВ понеделник тя беше изписана от болницата в Солсбъри, където по думите й била лекувана от хора с богат опит и към нея било проявено любезно отношение.\n\n\n\r\nЮлия Скрипал заяви, че не е достатъчно укрепнала здравословно, за да даде интервю за медиите, и допълни, че представените от братовчедка й пред руските медии изказвания не са нито нейни, нито на баща й.\r\n\"Благодаря на братовчедка си Виктория за загрижеността й за нас, но моля да не ме посещава, нито да опитва да ме търси за момента\", се казва в изявлението.\r\nРуското посолство в Лондон обаче се съмнява, че разпространеното снощи от Скотланд ярд изявление от името на Юлия Скрипал действително е било написано от рускинята. Това се казва в съобщение на страницата в интернет на дипломатическата мисия, цитирано от ТАСС.\r\n\"Както преди, искаме да бъде удостоверено, че изявлението действително е на Юлия. Съмненията за това са големи\", заяви посолството. То допълва, че е видно, че текстът е съставен по начин да подкрепя официалните изявления на британските власти и едновременно да изключи всякаква възможност за контакт на Юлия Скрипал с външния свят - \"с консули, журналисти и роднини\".\r\nСлед нападението от 4 март Юлия и Сергей Скрипал бяха в критично състояние в продължение на седмици, но впоследствие започнаха да се подобряват здравословно, припомня БТА.\r\nВеликобритания обвини Русия, че стои зад нападението с нервнопаралитичното вещество. Западни правителства, включително американското, изгониха над 100 руски дипломати. Русия отхвърли всякакво участие в отравянето и отговори реципрочно на експулсиранията на дипломати.", "date": "2018.04.12", "title": "Юлия Скрипал не иска помощ от Русия. А дали е така?"}
{"url": "https://www.dnes.bg/za-da-se-razbirame/2018/04/12/koi-sa-nai-golemite-lyji-za-braka-i-zashto-ne-sa-verni.373304", "text": "Бракът за все повече съвременни двойки се превръща в табу. Много хора предпочитат да живеят на семейни начала вместо да минат под венчило, защото смятат, че бракът ще развали отношенията им, че е нещо прозаично и излишно.\r\nЗа това схващане помагат редица погрешни вярвания, които се разпространяват между хората. Лъжливите твърдения за брака могат да разклатят вярата в него и да разколебаят много двойки да узаконят любовта си.\r\nКои са най-големите лъжи за брака и защо не са верни?\r\n\r\nЕдна от най-големите заблуди за брака е, че той слага край на вълнуващия, непредсказуем, страстен и удовлетворяващ секс.\r\nСпоред много специалисти по брачно консултиране, а и според двойки, живеещи в щастлив и хармоничен брак, сексът след минаването под венчило е още по-хубав, защото двойките познават всяко кътче от тялото си и вече знаят как да си доставят удоволствие.\r\r\n                    \r\n                    Брачните двойки, които имат деца, също споделят, че сексът е вълнуващ, когато трябва да се крият и да измислят всевъзможни тайни местенца, на които да откраднат миг страст за себе си.\r\nНякои партньори успешно прилагат тактиката на определяне на срещи на неутрална територия, на която децата нямат достъп. Това стимулира тръпката и увеличава интимността.\r\n", "date": "2018.04.12", "title": "Кои са най-големите лъжи за брака и защо не са верни?"}
{"url": "https://www.dnes.bg/notifikacii/2018/04/12/sektor-izdirvane-kym-mvr-peshkom-podir-prestypnicite.373328", "text": "Издирвачи търсят бегълци с градския транспорт, разказват пред \"Монитор\" служители от сектор \"Издирване\" към МВР. \r\nПричината била, че униформените рядко имат право на служебни автомобили. Дори да разполагали с такива, те нямали предвидени пари за гориво и поради тази причина ползвали услугите на рейсове, автобуси и метро. \r\nСлучвало се дори да използват личните си коли, за да стигнат до някой адрес. \r\nОсвен това бройката им била пренебрежимо малка. Само в столицата в деветте районни управления имало по двама-трима души, които са ангажирани с намирането на бегълците от правосъдието, в останалите районни бройката им била още по-малка. \r\nТака общата цифра показва, че само за обявените за общодържавно издирване към днешна дата над 1120 души, отговаряли не повече от 100 униформени.", "date": "2018.04.12", "title": "Сектор \"Издирване\" към МВР: Пешком подир престъпниците!?"}
{"url": "https://www.dnes.bg/notifikacii/2018/04/12/shofiorka-potroshi-baba-karala-na-zaden-hod.373338", "text": "78-годишна пешеходка е блъсната от лек автомобил на ул. \"Ген. Леонов\" във Враца, съобщиха от ОДМВР в града. \r\nСигналът за инцидента е подаден на 11 април 2018 г. около 16:35 часа.\r\nЛек автомобил \"Фолксваген Поло\", управляван от 33-годишна жена, при движение на заден ход, блъснал възрастната пешеходка.\r\nЖената е транспортирана в болница от водачката на лекия автомобил. \r\nПробата за алкохол на шофьорката е отрицателна.", "date": "2018.04.12", "title": "Шофьорка потроши баба. Карала на заден ход!"}
{"url": "https://www.dnes.bg/stranata/2018/04/12/dynki-teniski-hvanaha-kontrabanda-za-60-hil-ot-turciia.373349", "text": "Над 8 хил. контрабандни текстилни изделия са задържани на ГКПП-Капитан Андреево.\r\nСтойността им е близо 60 000 лева, съобщиха от Агенция \"Митници\".\r\nКонтрабандната стока е открита в товарен автомобил с турска регистрация, влизащ от Турция.\r\nПред митническите служители шофьорът е представил редовни документи за превозвана групажна стока, включваща текстилни изделия и други стоки. Камионът е селектиран за проверка с рентгенова апаратура. \r\nПри последвалата физическа проверка са открити недекларирани 8011 тениски, къси панталони, дънки и др. Част от артикулите са със знаци на регистрирани търговски марки.\r\nКонтрабандната стока е задържана. По случая е образувано досъдебно производство.", "date": "2018.04.12", "title": "Дънки, тениски... Хванаха контрабанда за 60 хил. от Турция"}
{"url": "https://www.dnes.bg/za-da-se-razbirame/2018/04/12/rojdenata-data-razkriva-haraktera-koga-ste-rodeni.373303", "text": "На коя дата сте родени? А искате ли да разберете повече за себе си и живота си? В следващите редове ще видите различни дати, на които отговарят определени числа. Намерете вашето, вижте характеристиките и това с кои други числа си съвпадате най-добре.\r\nХората, родени на 1, 10, 19 и 28 от всеки месец са номер 1.\r\nРодените на 2, 11, 20 и 29 дата на всеки месец са номер 2.\r\nРодените на 3, 12, 21 и 30 от всеки месец са номер 3.\r\n4-ти, 13-ти, 22-ри и 31-ви на всеки месец са номер 4.\r\n5-и, 14-и и 23-и от всеки месец са номер 5.\r\n6-и, 15-и и 24-и на всеки месец са номер 6.\r\n7-и, 16-и и 25-и на всеки месец са номер 7.\r\n8-и, 17-и, 26-и на всеки месец са номер 8.\r\r\n                    \r\n                    Хората, родени на 9-и, 18-и и 27-и на всеки месец са 9.\r\n\r\nВие сте умна и забавна личност, упорити сте, честни, трудолюбиви и конкурентоспособни. Може да се каже, че сред вашите приятели сте най-известните и това ви харесва. Не ви липсва увереност и почти винаги проявявате независимостта си. През младежките си години няма да ви липсват любови, но за брак сте склонни да помислите на по-късен етап.\r\nИмате много таланти, които можете да приложите във всяка област. За съжаление около вас винаги ще има хора, които ще се опитат да ви свалят, защото ви завиждат. Ако създадете семейство то ще бъде хубаво със стабилен партньор.\r\nВашите най-добри съвпадения са с числа 4, 6, 8, а с 3, 5, 7 са добри.\r\n", "date": "2018.04.12", "title": "Рождената дата разкрива характера! Кога сте родени? "}
{"url": "https://www.dnes.bg/usa/2018/04/12/izletial-e-samolet-na-strashniia-syd-pentagonyt-mylchi.373358", "text": "Министерството на отбраната на САЩ не потвърждава и не опровергава данните, че вчера е излетял от базата си един от американските самолети Е-4В, представляващи т. нар. Национален въздушен оперативен център. Ведомството не разкрива никаква допълнителна информация в тази връзка. Това съобщи за ТАСС Том Кросън от пресслужбата на Пентагона, предаде агенцията.\r\nДанни за полета на Boeing Е-4В Найтуоч, предполагаемо излетял от базата Райт Патерсън в щата Охайо, бяха разпространени в Тwitter от сайта CivMilAir, проследяващ движението на някои видове военни и граждански самолети.\n\r\nАмериканските медии наричат летателните апарати, изпълняващи ролята на национален въздушен оперативен център, Самолети на Страшния съд, защото се предвижда да бъдат използвани по-специално в случай на ядрен военен конфликт.\r\n                    \r\n                    \r\n\"С цел да се предоставя пряка подкрепа на президента, министъра на отбраната и Съвета на началник-щабовете най-малко един Е-4В (. . .) винаги, седем дни от седмицата се намира по 24 часа от денонощието в състояние на тревога на една от множеството подбрани бази в света с екипаж, който следи развитието на събитията в глобален мащаб\", цитира агенцията справка на американските ВВС.\n\r\nВ документа се уточнява, че тези самолети разполагат със защита от електромагнитни импулси и въздействие, произтичащо от употреба на ядрени оръжия, екипирани са с най-модерна комуникационна техника, могат да бъдат зареждани с гориво във въздуха и да превозват до 112 души.\r\n/БТА/\r\n ", "date": "2018.04.12", "title": "Излетял е \"самолет на Страшния съд\"? Пентагонът мълчи!"}
{"url": "https://www.dnes.bg/cars/2018/04/12/ideia-e-kolite-bez-ekotaksa-za-po-starite-skacha.373334", "text": "Обмисля се промяна на екотаксата за новите и старите автомобили. \"За електроавтомобилите няма да има  екотакса, за хибридите ще бъде много намалена, за новите коли също ще  бъде намалена, тези които са до 5 години ще бъде запазена, а за  по-старите ще бъде увеличена\", обясни министърът на околната среда и водите Нено Димов пред БНТ.\r\n\"Ще обхванем и тежки превозни средства\", каза Димов и допълни, че над 1 млн. автомобила в България са над 20-годишни. Ще има много завишени изисквания към автомобилите на самия технически преглед от гледна точка на опазването на околната среда.\n\n\n\n\n\r\nПо повод екостикерите той обясни, че те ще са на база на евронормите на автомобила.\r\r\n                    \r\n                    Той определи забраната за джижение на дизелови автомобили в някой европейски страни като изкривяване на пазара. \"Това изкривяване дава ефект в друга част, където тази забрана я няма. За да имаме единен пазар, това изкривяване трябва да бъде регулирано на ниво Европейски съюз\", смята той..\r\nПо думите му държавите, които въвеждат такива забрани, да имат и отговорността за тези коли. \"Може би е правилно от тяхна гледна точка, но ако искаме да имаме отворен пазар, това трябва да бъде тяхно задължение, а не задължение на страните, които не изкривяват пазара\", каза министърът.\r\nПо темата за мръсния въздух у нас министър Димов обясни, че резултати се постигат, но не така бързо, както ни се иска.\r\n\"За първи път, откакто България е в ЕС, темата се повдига на толкова високо ниво. Този проблем не е само в България и не може да намерим единно решение. Има доста различни причини за замърсяване на въздуха\", каза той  и заяви, че гражданите трябва да променят начина си на живот, защото те са потърпевши.\n\r\nПо думите му най-големият проблем е битовото отопление. \"Имаме за цел към следващия отоплителен сезон да сложим изисквания към твърдите горива, които се продават на пазара. Това е първата стъпка. Втората е екодизайнът. Отоплителните тела трябва да отговарят на определени стандарти и изисквания на екодизайна, така че да имат много по-голям коефициент на полезно действие\", добави министърът.\n\r\n\"Когато отпадък стане суровина, просто няма да бъде изгодно да се гори. За съжаление, това е проблем на рециклиращите предприятия. Ние не може до всяка кофа боклук да сложим полицай. Има неща, които ще се случат по-бавно\", обясни Нено Димов относно горенето на отпадъци.\n\r\nТой определи въздухът, който дишаме днес в София, като по-чист от този, който сме дишали преди 6 години.\r\nПо думите му има различни причини за замърсяването на въздуха в Европа, като даде пример с Кипър, където имат проблем със завишени нива на фини прахови частици, идващи от Сахара.\n\r\nТрябва да се вземат мерки на четири нива, призова министър Димов - европейско, национално, местно, лично.", "date": "2018.04.12", "title": "Идея: Е-колите без екотакса, за по-старите – скача!"}
{"url": "https://www.dnes.bg/stranata/2018/04/12/misiia-bylgariia-razkazva-na-sveta-istoriiata-ni.373342", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nБългария започва да представя на света богатото си културно-историческо минало с обиколки в чужди държави. С тежката отговорност да рекламират хилядолетното ни минало са се нагърбили двама авантюристи - проф. Николай Овчаров и проф. Пламен Павлов.\r\nНакъде ще поеме проектът \"Мисия България\" след първите посетени страни и как научно се покоряват цели 10 държави за 2 месеца?\n\r\nПо думите на проф. Николай Овчаров идеята за \"Мисия България\" му хрумва октомври миналата година, а след съвещание с министъра на външните работи Екатерина Захариева проектът вече е факт.\n\r\n\"С проф. Павлов вече обиколихме 4 държави вече. Мисията като цяло се състои от 4 етапа. За 10 дена обиколихме 4 държави. Разказахме за историята на България в Русия, Молдова, Белгия и Армения и всичко мина страхотно\", отбеляза археологът в \"България сутрин\".\r\n                    \r\n                    \r\nСега мисията потегля към Китай, където историците ще наблегнат именно на прабългарите и културно-историческия туризъм, който може да се практикува в България.\n\r\n\"След Китай отиваме в Гърция, а след това Кипър. Там ще говорим за Византийската империя, а накрая завършваме експедицията в Западна Европа и Западните Балкани. Изолирали сме съвременната история\", уточни професорът пред \n\r\nПо думите му най-вероятно \"Мисия България\" ще продължи да действа и след края на председателството. Има вероятност и да се създаде неправителствена организация.", "date": "2018.04.12", "title": "\"Мисия България\" разказва на света историята ни"}
{"url": "https://www.dnes.bg/world/2018/04/12/razuznavatelni-samoleti-na-sasht-na-ostrov-krit.373367", "text": "Два американски разузнавателни самолета са кацнали на летище \"Никос Казандзакис\" в град Ираклион на остров Крит, предаде гръцкият телевизионен канал Скай.\n\r\nЕдиният от самолетите МС-12S EMARSS e бил с граждански отличителни знаци, а другият МС-12 Liberty - с отличителни знаци на американските военновъздушни сили.\n\r\nМедията коментира, че това се случва в момент, когато облаците над Източното Средиземноморие са започнали да се сгъстяват заради очертаващ се удар на САЩ и Франция в Сирия и заради нарастващия войнствен климат с Русия.\n\n\r\nОтбелязва се, че кацналите на остров Крит американски самолети са били използвани в мисии в Афганистан и Ирак. Според Скай други такива, но по-малки самолети са участвали и в операции на САЩ в Африка и Латинска Америка.\r\n                    \r\n                    \r\nДе факто с тези самолети се събира разузнавателна информация благодарение на инсталираните върху тях мощни радиолокационни системи и сензори.\n\r\nПозовавайки се на \"Таймс\", руската агенция ТАСС предаде, че британските военновъздушни сили в Кипър се поставени в състояние на повишена готовност за нанасяне на възможни удари срещу Сирия.\n\r\nАгенцията цитира също Би Би Си, която вчера съобщи, позовавайки се на собствени източници, че британският премиер Тереза Мей била готова да се присъедини към военните действия срещу правителствените сили в Сирия, без да търси одобрението на британския парламент.\n\r\nПо сведения на \"Дейли телеграф\" Тереза Мей се разпоредила британски подводници да навлязат към бреговете на Сирия на разстояние един ракетен удар, посочва ТАСС.  \r\n/БТА/", "date": "2018.04.12", "title": "Разузнавателни самолети на САЩ на остров Крит"}
{"url": "https://www.dnes.bg/balkani/2018/04/12/niu-iork-taims-balkanite-sa-proben-teren-v-novata-studena-voina.373355", "text": "Балканите, където започна Първата световна война, се превърнаха в пробен терен в новата Студена война с Русия, пише белградският вестник \"Вечерне новости\", позовавайки се на оценки на анализатори, публикувани в \"Ню Йорк таймс\".\n\r\nЕкспертите посочват, че Русия разширява своето влияние и повишава етническото напрежение в страните, които се надяват да влязат в Европейския съюз, поради което Брюксел съживи плановете за разширяване.\n\r\nИзследователят от Института по международни отношения в Прага Марк Галеоти казва, че след обединената реакция на Запада на отравянето на бившия двоен агент Сергей Скрипал във Великобритания „Балканите станаха още по-важни“. \r\n                    \r\n                    \r\n„Русия търси начини за отговор, които да бъдат асиметрични и които биха осигурили възможности за Москва“, казва Галеоти. \n\r\nВ материал за Европейския съвет по външните отношения той оценява, че „Русия гледа на Балканите като на бойно поле за своята „политическа война“ в стремежа си да пренасочи вниманието и да създаде „потенциални жетони за преговори с ЕС“. \n\r\nЧарлз Каплан, директор за Европа в Съвета по национална сигурност в Белия дом по времето на Барак Обама, казва, че „руснаците използват възможността в последната част от Западна Европа, която продължава да е политически дисфункционален“. \n\r\nСитуацията на Балканите прилича донякъде на Украйна, където Русия първо прие приближаване на Киев към ЕС, но не и към НАТО, а след това промени позицията си, което доведе до свалянето на проруския режим и анексията на Крим. \n\r\nНа Балканите наддаването с Русия има потенциала да посее нова нестабилност в региона, който продължава да се възстановява от войните през 90-те години, при които се разпадна Югославия, посочва „Ню Йорк таймс“. \n\r\nБосна и Херцеговина, някак си обединена в края на войната през 1995 г., продължава да представлява крехка конструкция, подкопавана от корупция, слабо ръководство, етническо и междунационално напрежение, което е метафора за Балканите, посочва изданието. \n\r\nТова е една от ключовите точки, които Русия се стреми да използва, каза Капчан, добавяйки, че останалите са Македония, Косово и Сърбия. \n\r\nЕС даде нов шанс на страните от Западните Балкани да се присъединят, но никой не вярва, че тези страни са готови за ЕС, пише „Ню Йорк таймс“. \n\r\nИзданието посочва, че с излизането на Великобритания от ЕС и опитите на Русия да се възползва от пукнатините в региона ЕС представи подробен план за Балканите, при което Сърбия и Черна гора може да влязат в ЕС до 2025 г. \n\r\nМеждувременно от Балканите се заинтересуваха и американците. \n\r\nНовият интерес на Вашингтон произтича от загрижеността заради разширяването на руското влияние, посочва Рос Джонсън от Центъра „Уилсън“, допълвайки, че Конгресът на САЩ иска от Пентагона да представи „оценка за сътрудничеството между Западните Балкани и Русия в областта на сигурността“. \n\r\nГалеоти оценява, че Русия се опитва да намери своето място в правителствата и компаниите в Западните Балкани, така че, когато тези страни влязат в ЕС, да внесат там и руското влияние. \n\r\n„Политиката на ЕС като цяло беше да се подкрепя онова, което държи Западните Балкани мирни. Това е много опасно и създава съвършено обкръжение за Москва да играе игрите си“, казва Галеоти. \n\r\nТой, както и други анализатори, казват, че Брюксел трябва да предложи повече и когато става дума за моркова, и когато става дума за тоягата – чрез предлагане на истински инициативи за институционални реформи и истински наказания за тяхното неизпълнение. \n\r\nБивш американски официален представител, пожелал анонимност, каза, че Балканите са новото бойно поле на Студената война и добави, че Брюксел е бил прекалено твърд в начините, по които се е опитвал да поддържа движението на региона по правилния път. \n\r\nТой каза, че реформи са били провеждани само когато Брюксел и Вашингтон са работили заедно за това лидерите да бъдат накарани да се откажат от старите си навици с корупцията, политизираната съдебна система и руските компании, които се опитват да поемат ключовата инфраструктура и медиите. \n\r\nКарчан е донякъде оптимист. Той казва, че всички знаят как ще завърши историята – с интегриране на всички бивши югославски републики в ЕС, като въпросът е само кога. \r\n ", "date": "2018.04.12", "title": "\"Ню Йорк таймс\": Балканите са пробен терен в новата Студена война"}
{"url": "https://www.dnes.bg/izlojbi/2018/04/12/jivopista-na-vladimir-goev-koiato-nosi-duhovnost.373361", "text": "Изложба - живопис на Владимир Гоев се открива в галерия \"Сезони\" от 16 до 30 април. Акад. Светлин Русев казва, че експозицията е своеобразно завръщане на автора във време, което все повече ще има нужда не от привидни, а от истински мерки за духовност.\n\r\n\"Въпреки превратностите на времето Владимир Гоев успя да съхрани и развие една деликатна и изтънчена живопис, изведена до лична поетика, която ни говори с езика на тишината, на човешки преживяната природа, с езика на онази невидима духовност, която преди да се роди в пространството на картината – живее в сърцето на художника. \n\r\nЗагърбил суетните амбиции, съхранил артистичните си илюзии, приел природата не в нейната привидност, а в нейния вътрешен живот, Владимир Гоев се завръща със сиво-сребристите изгреви и залези, с простотата на изпълнението и дълбочината на човешките състояния.\r\n                    \r\n                    \r\nА за тези, които го познаваха, Владо беше от хората, които отстояваха едно по-ново, по-съвременно изкуство, поддържаше, по-точно воюваше, за правото на младите да бъдат млади и правото на изкуството да живее по неписаните закони на личностната и творческа свобода\" - казва още Светлин Русев.\r\n ", "date": "2018.04.12", "title": "Живописта на Владимир Гоев, която носи духовност"}
{"url": "https://www.dnes.bg/obshtestvo/2018/04/12/iskash-da-gledash-kuche-vkyshti-pyrvo-psihotest.373336", "text": "Куче не трябва да се води куче без каишка, независимо колко е добро, настояха експерти.\r\nСпоред треньора на кучета Николай Василев малко са хората, които си преценяват възможностите и са наясно дали могат да се справят с определена порода.\n\n\n\r\nОтглеждането на ротвайлери в апартаменти било често явление у нас, обясни той пред bTV, след като в понеделник, около 18 часа, в двора на столичното 121-во училище ротвайлер нахапа 6-годишно дете.\r\nСпоред Василев обаче не трябва да има забрана за определени породи, а по-скоро психотест на бъдещите им стопани.\r\n100 лева е глобата за разхождане на куче в училище. Как се събират глобите обаче в Столичния инспекторат няма информация.\r\r\n                    \r\n                    От началото на годината са проверени 651 собственици на кучета, като са глобени 39 от тях, съобщиха от Столичната община.\r\nНай-честото нарушение е разхождане на кучето без повод, липсващ паспорт, както и замърсяване на околната среда.\r\nСигналите са ухапвания са срещу породи като ротвайлер, стафордширски териер и питбули.", "date": "2018.04.12", "title": "Искаш да гледаш куче вкъщи – първо психотест!"}
{"url": "https://www.dnes.bg/notifikacii/2018/04/12/ekshynyt-v-loveshko-bashta-i-sin-streliali-po-policaia.373370", "text": "Баща и син наркотрафиканти са стрелците, ранили полицай край Луковит.\r\nКакто Dnes.bg писа екшънът се разиграл при операция за задържане на разпространители на дрога в ловешкото село Петровене.\n\r\nПростреляният полицай е ранен в рамото и вече е настанен във Военномедицинската академия в София. \r\nСъстоянието му не е тежко и няма опасност за живота му, съобщи bTV.\r\nПрестрелката възникнала, когато групата за задържане опитала да арестува бащата и сина. При опита да бъде задържан синът, бащата открил огън по полицаите с боен пистолет.\r\nВ крайна сметка арестувани са били трима души, а полицейската операция в района продължава.", "date": "2018.04.12", "title": "Екшънът в Ловешко: Баща и син стреляли по полицая"}
{"url": "https://www.dnes.bg/obshtestvo/2018/04/12/s-naslada-kym-jivota-s-lukanka-i-muzika-do-105-godini.373369", "text": "Телешки луканки и свинско месо са помогнали на дядо Георги да доживее до 105 години.\n\r\nСтолетникът от пловдивското село Бенковски е един от най-възрастните българи, а причина за дълголетието си открива в обилното похапване.\n\r\n\"Всичко е било по норма в живота ми - хранене, спане, ядене. Правя луканки от телета, защото много ги харесвам. И големи прасета съм колил. Храня се много богато. Макар че никога не съм бил богат, трапезата ми винаги е била богата. И преди е било така, и сега е така\", споделя пред \"България Днес\" дядо Георги.\n\r\nВъзрастният мъж няма тайна за дълголетието, но вярва, че добрата храна помага за пълноценен живот. Обича да казва, че уважава лекарите, но никога не купува лекарствата, които му изписват. \r\n                    \r\n                    \r\n\"Заболя ме сърцето преди години и ми изписаха хапчета. Но не ги взех, а вместо това за година изядох една тенекия мед. Сега имам сърце като камък\", разказва столетникът от Бенковски.\n\r\nДядо Георги е преминал през много трудности в живота си. Надживял е Първата и Втората световна война. \n\r\n\"Карах лекарства на войниците на фронта. Трябваше да се движа 40 метра до окопите. Всеки ден беше напрежение\", спомня си дядо Георги и с ужас се присеща как хора са загивали пред очите му. В казармата работел като готвач, но най-дълго се изявявал като овчар.\n\r\nДруг труден период от дългия му живот е, когато се скарва с баща си и спират да си говорят 10 години. След десетилетие се срещнали и поговорили, а родителят му се извинил.\n\r\nСлед смъртта на съпругата му започнала да го мъчи самотата. \n\r\n\"Много рано ме остави, 36 години съм сам, все гледам тавана\", добавя с тъга столетникът, на когото му липсва много и движението. До 90-ия си рожден ден карал активно колело, но след това спрял и сега повече време се застоява на едно място.\n\r\nВъпреки преклонната си възраст, дядо Георги вече планира празненството за следващия си рожден ден. \n\r\n\"Ще си поканя най-своите хора да празнуваме. Ще ми свири и музика\", бленува столетникът.", "date": "2018.04.12", "title": "С наслада към живота: С луканка и музика до 105 години"}
{"url": "https://www.dnes.bg/usa/2018/04/12/dyrjavata-se-zadeistva-speshni-razgovori-sys-sasht-za-jeliaz.373371", "text": "Българското външно министерство е предприело спешни действия около случая с поисканата от САЩ екстрадиция на Желяз Андреев. Това е станало по разпореждане на премиера Бойко Борисов.\r\nПо указания на вицепремиера и министър на външните работи Екатерина Захариева зам.-министър Юрий Щерк е поканил на среща американския посланик в София Ерик Рубин, съобщиха от пресцентъра на МВнР.\r\nПо настояване на Захариева и посланикът ни във Вашингтон Тихомир Стойчев е поискал спешно да бъде приет от заместник помощник държавния секретар за Европа Матю Палмър за изясняване на исканията на американската страна.\n\n\n\r\nЕкстрадицията на български граждани за САЩ се регулират от Закона за екстрадицията и европейската заповед за арест и от Договора за екстрадиция между правителствата на Република България и САЩ, ратифициран на 23 април 2008 година, влязъл в сила на 21 май 2009 г., припомнят от МВнР.\r\r\n                    \r\n                    На основание чл. 20 т. 1 от Договора МВнР ще поиска консултации между Департамента по правосъдие на САЩ и Министерството на правосъдието на Република България.\r\nКонкретното искане за екстрадиция на Желяз Андреев е постъпило във Върховната касационна прокуратура по линия на международното полицейско сътрудничество.\r\nОт МВнР припомнят и че решението за екстрадиция е от компетенциите на съдебната власт.\r\nЖеляз бе пуснат срещу \"подписка\" от добричкия арест вчера. Младият мъж е обвинен, че е изнасял, въпреки ембаргото, авиочасти за Сирия като служител в отдел \"Продажби\" в българския офис на американската компания AW Tronics.\r\nЖеляз е категоричен, че не е знаел какво прави, той е бил на най-ниското ниво във фирмата и е изпълнявал задачи по списък.", "date": "2018.04.12", "title": "Държавата се задейства: Спешни разговори със САЩ за Желяз"}
{"url": "https://www.dnes.bg/health/2018/04/12/neka-proletnoto-pochistvane-zapochne-otvytre.373375", "text": "Човешкото тяло действа като гъба – може да абсорбира всяко химично съединение, на което е иложено за по-дълго време. А през зимата, и особено през мръсна зима като отминалата току-що, опасните токсини, които тялото ни беше изложено, бяха в рекордни количества. Затова пролетното почистване тази година трябва да започне отвътре навън, т.е. с една ефикасна детоксикация на организма. \r\nДобрата новина в случая е, че както зимните замърсители идват от средата около нас, така и пролетното решението също се намира там – в природните билки. Има няколко от тях, които експертите препоръчват като ефикасни средства за прочистване на организма от натрупаните замърсители, попаднали в него чрез храната или въздуха. В най-голямата си част това са въглеводороди, прахови частици, акриламиди, соли на арсена и оловото и други органични и неорганични съединения.\r\n \r\n\r\nТя съдържа високи дози от биоактивното вещество куркумин, което притежава изявени противовъзпалителни, антиоксидантни и най-важното – детоксикиращи свойства. Куркуминът буквално изсмуква токсините и ги изнася от организма. Еднакво ефикасен е при вътрешно и външно приложение.\r\n \r\n", "date": "2018.04.12", "title": "Нека пролетното почистване започне отвътре"}
{"url": "https://www.dnes.bg/notifikacii/2018/04/12/ozho-otrovata-za-skripal-nevrotoksichno-veshtestvo.373399", "text": "Анализите на четири лаборатории към Организацията за забрана на химическите оръжия (ОЗХО) потвърдиха британските заключения за нервнопаралитичното вещество, използвано миналия месец за отравянето в Англия на бивш руски двоен агент и дъщеря му. Това съобщи Ройтерс, като се позова на публикувано днес резюме на резултатите.\n\n\n\r\nНа 12 март британският премиер Тереза Мей заяви, че Сергей и Юлия Скрипал са били отровени с военен тип невротоксичен агент от група отровни вещества, наречена \"Новичок\", разработени в Съветския съюз през 70-те и 80-те години на миналия век.\n\r\nСледователите от ОЗХО потвърждават заключенията на Обединеното кралство във връзка с идентичността на токсичния химикал, използван в Солсбъри, се казва в резюмето, цитирано от Асошиейтед прес. \r\nВ него се отбелязва, че веществото е с висока степен на чистота. \n\r\nВ резюмето названието \"Новичок\" не фигурира, но се казва, че подробностите за токсина са описани в пълния секретен доклад за анализите. \n\r\nИзточникът на веществото не е посочен.\n\r\nВеликобритания обвинява Русия за отравянето, а Москва отрича да има нещо общо и подчертава, че Лондон не е подкрепил твърденията си с нито едно доказателство.\r\n \r\n/БТА/\r\n ", "date": "2018.04.12", "title": "ОЗХО: Отровата за Скрипал – невротоксично вещество"}
{"url": "https://www.dnes.bg/politika/2018/04/12/novo-obedinenie-vdiasno-novi-politapetiti.373381", "text": "\n\r\nНов десен политически проект се обяви за алтернатива на управлението на ГЕРБ и Бойко Борисов. \n\r\nВ \"Демократична България\" се обединиха три от досегашните десни партии - \"Да, България\", ДСБ и \"Зелените\".\r\n\"Борисов не се притеснява от БСП, защото те са му полезни, но се притеснява да не се роди автентична десница, защото тя ще му спука балона. Затова сме се събрали\", обяви лидерът на ДСБ Атанас Атанасов, цитиран от \"\". \r\nБившият правосъден министър Христо Иванов отсече, че новата политическа сила започва да дава управленски алтернативи.\r\r\n                    \r\n                    \"Знаем, че това обединение не е достатъчно, но то е арматурата, този съюз трябва да се разраства\", посочи той.\r\nВ експертни екип на новата коалиция влезе икономистът Георги Ганев, ексдепутатът Мартин Димитров, Радан Кънев, дипломатът Стефан Тафров, Мануела Малеева, Велизар Шаламанов, Тома Белев, Антоанета Цонева.\r\nЗа официалното обявяване на новия проект се събраха много от старите десни активисти. \r\nСред тяхбяха Екатерина Михайлова, Веселин Методиев, Асен Агов, Стефан Тафров, Александър Йорданов, Евгени Чачев, Трайчо Трайков, Юлия Берберян, Радан Кънев, Николай Ненчев, Методи Андреев и много други.\n\r\n ", "date": "2018.04.12", "title": "Ново обединение вдясно, нови политапетити..."}
{"url": "https://www.dnes.bg/sofia/2018/04/12/bageri-vyv-fakulteta-sybariat-nezakonni-postroiki.373398", "text": "Около 10 часа е започнала акция по събарянето на незаконни постройки на границата между кварталите \"Овча купел\" и \"Факултета\".\r\nПо данни на Столичната община до този момент са съборени около 20 постройки. На място има струпана полиция и жандармерия, предава .\r\nБагер пък разчиства от отпадъци и самото поле, което се намира на границата между двата столични квартала.\r\nХората в блоковете в комплекса \"Овча Купел\" се оплакват, че колкото често общината да премахва тези постройки, те отново се появяват.", "date": "2018.04.12", "title": "Багери във \"Факултета\": Събарят незаконни постройки"}
{"url": "https://www.dnes.bg/notifikacii/2018/04/12/gonka-v-nesebyr-patrulka-goni-podpiinal-shofior.373368", "text": "Гонка заради пийнал шофьор се е състояла в Несебър. Полицаи от местното Районно управление на полицията се опитали да спрат за проверка лек автомобил \"Тойота хайлукс\" с бургаска регистрация в квартал \"Черно море\", съобщиха от Областна дирекция на МВР в Бургас.\r\nДействието се разиграло към 01:50 часа тази нощ. Водачът на автомобила - 49-годишен мъж, вместо да спре, рязко натиснал педала на газта и продължил да се движи.\r\nАвтомобилът е последван от полицейския екип, като е спрян със светлинни и звукови сигнали срещу дом № 37 в квартала.\r\nПри извършената проверка е установено, че водачът шофира след употреба на алкохол с концентрация - 1,44 промила.\r\nМъжът е задържан в ареста за 24 часа. По случая е образувано бързо полицейско производство.", "date": "2018.04.12", "title": "Гонка в Несебър, патрулка гони подпийнал шофьор"}
{"url": "https://www.dnes.bg/akoshtete-vqrvaite/2018/04/12/kakvi-sa-tendenciite-pri-ejednevnoto-obleklo.373394", "text": "След като отговорихме на въпроса какво да облечем, когато ни предстои бизнес среща и въведохме границите и тенденциите в бизнес дрескода, дойде време за ежедневието.\r\nПроектът \"Облечи си Tialoto\" заедно с Tommy Hilfiger разкрива кои са основните тенденции, с които едновременно да бъдем модерни и практични през деня.\r\nОт известно време големите модни къщи налагат навлизане на спортната тенденция във висшата мода, което ражда симбиоза между красиво и удобно.\r\n \r\nКолекцията TommyXGigi и компонентите, създадени съвместно със супермодела, ни дават перфектна възможност да преминем през натовареното ежедневие с лекота и много, много стил.\r\n \r\n\r\n \r\nЗадължителни за пролет-лято 2018 са нежните и ефирни рокли, които съчетават спортни кройки и висококачествени материи. Джиджи Хадид и Tommy Hilfiger представят перфектната комбинация между класическата малка черна рокля, модернизирана за спортно ежедневие. Кройката от „дишаща“ материя осигурява удобство, а спортният елемент е имплементиран с ластични ленти, които едновременно акцентират на женствената фигура при талията и елиминират евентуално неудобство от пристягане.\r\n \r\n\r\n \r\nКолкото и високи да са температурите през деня, пролетните и летните дни също имат своите по-хладни вечери. За целта избрахме ефектно яке от колекцията TommyXGigi, което е решено в най-актуалния цвят за сезона – червеното. Стилното комбиниране става възможно с еднаквите ластични ленти – на роклята при талията, а на якето – на ръкавите. Освен че със сигурност ще привлечете всички погледи към себе си, ще изглеждате перфектно и ще ви бъде топло дори и при най-неочакваните промени в температурите.\r\n \r\n", "date": "2018.04.12", "title": "Какви са тенденциите при ежедневното облекло?"}
{"url": "https://www.dnes.bg/stranata/2018/04/12/zaginalite-na-trakiia-dete-mlada-jena-i-myj.373405", "text": "Момиченце на годинка и 7 месеца, мъж на 32 и жена на 22 години са загиналите на магистрала \"Тракия\" в района на Сливен. В лекия им автомобил \"Рено\", спрял в аварийната лента, се вряза \"Ауди\".\n\r\nСпоред разследващите, загиналите възрастни нямат роднински или семейни връзки. Мъжът е от Стара Загора, жената - самотна майка от Ямбол.\r\nЛеката кола, с която тримата са пътували в посока София, била взета под наем. Тя е с варненска регистрация, съобщи .\r\nС варненска регистрация е и лекият автомобил \"Ауди\", който към 2:30 часа тази нощ се врязал в спрялото в аварийната лента на магистралата \"Рено\".\r\r\n                    \r\n                    В него пътувал само шофьорът - мъж на 55 години от Варна. При удара той е ранен, състоянието му е сериозно, но нямало опасност за живота му.\r\nНастанен е в сливенската болница под полицейска охрана. Когато здравословното му състояние позволи, ще му бъде повдигнато обвинение за причинената от него катастрофа.\r\nЕдна от версиите е, че той е заспал на волана. Взета му е кръвна проба за алкохол и наркотици, резултатите от нея се очакват.\r\nЗловещата катастрофа стана на 267 километър на магистрала \"Тракия\" в посока София. Разследващите са затруднени да изяснят защо се е наложило помляният автомобил да спре в аварийната лента, тъй като всички от него са мъртви.\r\nТепърва предстои да бъдат изяснени още подробности около самоличността на жертвите и целта на пътуването им.\r\n ", "date": "2018.04.12", "title": "Загиналите на \"Тракия\": Дете, млада жена и мъж"}
{"url": "https://www.dnes.bg/rusia/2018/04/12/putin-u-nas-moje-bi-sled-krizata-v-siriia.373396", "text": "Руският посланик у нас Анатолий Макаров каза, че за посещение на президента Владимир Путин в България трябва да дочакаме край на кризата в Сирия.\r\n\"Още повече, че на територията на Сирия се намират много наши военни. Ние неведнъж казахме, че сме загрижени от развитието на ситуацията. При нанасяне на ударите срещу Дамаск, срещу нашите военни, ще вземем съответни мерки\", каза Макаров пред журналисти, цитиран от \"Фокус\".\n\n\n\r\nТой посочи, че Русия оценява позицията на България да не експулсира руски дипломати заради случая \"Скрипал\" като добре претеглена и конструктивна.\r\n\"Когато чух, че Тереза Мей е предложила да бъдат изгонени дипломати от всички европейски страни, това ме учуди. Възникваше въпросът с какво основание се прави това? Щом тя действа въз основа на така нареченото \"много вероятно\" и щом изискванията на презумпцията на невинността вече не съществуват, това е друга история“, заяви Анатолий Макаров.\r\r\n                    \r\n                    По думите му българското правителство е било подложено на същия натиск като останалите в ЕС, но страната ни е заела \"претеглена позиция\", а премиерът Бойко Борисов е проявил своята политическа мъдрост, като е поискал да разбере мотивите.\r\nДипломатът каза още, че Русия не е искала смъртта на семейство Скрипал. \"Смятаме това за един терористичен акт срещу гражданите на Русия, защото този г-н Скрипал има руско и британско гражданство, а неговата дъщеря е чиста гражданка на Русия\", заяви Макаров и обърна внимание, че Русия също е искала да участва в разследването на случая, но е получила отказ.\r\n\"На фона на това, че Русия е обвинявана, че е използвала това бойно отровно вещество, във Великобритания се създава другата ситуация, че Русия би могла да си позволи всичко, което си пожелае. Нас сега ни обвиняват в използването на химическото вещество вече в Сирия\", заяви Макаров.\r\nТой посочи, че Русия още през март е говорила, че се подготвя провокация в Сирия, но никой не я е чул.", "date": "2018.04.12", "title": "Путин у нас? Може би след кризата в Сирия!"}
{"url": "https://www.dnes.bg/temida/2018/04/12/trygna-deloto-za-ubiistvoto-na-georgi-v-borisovata.373383", "text": "\n\r\nПриятелката на убития през 2015 година в Борисовата градина ученик Георги Игнатов бе първият свидетел по делото за смъртта на момчето, по което подсъдим е Йоан Матев.\n\r\n\"На 2 юни 2015 година в 11:42 часа ми се обади Георги и каза, че ще ме чака пред моето училище \"Христо Ботев\" край БНР. Минута по-късно той отново ми звънна и ми каза :\"Лора, моля те, ела, наръгаха ме!\", разказа Лора пред Софийския градски съд.\r\nЛора си спомни, че след думите на Георги, че е наръган, тя не е затваряла телефона и е тръгнала да го търси на алея в Борисовата градина, пише .\r\r\n                    \r\n                    \"Сетих се, че сме се събирали на една пейка и тръгнах към нея. Видях го да лежи по гръб. Портфейлът му беше отворен, а до него имаше тесте карти\", каза Лора и добави, че Георги е гледал в една точка, имал пяна на устата и си държал ръката на рана в корема, която била от нож.\r\nМинути по-късно дошъл техен общ приятел, линейка и полиция. Една минута е била необходима на лекарите да констатират, че той е издъхнал.\r\n\"Той беше отличен ученик, беше възпитан и целеустремен. Нямаше врагове\", каза още Лора пред съда.\r\nЗа първи път в съдебната зала присъстваха и родителите на Георги - Валентин и Албена Игнатови.\r\nДелото продължава с разпити на свидетели.     \r\n ", "date": "2018.04.12", "title": "Тръгна делото за убийството на Георги в \"Борисовата\""}
{"url": "https://www.dnes.bg/business/2018/04/12/praktiker-dari-na-stolichani-nad-17-000-lv-pod-formata-na-stoki-za-edna-po-chista-sofiia.373419", "text": "Веригата хипермаркети за дома и градината \"Практикер\" дари стоки за повече от 17 000 лв. за традиционната кампания на Столична община - \"Пролетно почистване на София\", организирана чрез Столичния инспекторат. Над 300 артикула, включително пейки, разнообразни инструменти, бои, градински пособия и материали за почистване бяха предадени на инспектората от наскоро отворилия обновен \"Практикер\" - Люлин.\r\n\"Практикер\" се включва в кампанията \"Пролетно почистване на София\" по покана на кмета на Столична община г-жа Йорданка Фандъкова, за да помогне на столичани да направят града, в който живеят, още по-привлекателно, чисто и уютно място. Инициативата стартира на 26.03.2018 г. и ще протече в два етапа. Първият ще се проведе под надслов \"Заедно да почистим, поддържаме и пазим своя квартал\" до 15.04, а вторият - \"За по-чиста и зелена София\", ще се състои от 16.04.2018 г. до 28.04.2018 г.\r\r\n                    \r\n                    Инициативата на \"Практикер\" е подарък за софиянци във връзка с откриването на напълно обновения хипермаркет на веригата в столичния квартал Люлин. След по-малко от 5 месеца ремонт, в края на март \"Практикер\" - Люлин отново отвори врати за своите клиенти в изцяло реконструирана и модернизирана сграда, разширена с повече от 3500 кв. м. Търговската зала е увеличена с близо 1000 кв. м, като е осигурена повече светлина, нова по-функционална подредба и организация на продуктите, както и значително по-голям асортимент - над 50 хил. продукта на водещи световни и български производители. Общата площ на новия \"Практикер\" - Люлин е вече почти 12 000 кв. м., а за доброто обслужване и консултация на клиентите се грижат близо 100 обучени продавач-консултанти.\r\n\"Практикер\" - Люлин е на познатия си удобен адрес в голям търговски парк, включващ хипермаркет \"Хит\" и други търговски обекти от различни сектори. Намира се в близост до метростанция \"Сливница\" и разполага с голям безплатен паркинг.", "date": "2018.04.12", "title": "\"Практикер\" дари на столичани над 17 000 лв. под формата на стоки за една по-чиста София"}
{"url": "https://www.dnes.bg/obshtestvo/2018/04/12/sled-23-g-hodene-po-mykite-nash-armenec-v-migrantski-centyr.373364", "text": "Нарек е 23-годишен българин от арменски произход. От шестмесечен живее у нас. Сега е в Центъра за задържане на нелегални имигранти в Бусманци, защото няма документи, въпреки че е учил тук и родителите му живеят у нас. \n\r\nДиана Радославова, директор и водещ адвокат в центъра за правна помощ \"Глас в България\", заяви пред БНР, че младият мъж е задържан на основание новия институт за краткосрочно задържане, въведен в Закона за чужденците през 2017 година. \n\r\n\"Единственото основание, на което той може да бъде задържан по този институт, е неустановена самоличност. Той е бил спрян от полицаи по време на пътуване от София към Перник през великденските празници. Установено е, че няма лични документи в себе си и въпреки че е обяснил абсолютно цялата сложност на ситуацията, в която се намира от години и която е напълно прозрачна пред имиграционните служби, въпреки че е известно къде живее, с какви документи е, с какво семейно положение, той е счетен за нелегално пребиваващ, без установена самоличност\", разясни тя. \r\n                    \r\n                    \r\nПървоначално Радославова е предположила, че става дума за недостатъчно добра комуникация между различните звена в структурата на МВР заради празниците, но три работни дни по-късно смята, че \"това по-скоро вече се дължи на инертно прилагане на небалансирана миграционна политика, която, за съжаление, в България е основана единствено на разбирането за защита на границите, извеждания с пълна липса на мисъл за регулярна имиграция, за интеграция, за цялостния аспект на миграционните потоци\". \n\r\nВ Центъра в Бусманци се провеждат интервюта с Нарек, с цел да бъде убеден да се завърне в Армения, където никога не е живял и няма роднини. \n\r\nАко се върне в Армения, би трябвало да отбие и военната си служба. \n\r\n\"Не знам даже какво ще правя там. Майчиният ми е език е български. Той е единственият ми език. През 1995 година майка ми идва в България с мен. Установява се тук с другите ми родители – вуйчо, баба, леля, цялото ми семейство. Баща ми от Армения не го познавам. Майка ми от малък се опитва да ми оправи документите, но винаги не може. Винаги ѝ казват, че не става. Минавам детска градина тук, в България. Уча до седми клас в Перник - в \"Петър Берон\", а от 8-и до 12-и клас в Строителния техникум в Перник. Дори когато не бях пълнолетен, не даваха на майка ми да ми издаде документи. Постоянно ѝ казваха, че не става. Сега ми казват: \"Майка ти е трябвало да ги оправи, докато не си пълнолетен\", казва пък Нарек. \n\r\nТака той останал без лична карта след навършване на пълнолетие. Затова няма и шофьорска книжка, а бил само пътник в проверения автомобил. Преди това всяка седмица се подписвал в 9-о РПУ. \n\r\n\"Това ми е първата проверка от полицай. Първото спиране от полицай за проверка\", заяви Нарек и оприличи Центъра в Бусманци на затвор. \n\r\nСлед като през 2017 година е бил въведен института на лице без гражданство в Закона за чужденците, Нарек е подал молба за получаване на такъв статут в дирекция \"Миграция\", но такъв му е бил отказан. \n\r\nВ момента адвокат Радославова и младежът обжалват, а заседанието е насрочено за юни. \n\r\nКраткосрочното настаняване в Бусманци е за 30 дни. \n\r\nПрез март 2010 година арменецът Давид, който беше поканил любимата си Ревит в Монтана, също беше сполетян от подобна участ. Той нямаше документи, а тя беше отведена в Бусманци и се наложи да прекарат дълго време разделени. Любовта им обаче преодоля изпитанието и сега двамата са женени и живеят у нас.", "date": "2018.04.12", "title": "След 23 г. ходене по мъките – наш арменец в мигрантски център!?"}
{"url": "https://www.dnes.bg/stranata/2018/04/12/za-godina-sme-namaleli-s-50-hil-162-bylgarski-sela-bez-hora.373359", "text": "С 51 825 души, или с 0.7 на сто, намалява населението на България за година - през 2017 г. в сравнение с 2016 г., по данни на НСИ.\r\nКъм 31 декември 2017 г. сме 7 050 034 души, което представлява 1.4 на сто от населението на Европейския съюз, съобщи Националният статистически институт.\r\nКъм края на 2017 г. населените места в България са 5 256, от които 257  са градове и 4 999 - села. Населените места без население са 162.  Най-голям е техният брой в областите Габрово, Велико Търново и Кърджали.\r\nСамо две области - София (столица) и Кърджали, увеличават населението си  през 2017 г. спрямо 2016 г. - съответно с 0.1 и 0.2 на сто. При всички  останали области има намаление, като най- голямо е за областите Видин - с  2.2 на сто, и Смолян - с 2 на сто.\r\r\n                    \r\n                    Продължава процесът на застаряване на населението. В края на 2017 г. хората на 65 и повече навършени години са 1 481 908, или 21 на сто от населението на страната. В сравнение с 2016 г. делът на населението в тази възрастова група нараства с 0.3 процентни пункта, а спрямо 2001 г. - с 4.1 процентни пункта. Процесът на застаряване е по-силно изразен сред жените, отколкото сред мъжете.\r\nПрез 2017 г. броят на трудоспособното население намалява с почти 56 хил. души, или с 1.3 на сто, спрямо предходната година.\r\nПрез 2017 г. в страната са регистрирани 64 359 родени деца, като от тях 63 955 (99.4 на сто) са живородени. В сравнение с предходната година броят на живородените намалява с 1 029 деца, или с 1.6 на сто. Към 31 декември 2017 г. броят на жените във фертилна възраст е 1 517 хил., като спрямо предходната година намалява с близо 22 хил., а спрямо 2011 г. - с почти 133 хиляди.\r\nПрез 2017 г. броят на децата, родени от майки под 18 години, е 3 251. Запазва се тенденцията на увеличаване на броя на децата, родени от жени на възраст 40 и повече навършени години - от 1 947 през 2016 г. на 2 108 през 2017 година. Средната възраст на жените при раждане на първо дете се увеличава от 27 години през 2016 г. на 27.1 години през 2017 година.\r\nОт 1991 г. се наблюдава трайна тенденция на увеличаване на абсолютния брой на извънбрачните раждания. През 2017 г. броят им е 37 935, или 58.9 на сто от всички раждания.\r\nПрез 2017 г. са регистрирани 28 593 юридически брака - с 1 790 повече спрямо предходната година. Средната възраст при сключване на първи брак за мъжете и жените е съответно 31.4 и 28.4 години и се увеличава с 0.3 години.\r\nБроят на разводите през 2017 г. е 10 411, или със 192 по-малко от регистрираните през 2016 година. Средната продължителност на брака до неговото прекратяване е 15.8 години.\r\nБроят на починалите хора през 2017 г. е 109 791. Спрямо предходната година броят на починалите се увеличава с 2 211, или с 2.1 на сто. Нивото на общата смъртност продължава да е твърде високо. С най-висока смъртност в страната са областите Видин, Монтана и Ловеч.\r\nПрез 2017 г. в преселванията между населените места в страната са участвали 113 471 души. Най-голямо териториално движение има по направлението \"град - град\". Областите с най-големи относителни дялове в миграционния поток към София (столица) са София, Благоевград и Пловдив. Най-малко преселили се в столицата са от областите Търговище и Разград.\r\nПрез 2017 г. 31 586 души са променили своя настоящ адрес от страната в чужбина, като 50.8 на сто от тях са мъже. Всеки втори емигрант е на възраст 20 - 39 години. Най-предпочитани от емигрантите дестинации са Германия, Обединеното кралство и Испания.\r\nПрез 2017 г. 25 597 души са променили своето обичайно местоживеене от чужбина в България. Сред дошлите да живеят в страната 36.2 на сто са във възрастовата група 20 - 39 години, а 27 на сто са на възраст 40 - 59 години. Най-висок е делът на имигрантите от Турция, Русия и Германия.", "date": "2018.04.12", "title": "За година сме намалели с 50 хил., 162 български села – без хора!"}
