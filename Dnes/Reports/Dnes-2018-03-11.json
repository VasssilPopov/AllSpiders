{"url": "https://www.dnes.bg/notifikacii/2018/03/11/dyshteria-na-turski-miliarder-v-razbiliia-se-samolet.370353", "text": "Причината за катастрофата с частния турски самолет, разбил се в югозападен Иран, може да е възпламеняване на двигателя, предаде иранската агенция ИНСА, като цитира на говорителя на иранското Управление за извънредните ситуации Моджтаб Халиди, предаде ТАСС. Той допълни, че машината се е ударила после в планински склон и се е подпалила, предаде Асошиейтед прес прес. \nСамолетът е паднал близо до град Шахр-е Корд, на около 400 километра южно от Техеран. На мястото има спасителни и издирвателни екипи.Самолетът е \"Бомбардие Чалънджър 600\". Според говорител на Организацията за гражданска авиация на Иран Реза Джафаризадех в самолета е имало 11 души, предадоха световните агенции. Осем души са били пътници, а трима са били членове на екипажа. Според турския Червен полумесец всички в самолета са загинали, предаде Ройтерс.Ръководителят на турския Червен кръст Керем Кънък каза, че най-малко един от пътниците в самолета е член на турската бизнесфамилия Башаран. По-рано бе съобщено, че самолетът е на компанията Башаран Холдинг, предаде Ройтерс.Турски медии казват, че в самолета е била 28-годишната Мина Башаран, дъщеря на Хюсеин Башаран, глава на бизнесклана Башаран. Тя заедно със седем приятелки се прибирала от моминското си парти в Дубай. Мина трябвало да се омъжи следващия месец.Мина била член на борда на управителите на Башаран Холдинг и трябвало един ден да наследи семейния бизнес. Три дни преди трагедията тя качила снимки в Инстаграм от моминското си парти, както и други кадри от Дубай, на които се виждал и злощастният самолет. В социалните мрежи били качени и клипове, на които се виждало как Мина и нейните приятели купонясват на концерт на британската певица Рита Ора в дубайски нощен клуб.Засега официално не е съобщено кой е бил в катастрофиралия самолет, а иранската агенция ИРНА каза само, че всички пътници в него са били млади жени, предаде АП.Частният самолет е излетял от град Шарджа в Обединените арабски емирства и е трябвало да кацне в Истанбул. (БТА)\r\n ", "date": "2018.03.11", "title": "Дъщеря на турски милиардер - в разбилия се самолет"}
{"url": "https://www.dnes.bg/stranata/2018/03/11/spriaha-dva-samosvala-shteli-da-izsipvat-bokluci-v-gorata.370346", "text": "Горски инспектори задържаха два самосвала с отпадъци и скална маса над Стрелча, малко преди да бъдат разтоварени в горска територия близо до вододайна зона.\r\nДвамата шофьори са задържани, а камионите - иззети, съобщи МВР.\r\nРаботата по изясняване на всички обстоятелства около случая продължава.\r\nВоди се дознание за извършено престъпление по чл. 236 от Наказателния кодекс, който предвижда затвор до пет години и глоба до 300 лв. за повреждане на гората.", "date": "2018.03.11", "title": "Спряха два самосвала, щели да изсипват боклуци в гората"}
{"url": "https://www.dnes.bg/usa/2018/03/11/alfa-myjkarite-trymp-i-kim-chen-un-shou-na-svetovno-nivo.370291", "text": "Дълго време те се обиждаха и заплашваха взаимно, а сега изглежда са готови да разговарят един с друг - Доналд Тръмп и Ким Чен Ун. Сега много важно е на какви отстъпки са готови двамата алфа-мъжкари, пише А. Фройнд,  .\r\nАплодисменти! Всички, даже и Китай и Русия, приветстват планираната среща на върха между американския президент Доналд Тръмп и севернокорейския диктатор Ким Чен-ун. Тази среща наистина може да се превърне в историческо събитие. Южнокорейският президент Мун Дже-ин дори го нарече \"чудо\". Да припомним: заради политическия си курс на разведряване първоначално той беше осмиван, но в действителност това също допринесе за осъществяването на въпросната среща.\n\n\n\r\nА тя, срещата на върха между двамата алфа-мъжкари Тръмп и Ким, ще бъде истински медиен спектакъл. На него и двамата ще искат да изглеждат като победители: Тръмп ще представи срещата като потвърждение на това, че твърдият му курс е вразумил севернокорейския диктатор; а пък Ким Чен-ун ще иска да блесне пред сънародниците си като краен победител, който триумфира над \"дементния американски старик\", след като с ядрената си програма и ракетни тестове е успял да го накара да разговаря с него като равен с равен. \r\n\r\nМного важно ще е какво ще бъде договорено на тази подчертано символична среща на върха. За да си осигури широки гаранции за сигурността на Северна Корея и на режима си, стратегът Ким Чен-ун би могъл да се откаже от ракетните изпитания и дори да се съгласи на ядрено разоръжаване на Корейския полуостров. За това обаче той ще поиска доста висока цена. Например това, в замяна САЩ да се откажат от съвместните военни маневри с Южна Корея, а вероятно и да намалят военното си присъствие в региона. И точно тук отново се разкрива шанс за Тръмп: да се представи пред избирателите си като закрилник на Америка от севернокорейските ракети, който, намалявайки числеността на американските войски в региона, освен това пести и много пари на американските данъкоплатци.\r\nСъмнително е, дали Северна Корея действително е изпробвала водородна бомба, както и това, че нейните ракети могат да поразяват цели на американска територия. Заплахите обаче свършиха работа: САЩ вече вземат Северна Корея насериозно, а Ким успя да се промъкне на масата за преговори.\r\n\r\nРежимът на Ким изглежда си е извадил поуки от близкото минало и не желае да има съдбата на един Саддам Хюсеин в Ирак, или на Муамар Кадафи в Либия. Затова и Ким, когото Тръмп беше нарекъл \"човек, на когото доста му сече пипето\", заложи всичко на една карта и разшири максимално своя заплашителен потенциал. Вярно, че засилените санкции засягат много тежко бедната страна, но имиджът на режима и без това не може да бъде по-лош. А потисканият от Ким народ от десетилетия вече е свикнал с лишенията.\r\nНо да оставим настрана Тръмп и Ким. По-важното е дали нещо ще се промени за хората - дали те могат да се надяват на мир и сигурност, дали разделените от десетилетия семейства ще могат да съберат отново, дали двете враждуващи страни постепенно ще се сближат и вероятно в обозримо бъдеще дори ще се обединят? Можем само да се надяваме на това - пожелаваме го от все сърце на корейците, които страдат от десетилетия. Но разломът между Севера и Юга е много по-голям отколкото навремето този между Западна и Източна Германия. Севернокорейският режим систематично изолираше и тиранизираше собствения си народ, вкл. с концентрационни лагери.\r\nПредстоящите срещи - на двамата корейски президенти, както тази между Ким и Тръмп - могат да се превърнат в крайъгълен камък. Германците знаят много добре колко дълъг е процесът на сближаване и помирение, което може да бъде успешно, само ако на виновните им бъде потърсена отговорност. А дотогава Тръмп и Ким отдавна вече ще бъдат история.", "date": "2018.03.11", "title": "Алфа-мъжкарите Тръмп и Ким Чен Ун: Шоу на световно ниво!"}
{"url": "https://www.dnes.bg/obshtestvo/2018/03/11/sluchka-shkaf-semka-feisbuk-samo-nai-dobroto-ime-za-deteto.370350", "text": "Лимонка, Есенция, Естислав и Случка. Реални имена на българи. Освен това имаме сънародници, наречени Търпелин Крачун, Грозьо, Дар и Лимон. Не е чудно да срещнете жени с “екзотичните ” имена Анастасия-Шехерезада, Ния Франческа, Мария-Венеция, Мария Беатрис, Мая Естефания, Анабел-Дора или Естанцуела, пише .\r\nПо-нестандартните и странни имена често са желание на социално - слаби семейства, които се опитват да се самоутвърдят. Така през 2011 г. ромка от с. Студено буче настоява в родилното в Монтана синът й да бъде наречен Оргазъм.Железният “аргумент” на 18-годишната Павлина Асенова бил: “Оргазъм го пишете. Нямаме такова име в махалата”. Към мотивите да избере това име било обяснението на мъжа ѝ, че тази дума означава нещо хубаво, а и по този начин ще впечатли съседите. Въпреки настойчивостта на родилката, акушерките отказали смущаващото име и съпругът сложил точка на спора, като нарекъл бебока Димитър.\r\nПреди години пак в ромските среди майка кръсти дъщеря си Кикимора, защото била убедена, че значи нещо хубаво, а и заради бившата си шефка, която я наричала така.\r\nМъж от Монтанско носи името Шкаф, а жена му се казва Случка. Две сестри пък били кръстени от родителите си Рибка и Самолетка. В класацията за най-нестандартните имена се нареждат още Плувкиня, Океан, Републикан и Българан. Жените също не отстъпват с Ценцерушка, Дроздстой и Семка.\r\nКакто при всичко останало, в имената също има модни тенденции. В миналото българинът е наричал детето си така, че да предопредели съдбата му.\r\nЗатова често новородените са кръщавани Станка или Стоян (за да стоят, след като майката е изгубила няколко бебета преди това), Хубена - за да е хубава, Божидар - когато бебето е дълго чакано. Много време бе широко разпространено и повтарянето на имената на баби и дядовци.Подобна традиция съществува и в Гърция, където допреди години новият член можеше да бъде без име дни наред, докато родата наддава в пари, имоти и злато чие име да носи той. Сега традициите са други.\r\nС напредването на технологиите повече бебета по света са кръщавани на социални мрежи и приложения. Така през 2011 г. на бял свят се появява момиченцето Фейсбук. Родителите му от Кайро избират да кръстят първородната си дъщеря така, вдъхновени от социалната мрежа. В духа на тази тенденция други избраха да назоват момиченцето си Хаштаг.\r\nА други решиха дъщеричката им да се казва Лайк. Вероятно, за да знае всичко, Уалид Елиас Кай – баща с докторска дисертация за маркетинг на интернет търсачките, и жена му кръстиха своя син Оливър Гугъл Кай.\r\nПрез 2007 г. китайска двойка се опита да нарече бебето си @. На английски той се произнася “ет”, което наподобява китайската фраза “обичам го”.\r\nТатко от Мичиган не е кръстил детето си “Версия 2.0”. Джон Блейк обаче не е искал да добави “младши” или “II” към името на сина си. Вместо това той и жена му решават да го нарекат така: Джон Блейк Кюсак 2.0. Бил Смисърс заявява, че харесва изключително много стартовия звук на новата по онова време операционна система Vista. Затова Симсър кръщава дъщеря си Виста Авалон Симсър. Сири си е нормално име и не е измислено от Apple.BabyCenter обаче открива, че след въвеждането на този личен асистент в iPhone броят на момичетата, кръстени Сири, се е увеличил с 5 процента през 2012 г.", "date": "2018.03.11", "title": "Случка, Шкаф, Семка, Фейсбук... Само най-доброто име за детето!"}
{"url": "https://www.dnes.bg/notifikacii/2018/03/11/diadoto-na-putin-gotvil-za-lenin-i-stalin.370351", "text": "Дядото по бащина линия на руския президент Владимир Путин е работил като готвач за Владимир Ленин и Йосиф Сталин. Това разкри самият Путин в разпространен днес в интернет филм, съобщи Ройтерс.В двучасовия документален филм, наречен \"Путин\", руският президент разказва, че дядо му Спиридон Путин е бил ценен член на персонала на Сталин.\"Той е бил готвач при Ленин и след това при Сталин, в една от дачите в московския район,\" казва Путин във филма.Интервюиращият Андрей Кондрашов, който стана говорител на предизборната президентска кампания през януари, казва, че Спиридон Путин е продължил да готви за съветската върхушка почти до смъртта си на 86 години през 1965 година.Говорителят на Кремъл Дмитрий Песков каза, че информацията във филма е вярна. (БТА)", "date": "2018.03.11", "title": "Дядото на Путин готвил за Ленин и Сталин"}
{"url": "https://www.dnes.bg/mish-mash/2018/03/11/iznenadvashto-idealnata-maika-e-princesa-daiana.370338", "text": "Хората могат и да смятат, че в църковно проучване за идеалната майка очевидният избор е Дева Мария. Допитване по поръчка на Англиканската църква по повод отбелязваната днес във Великобритания Неделя на майката (Ден на майката) обаче дава изненадващ резултат, пише в. \"Дейли телеграф\".В анкетата, осъществена от КомРес, принцеса Даяна изпреварва Божията майка, поставена едва на осмо място. Покойната Лейди Ди е посочена за идеалната майка от най-голям процент от участвалите в допитването 2000 души. Вторият най-популярен избор е \"моята майка\". Следва Майка Тереза.Анкетираните мъже по-често посочват собствените си майки, докато сред жените по-популярният избор е принцеса Даяна.Преди Дева Мария участниците в допитването нареждат реални жени като кралица Елизабет Втора и бившата първа дама на САЩ Мишел Обама и измислени персонажи като Моли Уизли - майката на Рон Уизли, приятеля на Хари Потър, и вълшебната бавачка Мери Попинс.След Дева Мария участниците в допитването поставят г-жа Марч от романа \"Малки жени\" и анимационната героиня Мардж Симпсън.Запитани кое е най-важното нещо, което майките им са направили за тях, над 30 процента от анкетираните са изтъкнали засвидетелстваната им подкрепа в трудни моменти. Британците оценяват високо и предаденото от майките им познание за важните неща и ценностите в живота. (БТА)", "date": "2018.03.11", "title": "Изненадващо: Идеалната майка е... принцеса Даяна "}
{"url": "https://www.dnes.bg/zvezdi/2018/03/11/bedstvie-na-sedmicata-daniel-zlatkov-prekali-s-bitkite.370254", "text": "Кариерата на Даниел Златков се разви по доста нестандартен начин. От биткаджия на футболния терен той изведнъж се озова във VIP Brother, след което се пробва и като ММА боец и дори записа победа над тв водещия Наско Михайлов.Българският Роналдо започна да става център на внимание в медиите, но тази седмица удари дъното и съвсем естествено попадна в рубриката ни \"Бедствие на седмицата\".Явно битките са му харесали, тъй като влезе в юмручен спорт пред благоевградска дискотека. Родните футболисти са известни с нощните си подвизи, но предимно налягат на чашката и чупките в кръста. Златков обаче посети и полицията, след като се сби с благоевградчанина Оливер.\nНереализираният футболист обясни действията си с \"грубото отношение и обидите към жена си\". \"Предложи ми тройка или четворка с участието на жена ми. Оливър ми каза, че винаги е искал да се бие с мен. Аз му отказах. Тогава започна да обижда съпругата ми с думи, които не искам да повтарям. Тогава го ударих\", твърди Златков.Най-вероятно той ще се сдобие с обвинение, което ще бъде обеца на ухото за всички в шоубизнеса, че имидж не се гради с побоища.Дани Златков налиташе на бой и на шеф Петров в риалити шоуто, но там камери и подписания договор със сигурност са му сложили спирачките.А уж е семеен човек и би трябвало вече да е поулегнал. Едва ли ще ни послуша, но все пак един съвет – няколко книги в повече вечер е по-добре от това да се доказваш като мъж с юмруци из чалготеките.Още новини за звезди четете на ", "date": "2018.03.11", "title": "Бедствие на седмицата: Даниел Златков прекали с битките "}
{"url": "https://www.dnes.bg/world/2018/03/11/emaniuel-i-brijit-makron-se-razhodiha-do-tadj-mahal.370341", "text": "Френският президент Еманюел Макрон и съпругата му Брижит си направиха днес романтична разходка до емблематичния мавзолей символ на любовта Тадж Махал, съобщи Франс прес.Екскурзията бе част от програмата във втория ден от държавното посещение на френския президент в Индия, чиято цел е да укрепи все още свенливите - най-вече в икономически план - отношения между Париж и Делхи, отбеляза агенцията.Еманюел и Брижит Макрон бяха посрещнати от облечени в традиционни одежди танцьорки на слизане от самолета в град Агра, на 170 км южно от столицата. В късния следобед те посетиха Тадж Махал. Говорещ френски гид разведе двойката из обекта, който днес бе затворен за посетители. Той им разказа подробности за историята и архитектурата на това място, построено през първата половина на 17 век от моголския император Шах Джахан. (БТА)\r\n ", "date": "2018.03.11", "title": "Еманюел и Брижит Макрон се разходиха до Тадж Махал"}
{"url": "https://www.dnes.bg/health/2018/03/11/eksperti-syvetvat-konsumiraite-kartofite-pecheni.370244", "text": "Картофите са храна, богата на въглехидрати, от която лесно можем да напълнеем. Те се приготвят по най-различни начини, но полезни ли са за здравето ни? Който и да попитаме, ще ни отговори, че пържените картофи и чипсът са изключително вредни. А ако са печени или варени?  Печените картофи са чудесен начин да си набавим витамини, минерали и фибри. Ако пържим зеленчука, ние рискуваме да загубим голяма част от полезните му съставки, докато при печенето и варенето те остават в кората му.  В един средно изпечен картоф (без сол и други подправки) има около 161 калории. Той съдържа витамин С, витамин А, витамин К, фолат и други от групата на В, също така калций и калий. По-конкретно, в 100 г печен картоф има 535 мг калий, 28 мг магнезий, 2.2 г фибри и 0.311 мг витамин В6. Картофите не се препоръчват при всяка диета, защото са високовъглехидратна храна. В 100 г печени картофи има около 36 г въглехидрати и 2 г захар. Въпреки това не трябва да бъдат избягвани напълно.  ", "date": "2018.03.11", "title": "Експерти съветват: Консумирайте картофите печени!"}
{"url": "https://www.dnes.bg/notifikacii/2018/03/11/imotite-v-golemite-gradove-s-ryst-ot-6-8-za-godina.370342", "text": "Цените на имотите в цялата страна бележат плавен ръст от 6% до 8 на сто през 2017 г. Това каза Калоян Богданов, маркетинг мениджър в агенция за недвижими имоти, пред БНТ.\r\nРъстът се отчита в големите градове, отбеляза той, докато в малките градове ръстът е доста по-нисък.\r\nТърсенето на имоти се е увеличило заради спада на лихвите по кредитите, обясни експертът, като посочи, че те са на едно ниско историческо ниво.\r\nЗаплатите в страната плавно вървят нагоре, а и от години има интерес към големите градове.\r\nЦените на наемите също вървят нагоре, подчерта той, особено на местата с аутсорсинг и IT компании. Повишаването на цените се дължи отчасти и на директните полети на нискотарифни компании до големите градове в България.", "date": "2018.03.11", "title": "Имотите в големите градове с ръст от 6-8% за година "}
{"url": "https://www.dnes.bg/mish-mash/2018/03/11/kamyni-po-vejdite-shte-posmeete-li.370251", "text": "От доста време насам основен акцент в грима станаха веждите.Факт е, че те са рамката на лицето и са изключително важни, но професионалните гримьори изведоха нещата на съвсем друго ниво.Артистите приеха това като истинско предизвикателство и по тази причина все по-често гледаме тенденции, които никога не сме си и представяли, че ще видим.Последното предложение буквално внася блясък в погледа, тъй като се създава чрез залепване на истински камъни по веждите.Артистите, които стоят зад тази идея, са The Gypsy Shrine, които имат предвид и дамите, за които е немислимо да поставят на място и перфектно брокати и други прахообразни пигменти.Според специалистите, тенденцията е изключително лесна за правене. Единственото, което ви трябва, е лепило за грим, което да нанесете по веждите. След това просто селектирайте любимите си камъни и играйте с цветовете и размерите.Още новини за красота може да намерите на ", "date": "2018.03.11", "title": "Камъни по веждите... ще посмеете ли? "}
{"url": "https://www.dnes.bg/sofia/2018/03/11/11-godishno-s-kolelo-postrada-pri-pyten-incident-v-sofiia.370343", "text": "11-годишно момче е пострадало в катастрофа на кръстовището между булевардите \"Петко Каравелов\" и \"Арсеналски\". Това съобщи говорителят на Центъра за спешна медицинска помощ (ЦСМП) – София Катя Сунгарска пред \"Фокус\".Катастрофата е станала между лек автомобил и колелото, управлявано от детето. Момчето не е с тежки наранявания, но е закарано в \"Пирогов\".При друг пътен инцидент също в София са пострадали двама души. Сблъскали са се две коли в района на бул. \"Сливница\" и ул. \"Одрин\".От едната кола е пострадало 29-годишно момиче, което е колабирало от стрес и е закарано за консултация в \"Пирогов\". От другата кола е пострадал 42-годишен мъж, който е с лека разкъсно-контузна рана на главата и също е хоспитализиран. ", "date": "2018.03.11", "title": "11-годишно с колело пострада при пътен инцидент в София"}
{"url": "https://www.dnes.bg/obshtestvo/2018/03/11/pyrvo-bebe-posle-brak-mladojencite-ni-na-31-g-sredno.370344", "text": "Жените в България се женят средно на 28 години, а раждат на 27 години първото си дете. Това показват данни на Националния статистически институт за 2016 г.При мъжете идеята за брак идва няколко години по-късно, защото средната възраст на младоженците е 31 години.\r\nСредната възраст, в която българката ражда, е между 25 и 29 г. През 2016 г. дамите, които са родили на 28 години, са най-много - 4265 сред тази група до 30-те.\r\nДецата, родени от майки под 20 години, през 2016 г. са внушителен брой - 6031. Майките под 15-годишна възраст са 260, а 15-годишните родилки са дали живот на 650 деца, пише .\r\nКогато българките са млади, мислят повече и по-често за брак. Представителките на нежния пол под 18 г., които са минали под венчилото, са 621. Младежите под 18 г., встъпили в брак, са едва 23.\r\nПри покачване на годините мисълта за брак при мъжете става по-приятна. Статистиката сочи, че мъжете над 60 години се женят повече от дамите на същата възраст.\r\nСключилите брак през 2016 г. мъже над 60 години са 565, а при нежния пол - почти наполовина - 289.", "date": "2018.03.11", "title": "Първо бебе, после брак: Младоженците ни на 31 г. средно"}
{"url": "https://www.dnes.bg/notifikacii/2018/03/11/rusiia-testva-raketa-nepobedimoto-oryjie-narecheno-kinjal.370345", "text": "Русия е изпитала успешно нова свръхзвукова ракета, определена от руския президент Владимир Путин като \"непобедимо оръжие\", предаде Франс прес. Новината съобщи днес руското министерство на отбраната.Ракетата \"Кинжал\" е била на борда на руски изтребител МИГ-31, излетял от летище в южния руски военен район. Изпитанието е протекло, както е било планирано. Хиперзвуковата ракета е достигнала целта си, се посочва в съобщението. В него се уточнява, че в този руски военен район ракетата е била разгърната още от 1 декември.Във видео, качено в YouTube от руското министерство на отбраната, се вижда излитането на изтребителя с ракетата. После той се приземява на фона на бойна музика.Ракетите с висока степен на точност \"Кинжал\" са предназначени да унищожават цели на земята и в морето, припомня руското ведомство и допълва, че в света не съществува еквивалент на \"Кинжал\". За да транспортира новата ракета, изтребителят МИГ-31 е трябвало да бъде модернизиран, уточнява във Фейсбук руският вицепремиер Дмитрий Рогозин.Първото изпитание на ракета \"Кинжал\" става седмица преди руските президентски избори на 18 март, на които се очертава да победи Владимир Путин. В реч пред парламента на 1 март Путин увери, че скоростта на ракетите \"Кинжал\" е 10 пъти по-висока от тази на звука и че те могат да \"излъжат\" съществуващите противоракетни системи.Тогава той призова западните страни да си дадат сметка на руската военна мощ, като същевременно увери, че не заплашва никого.Същевременно днес американският министър на отбраната Джим Матис, който е на посещение в Оман, каза, че новите руски оръжия оставят Вашингтон безразличен, предаде Франс прес.Той визираше речта на Путин от 1 март, когато руският президент представи новите оръжия на Русия с помощта на много кадри. \"Когато погледнах откъсите от онова, което Путин представи, не виждам никаква промяна в руския военен капацитет и не виждам системите, за които той говори да променят съотношението на военната сила\", каза Матис.\"Те не налагат никаква промяна в нашата политика на разубеждаване\", допълни той и определи речта на Путин като \"разочароваща, но не и изненадваща\". (БТА)\r\n ", "date": "2018.03.11", "title": "Русия тества ракета - \"непобедимото оръжие\", наречено \"Кинжал\" "}
{"url": "https://www.dnes.bg/zvezdi/2018/03/11/goreshto-megan-foks-ostana-po-dantela.370257", "text": "Меган Фокс е една от най-горещите актриси в Холивуд, но напоследък се изявява най-вече като модел на бельо.Откакто роди и третия си син, брюнетката няма време за филми, но пък успява да заснеме по някоя и друга реклама. Този пъття позира в пролетната кампания за фирмата за бельо Frederick's of Hollywood.31-годишната брюнетка позира в сумрака, в поредица от изкусителни пози. Тя демонстрира перфектната си фигура в спиращи дъха дантелени творения.Сесията е направена по крайбрежието привечер. Звездата от \"Трансформърс\" всъщност е акционер в марката за бельо от 2016 г. насам. Освен рекламно лице, тя е и творчески директор на Frederick's of Hollywood.Вижте още снимки на Меган по бельо в галерията на ", "date": "2018.03.11", "title": "Горещо! Меган Фокс остана по... дантела "}
{"url": "https://www.dnes.bg/notifikacii/2018/03/11/turski-chasten-samolet-se-razbi-v-iran.370348", "text": "Турски частен самолет, изпълняващ полет от град Шарджа в Обединените арабски емирства за Истанбул, се разби в югозападен Иран, съобщи иранската държавна телевизия, предадоха световните агенции.Според говорител на Организацията за гражданска авиация на Иран Реза Джафаризадех в самолета е имало 11 души, предадоха световните агенции.Самолетът е паднал близо до град Шахр-е Корд, на около 400 километра южно от Техеран, допълва телевизията. Повече подробности засега не се съобщават.Асошиейтед прес припомня, че през февруари ирански самолет, изпълняващ полет по вътрешни линии, се разби в Южен Иран и загинаха всички 65 души в него. (БТА)\r\n ", "date": "2018.03.11", "title": "Турски частен самолет се разби в Иран"}
{"url": "https://www.dnes.bg/health/2018/03/11/hapvaite-lilavi-kartofi-za-otslabvane-i-zdrav-cheren-drob.370239", "text": "Познаваме добре обикновените жълти картофи, както и червените, и сладките. Чували ли сте обаче за лилави картофи? Те са по-рядко срещани, но заслужават специално внимание на трапезата заради многобройните си ползи за здравето.Те са особена кръстоска между обикновените и сладките. Произхождат от Перу и са били пренесени в Европа от Латинска Америка.Лилавите картофи са малко по-малки от обикновените, с леко издължена форма. Цветът им е наситенолилав като този на червеното цвекло.Нетипичният за картофи цвят се дължи на натрупването на антоцианини – вид антиоксиданти, които придават характерния цвят на гроздето, виното и други.Вкусът на лилавите картофи също е по-различен от този на обикновените. Той е по-малко восъчен и по-сух от този на жълтите и червените картофи.Богати са на фибри и растителни протеини. Имат относително ниско съдържание на калории, което ги прави диетични. Лилавите картофи са богати на калий, витамин С и други витамини. Много добър източник на антиоксиданти са, което ги прави полезни в борбата със свободните радикали.", "date": "2018.03.11", "title": "Хапвайте лилави картофи за отслабване и здрав черен дроб"}
{"url": "https://www.dnes.bg/obshtestvo/2018/03/11/stotici-si-vzeha-posledno-sbogom-s-obichaniia-bate-nikolai.370332", "text": "\nСтотици хора се събраха пред Народния театър да си вземат последно сбогом с актьора Николай Николаев, обичан особено много от децата и познат като Бате Николай от детското предаване \"Сладкарница \"Захарното петле\", а после и като клоун с клиниката си по \"Смехотерапия\" в \"Пирогов\".Да се простят с големия актьор и приятел дойдоха Стефан Мавродиев, Антон  Радичев, Владислав Карамфилов, Георги Мамалев, Виолета Гиндева, Надя  Топалова, Дидо Мачев и още много негови колеги, приятели и почитатели.Бате Николай почина късно в понеделник от инсулт след четиридневна битка за живота.Той си отиде след няколко разочароващи загуби – на актрисата Мариана Аламанчева, с която водеха \"Захарното петле\" и на дъщеря си Надежда, която се самоуби наскоро.\r\n ", "date": "2018.03.11", "title": "Стотици си взеха последно сбогом с обичания Бате Николай"}
{"url": "https://www.dnes.bg/health/2018/03/11/za-lechenieto-na-infektirana-rana-v-domashni-usloviia.370252", "text": "Счита се, че времето лекува всички рани, но инфектираните такива неминуемо изискват допълнителни грижи. Изпълнявайки ролята на физическа бариера срещу бактериите от външната среда, кожата ни често ставя жертва на бактериална инфекция след дори леки наранявания. Симптоми като зачервяване, затопляне, сърбеж и повишена секреция са сигурен белег, че една рана е инфектирана и че се налага по-сериозно лечение за ускоряване на зарастването й. В повечето случаи причина за инфектиране на рани по кожата са бактериите от вида Staphylococcus aureus, с които кожата ни контактува непрекъснато. Първа стъпка за лечение на инфектирана рана включва локалното приложение на антибиотични мазила. То обаче може да бъде допълнено с още няколко стъпки за ускоряване на зарастването на раната. Най-голямо значение има редовното почистване и дезинфекциране на раната, което може да се извършва от специалист или в някои случаи – самостоятелно. Редовното почистване и поставяне на чист компрес ще забави размножаването на бактериите и ще възпрепятства разрастването на инфекцията към здравата тъкан.   ", "date": "2018.03.11", "title": "За лечението на инфектирана рана в домашни условия"}
{"url": "https://www.dnes.bg/notifikacii/2018/03/11/kevr-tokyt-niama-da-poskypne-zaradi-sdelkata-za-chez.370331", "text": "Сделката за ЧЕЗ по никакъв начин няма да е причина за повишаване на цената на тока. Това заяви председателят на Комисията за енергийно и водно регулиране Иван Иванов.\"Сключването на такава сделка, независимо кой е купувачът, по никакъв начин не влия върху цената на електроенергията. Тя се определя по ясна методика. В случая няма никакъв ценообразуващ елемент, свързан с прехвърляне на акции”, подчерта той пред БНРИванов отново припомни, че прехвърляне на акции от ЧЕЗ към \"Инерком“ не може да бъде проверявано от Комисията за енергийно и водно регулиране преди финализирането на сделката. Контролът преди сключване на сделката трябва да се осъществи по параметри, които не са в правомощията на КЕРВ.„Ние се произнасяме в два изрично разписани случая. Когато се извършва разпореждане с имущество, с което се осъществява лицензионна дейност на едно енергийно дружество. Няма подобна хипотеза, защото имуществото на лицензираните дружества ЧЕЗ „Електро“ – България и ЧЕЗ „Разпределение“ - България остава в цялост. Вторият случай, в който може да се произнесем, е когато се извършват други сделки – те са изрично изброени, 4 на брой, в чл. 92 от Наредбата, но само в случаи, когато сделката се осъществява от лицензиант, а лицензиантите са ЧЕЗ „Електро“ и ЧЕЗ „Разпределение“. При това, за да се произнесе Комисията, трябва да постъпи, съгласно процедурата, заявление от тези дружества и ние в едномесечен срок се произнасяме. Няма съмнение, че ако след финализиране на сделката в един бъдещ момент подобно заявление постъпи в КЕВР, ние ще се произнесем, за да защитим обществения интерес.\r\nСпоред Иванов КЕВР се включва в този скандал по две причини – или непознаване на закона, или търсене на необходимия грешник. Той е категоричен, че регулаторът си изпълнява стриктно задълженията. В подкрепа на твърдението си той посочи: \"В последните 3 години около 13 млн. лв. са санкциите, които КЕРВ е наложила на трите разпределителни дружества\".\r\nОтносно промените във връзка с разширяване на правомощията на КЕВР, готвени от Обединените патриоти, Иванов коментира: Приемането само на този текст не го прави работещ. Към него трябва задължително да има текстове, които да разпишат критериите, по които ние се произнасяме, рамката на нашето произнасяне, за да не бъде то субективно. Трябва да се разпише много ясно какви са задълженията на другите служби. За да може ние да бъдем финално произнасящата се институция преди подписване на сделката, трябва да разполагаме с информация от всички служби, които могат да бъдат полезни за изясняване на ситуацията. Само в този текст – това е преяждане с власт на регулатора. Аз искам да пазя авторитета му във функциите, които са му зададени по закон“.", "date": "2018.03.11", "title": "КЕВР: Токът няма да поскъпне заради сделката за ЧЕЗ"}
{"url": "https://www.dnes.bg/obshtestvo/2018/03/11/prouchvane-55-ot-bylgarite-ne-biha-obshtuvali-s-hiv-pozitiven.370333", "text": "11% от българите декларират, че са си правили тест за ХИВ/СПИН. 55% не биха общували с ХИВ позитивен. А само 6% от всички анкетирани пък са се чувствали изложени на риск от заразяване с ХИВ. Това показват данни от  проучване на изследователски център \"Тренд\", посветено на нагласите и информираността на  българите по темата за ХИВ вируса.Изследването е проведено сред 1002 пълнолетни  български граждани между 10 и 18 януари 2018 г. Изводът, който правят специалистите, е, че българите са слабо запознати с  характеристиките на ХИВ.\r\n92% от хората посочват, че не познават човек, който е носител на ХИВ.Високи нива се отчитат и при най-младите и при най-възрастните.Тук трябва да се има предвид също и обществената чувствителност по отношение на темата свързана с ХИВ и \"безпокойството\" да се говори открито по такъв тип тема.\r\nВ проучването бяха тествани и редица ситуации, които показват и вид обществена нетолерантност по отношение на темата свързана с вируса на ХИВ.\r\n94% от българите посочват, че не биха се омъжили/оженили за човек, носител на ХИВ. 76% посочват, че не биха били приятели с хора с ХИВ. Това обществено разбиране и дистанциране на хората, носители на този вирус, в голяма степен е предпоставка за криенето на такъв тип информация.87% посочват, че не биха живели с такъв човек.\r\nПо отношение на работа, се отчита разчупване, като 27% от хората посочват, че биха работили с човек, който е носител на ХИВ.  Младите хора в по-голям дял са склонни, за сметка на по-възрастните. \r\n31% посочват, че биха общували с човек, носител на ХИВ. Тук отново се запазва съотношението по отношение на възрастта на хората.\r\nЕдин от ключовите въпроси е свързан начините за заразяване с ХИВ. 91% от хората са съгласни, че с ХИВ може да се заразиш чрез сексуален контакт. 8% са на мнение, че човек може да се зарази чрез докосване или ръкостискане. Висок е делът на хората, които не знаят или не могат да преценят дали в такава ситуация могат да се заразят, което е висок дял на незапознатост.\r\n35% от хората са съгласни, че човек може да се зарази чрез целувка. Висок е делът на хората - 25%, които смятат, че човек може да се зарази с ХИВ от неизмити прибори в кафене или ресторант. Високи е процентът - 27%, които не знаят/ не могат да преценят.\r\n92% са съгласни, че чрез преливане на кръв човек може да се зарази с ХИВ. 24% отговарят положително, че човек може да се зарази при разговор с ХИВ-позитивен чрез кихане или кашляне. 21% са на мнение, че човек може да се зарази чрез ползване на обща тоалетна.\r\n33% посочват, че знаят, че има лечение, което забавя развитието на ХИВ при човек, които е носител на вируса. Данните показват, че по-младите в по-голяма дял отговарят положително за сметка на по-възрастните.\r\n----------------------------------------------------------------------------------------------", "date": "2018.03.11", "title": "Проучване: 55% от българите не биха общували с ХИВ позитивен"}
{"url": "https://www.dnes.bg/notifikacii/2018/03/11/makedoniia-zadyrjaha-chetirima-bylgari-za-trafik-na-migranti.370334", "text": "Четирима български граждани бяха задържани в Македония за трафик на мигранти, съобщава Македонската информационна агенция.Четиримата са се опитали в събота да превозят с микробус осем нелегални мигранти от Афганистан и Шри Ланка през граничния пункт \"Богородица\", но са били заадържани от полицията.\"При извършени допълнителни проверки на превозното средство от полицейски и митнически служители, в специално направен тайник в горната част на автомобила са открити осем нелегални мигранти от мъжки пол, на възраст от 18 до 41 години. Петима от тях са от Шри Ланка и трима от Афганистан“, съобщиха от македонското вътрешно ведомство, пише \"Фокус\".Мигрантите са разкрили, че техните превозвачи са ги взели от Атина след заплащане на такса, като е трябвало да ги откарат до Италия. Четиримата мъже ще прекарат осем дни в ареста.\r\n ", "date": "2018.03.11", "title": "Македония: Задържаха четирима българи за трафик на мигранти"}
{"url": "https://www.dnes.bg/zvezdi/2018/03/11/znoina-i-vse-taka-krasiva-diliana-popova.370253", "text": "Годините се нижат, но Диляна Попова продължава да бъде един от най-красивите ни фотомодели.През последната година нейното име се свързва основно около клюките с бащата на детето й Борил - Асен Блатечки. Двамата не коментират личния си живот, но медиите вече на няколко пъти ги събират след раздялата им.Освен във фотосесии, Диляна натрупа опит и като актриса в сериалите \"Стъклен дом\" и \"Революция Z\".Родената в Гулянци моделка беше корица на Playboy през 2010 г., но 8 години по-късно отново показва, че е във форма. И с радост ви срещаме с нея в рубриката ни \"Тяло на седмицата\".В първите месеци на новата година тя направи екскурзии до топли дестинации, като не пропусна да се похвали с кадри в Instagram.Вижте Диляна в галерията на ", "date": "2018.03.11", "title": "Знойна и все така красива: Диляна Попова"}
{"url": "https://www.dnes.bg/stranata/2018/03/11/bedstveno-polojenie-e-obiaveno-v-bregovo-zaradi-r-timok.370335", "text": "Обстановката в страната след наводненията остава усложнена на места. Бедствено положение е обявено в Брегово. Решението бе взето след извънредно заседание на кризисния щаб във връзка с повишаването на нивото на река Тимок. Остава в сила бедственото положение за три от населените места в община Хайредин.\r\nОбстановката в Мизия обаче се нормализира. Нивото на река Скът край Мизия спада. Овладяна е и ситуацията с преливника на язовир Рогозен.Нивото на реките се понижава на територията на всички общини, както и в  крайната точка по поречието на река Скът в Мизия. Тази сутрин нивото на  реката в града е била 190 сантиметра при критични 290 сантиметра.Водата от разлива обаче е наводнила къщи и дворове - ще се оттича с дни, предупреждават експертите. Местните жители са неспокойни заради предстоящите в следващите дни валежи.\r\n ", "date": "2018.03.11", "title": "Бедствено положение е обявено в Брегово заради р. Тимок"}
{"url": "https://www.dnes.bg/stranata/2018/03/11/angelkova-nad-400-hil-rusnaci-imat-vtori-dom-u-nas.370336", "text": "Русия е генериращ пазар за България и е сред петте страни, които изпращат най-много туристи у нас. През 2017 г. близо 558 хиляди руснаци са предпочели страната ни за почивка и пътешествия, а над 400 хиляди граждани на Руската федерация имат втори дом в България, заяви Николина Ангелкова.Българският министър на туризма бе удостоена с  награда за професионално партньорство на международното изложение  \"Интурмаркет\" в Москва, съобщиха от пресцентъра на Министерството.България е сред десетте най-предпочитани за почивка от руските туристи държави и затвърждава сред тях облика си на семейна дестинация.Туроператори от федерацията, които работят на пазара в България, информират за повишение към момента с 15-20 процента на търсенето за лято 2018 г. в сравнение март миналата година, се казва в съобщението. \"Интурмаркет\" е сред най-големите международни борси за професионални туроператори. Тази година в нея участват повече от 1400 изложителя от над 130 държави, както и руските региони и национални туристически представителства.По неокончателни данни тридневният форум от 10 до 12 март ще бъде посетен от над 74 хиляди души. България представя на националния си щанд разнообразни възможности за морски, културноисторически, балнеоложки, спа и здравословен туризъм.\r\n ", "date": "2018.03.11", "title": "Ангелкова: Над 400 хил. руснаци имат втори дом у нас"}
{"url": "https://www.dnes.bg/za-da-se-razbirame/2018/03/11/7-te-stypki-za-dobyr-start-na-sedmicata.370242", "text": "През почивните дни повечето от нас се отдават на релакс. Неделя е един от най-мързеливите дни от седмицата. Тогава е моментът, в който не ни се прави нищо друго освен да се излежаваме и да тръпнем в ужас от приближаващия понеделник.Починали сме си подобаващо и заспиването вечер е доста трудно. Още по-трудна за понасяне става и понеделнишката сутрин.Всъщност неделята е много важен ден от седмицата. С някои полезни практики тя може да се превърне в централен ден, който да ви даде отправна точка за справяне с идващите 5 работни дни от седмицата.Ако управлявате неделята си по правилния начин, ще сте много по-продуктивни и организирани през цялата седмица. Ето какво трябва да правите в този последен почивен ден.Помислете за това, че в натовареното ежедневие през седмицата ще имате да подготвяте и 5 вечери за семейството. Това наред с шетането вкъщи, гледането на децата (ако имате такива) и времето лично за себе си, е огромен стрес за организма.Помогнете си с някои от менютата още от неделя. Пригответе някои ястия, които могат да издържат по-дълго в хладилника. Напазарувайте по списък за идните дни, за да си помогнете и в приготвянето на нещо бързо и лесно през седмицата.", "date": "2018.03.11", "title": "7-те стъпки за добър старт на седмицата"}
{"url": "https://www.dnes.bg/notifikacii/2018/03/11/koi-shte-postrada-ako-rusiia-spre-da-puska-priroden-gaz.370337", "text": "Новият газов спор между Русия и Украйна тревожи и ЕС. Лошият опит от предишни подобни конфликти през 2006 и 2009 година, когато Москва напълно спря подаването на газ през Украйна, накара Брюксел да се включи като посредник за уреждането на сегашния спор, пише .Берлин също е загрижен: \"Както ЕС, така и Русия и Украйна имат интерес от това да не се стига до прекъсване на доставките на газ за Европа\", заяви говорителят на германското правителство Щефен Зайберт.\r\nВ края на февруари Арбитражният съд на Стокхолмската търговска камара се произнесе по спора между украинския енергиен концерн Нафтогаз и руския монополист Газпром. В решението се казваше, че Газпром трябва да изплати на Нафтогаз 2,56 милиарда щатски долара като обезщетение за това, че е подал по-малко от договорените количества газ, преминаващи през територията на Украйна.Украинските власти вече започнаха да конфискуват активи на Газпром в Украйна, а руският концерн обяви, че ще обжалва присъдата. Преди това от Москва бяха заявили, че ще анулират всички договори с Нафтогаз. От украинската страна пък отвърнаха, че преди изтичането на срока на договора през 2019 година Газпром няма право да прекъсва доставките и транзитното пренасяне на газ през Украйна.\r\n\r\nЗаплашвайки да спре доставките на газ, Русия реагира прибързано, смята германската енергийна експертка Клаудия Кемферт. За ДВ тя каза още, че зад това със сигурност се крият и политически мотиви. \"Газовите доставки отново се използват като политическо оръжие - нещо, което наблюдаваме от години насам\", посочи тя.\r\nЙорг Форбрих от американския German Marshall Fund смята, че никой няма интерес от нов конфликт между Украйна и Русия. \"Започнатата от Русия война в Украйна още не е приключила - въпреки всички усилия, полагани в тази посока, вкл. и от Германия. Това, от което Берлин в момента най-малко се нуждае, е тази война да се пренесе и върху енергийния сектор, а Европа да се окаже пряко засегната от нея\", казва Форбрих.\r\nЕкспертът казва, че руският газ е много важен за Германия. Но по-голямата част от него не идва през Украйна, а по газопровода \"Северен поток\" по дъното на Балтийско море, или през Беларус и Полша по тръбопровода „Ямал-Европа“. \"За германските потребители тръбопровода през Украйна играе второстепенна роля\", посочва Форбрих.\r\nМиналата година Германия е внесла рекордните 53 милиарда кубически метра газ от Русия, което отговаря на 40 процента от общата консумация на газ в страната. Голяма част от нуждите си от газ Германия покрива с внос от Норвегия и Холандия. С други думи: Германия няма да пострада силно, ако Русия завърти кранчето за Украйна - благодарение на диверсифицираните доставки и наличието на големи газохранилища.\r\n\r\nТова обаче не важи за много балкански държави като България, Румъния, Сърбия, Македония или Босна/ Херцеговина. \"Тези страни са почти изцяло зависими от руските газови доставки, които стигат до тях именно през територията на Украйна\", посочва Йорг Форбрих. Той добавя, че за разлика от Германия, тези страни на практика не разполагат с алтернативни маршрути, по които да внасят газ от Русия.Словакия също е силно зависима от руските доставки на газ. Но страните от Централна Европа междувременно са напреднали доста в свързването на газопреносните си мрежи. \"Словакия, както и Австрия, вече са в състояние да получават газ от Русия или от трети страни по алтернативни маршрути, преминаващи през Централна Европа\", добавя Форбрих.\r\nУкраинските специалисти са убедени, че ако се стигне до нова газова война между Киев и Москва, потребителите в ЕС няма да пострадат сериозно. Само около половината от руските транзитни доставки на газ преминават през Украйна, казва за ДВ Олександър Харченко от Украинския изследователски център по проблемите на енергията. Той смята, че изборът на алтернативни доставчици, както и изграждането на свързани газопреносни системи, биха могли да спестят голяма част от неудобствата на страните от Източна и Югоизточна Европа. \"Последните действия на Газпром показаха на европейците, че усилията им да диверсифицират газовите доставки, започнали през 2009, не са били напразни\", казва Харченко.\r\nМихайло Хончар от Центъра за глобални изследвания \"Стратегия ХХI\" в Киев посочва, че евентуално спиране на транзита през Украйна - в нарушение на съществуващите договори - може само да навреди на Газпром. Все още няма достатъчно възможности за заобикалянето на тръбата през Украйна, добавя той. \"Независимо от желанието на руската стана да накаже Нафтогаз, няма да се стигне до нова газова война\", убеден е експертът. По думите му, Москва знае добре, че това би подкопало доверието на Европеските потребители към Газпром и би унищожило имиджа му на надежден доставчик. А това е много добре известно и на руското енергийно министерство, добавя украинският експерт.  ", "date": "2018.03.11", "title": "Кой ще пострада, ако Русия спре да пуска природен газ?"}
{"url": "https://www.dnes.bg/world/2018/03/11/kuba-i-kolumbiia-glasuvat-za-parlament.370339", "text": "Кубинците започнаха да гласуват на днешните парламентарни избори, които ще проправят път за първия постреволюционен президент на комунистическия остров, който не е от фамилията Кастро, съобщи ДПА.Над 8 милиона кубинци избират 605 членове на Националното събрание на народната власт. Изборният процес се очертава без изненади, тъй като има толкова кандидати, колкото са местата в парламента. От тях 548 са членове на Кубинската комунистическа партия, а останалите са одобрени от нея. Кубинците ще изберат днес и 1265 делегати в 15 провинциални събрания.Първото заседание на новия парламент ще е на 19 април и тогава ще бъде избран приемник на 86-годишния президент Раул Кастро. Очаква се това да е вицепрезидента Мигел Диас-Канел, инженер, издигнал се в йерархията на комунистическата партия и служил като министър на образованието.Колумбийците започнаха да гласуват днес на избори, които са изпитание за мирното споразумение, сключено с партизанската групировка Революционни въоръжени сили на Колумбия (ФАРК) и сложило край на 52 години конфликт, съобщи ДПА.Около 36 милиона души имат право да изберат 166 членове на Камарата на представителите и 102 сенатори от изборните листи над 12 партии.Анализатори казват, че е трудно да се предвиди дали ще пожъне успех партия \"Демократичен център\", основана от бившия президент Алваро Урибе, който води кампания срещу сключеното през ноември 2016 г. мирно споразумение.Ако отнеме много гласове от партиите от дясноцентристкото коалиционно правителство на президента Хуан Мануел Сантос, \"Демократичен център\" може да измени или напълно да развали сделката.На тези избори политически дебют прави и самата ФАРК. Тя вече е политическа партия на име Обща алтернативна революционна сила, но запазва акронима си ФАРК. (БТА)", "date": "2018.03.11", "title": "Куба и Колумбия гласуват за парламент "}
{"url": "https://www.dnes.bg/stranata/2018/03/11/trima-myje-i-bebe-sa-v-bolnica-sled-ptp-na-hemus.370347", "text": "Трима млади мъже и бебе са в болница след катастрофа на автомагистрала \"Хемус\" в посока Варна.В участъка на разклона за Девня са се сблъскали два леки автомобила, съобщиха от ОДМВР-Варна.Пострадалите са на възраст 24 г., 25 г. и 27 г., изяснява се състоянието им. На място има полицейски служители, които работят по изясняване на причините и обстоятелствата, довели до инцидента. ", "date": "2018.03.11", "title": "Трима мъже и бебе са в болница след ПТП на \"Хемус\""}
{"url": "https://www.dnes.bg/mish-mash/2018/03/11/prez-rozovi-ochila-56-godishna-barbi-ot-los-andjelis.370349", "text": "Лос Анджелис е дом на много ексцентрични звезди. Ще ви запознаем с Кралицата на розовото и \"най-розовия човек на света\".\r\nЗа Китън Кей Сера изразът \"живот през розови очила\" може да се приложи буквално. 56-годишната американка е превърнала дома си в реална къща на кукла Барби.\r\nВсичко от тоалетната хартия до хладилника ѝ е боядисано в различни нюанси на момичешкия цвят.", "date": "2018.03.11", "title": "През розови очила: 56-годишна Барби от Лос Анджелис"}
{"url": "https://www.dnes.bg/notifikacii/2018/03/11/70-ot-rusnacite-shte-podkrepiat-putin-na-18-mai.370330", "text": "Почти 70% от руснаците са готови да дадат своя глас за действащия  президент на Русия Владимир Путин на насрочените за 18 март избори, това  показва проведена от руския Център за проучване на общественото мнение  анкета, предава РИА Новости.В класацията по електорален рейтинг следват Павел Грудинин от компартията със 7 на сто, либералдемократът Владимир Жириновски с 5 на сто и кандидатката на \"Гражданска инициатива\" Ксения Собчак с 2 процента.По един процент одобрение имат лидерът на \"Яблоко\" Григорий Явлински и лидерът на \"Руския общонароден съюз\" Сергей Бабурин, а под един процент получават останалите кандидати.Според ВЦИОМ прогнозните резултати са 69-73 процента за Путин, 10-14 на сто за Грудинин, 8-12 процента за Жириновски, 2-3 на сто за Собчак и под един процент за останалите.74% от участвалите в анкетата са посочили, че ще гласуват със сигурност  на предстоящите избори, докато девет процента „вероятно“ ще упражнят  правото си на глас.Проучването обхваща 4000 души, анкетирани по телефона в дните от 5 до 7 и 9 март, съобщи ТАСС. (БТА)\r\n ", "date": "2018.03.11", "title": "70% от руснаците ще подкрепят Путин на 18 май"}
{"url": "https://www.dnes.bg/kino/2018/03/11/da-te-omyjat-po-nevolia-v-leidi-makbet.369036", "text": "Своя версия на романа от 1864 г. \"Лейди Макбет от Мценска околия\" на руския писател, драматург и журналист Николай Лесков представя режисьорът Уилям Олдтройт в \"Лейди Макбет\".Продукцията разказва историята на нещастно омъжена млада жена и нейния път към промяната. Историческата драма ще отведе зрителите в Англия през 1865 година. В главната роля на Катрин влиза английската акртиса Флорънс Пъг.Катрин е млада жена, омъжена по неволя за по-възрастен и неприятен мъж, който не проявява никакъв интерес към нея. Тя се чувства задушена в лишен от любов брак и отхвърлена напълно от семейството на своя мъж, което се държи студено с нея. Отчаянието на Катрин и отсъствието на съпруга й, я тласкат към младия коняр на имението, с когото тя започва страстна авантюра.Бързо разрастващите се любовни отношения между двамата млади пораждат у Катрин силно желание за собствен живот, чиято единствена господарка е самата тя, но и въвличат нея и околните в опасни премеждия, от които невинаги има изход.С времето Катрин претърпява трансформация от невинна девойка във \"фатална жена“, а ключовият й ход в края на филма окончателно завършва образа й на виновник, който няма намерение повече да бъде жертва.Останалите роли са поверени на Пол Хилтън, Козмо Джарвин, Наоми Аки, Кристофър Феърбанк и др. Романтичната драма е печели редица награди през 2016 - \"Синеуропа\" в Лез Арк, наградата на ФИПРЕССИ в Солун и в Сан Себастиан, както и Почетен диплом – наградата на критиката – в Цюрих.Гледайте \"Лейди Макбет\" на 11 март от 23:00 часа по телевизия ", "date": "2018.03.11", "title": "Да те омъжат по неволя в \"Лейди Макбет\""}
{"url": "https://www.dnes.bg/politika/2018/03/11/bojidar-dimitrov-kan-kubrat-niama-da-e-paterica-na-gerb.370314", "text": "\r\n                        \r\n                        \r\n                        \r\n                    \"Няма да бъда патерица на ГЕРБ! Категорично! Предстои да видим дали ще се коалираме със Слави Трифонов. Хората в парламента не са елита, това са партийни функционери, лузъри\". Това заяви в предаването \"Опорни хора\" по професор Божидар Димитров, създател на политическа формация \"Кан Кубрат\".\"Всичките ни политици произхождат от \"Философския факултет\" на СУ, от времето на социализма. Тогава беше призната една философия - на марксизма-ленинизма. Всички са марксисти и това е нивото им\", убеден е историкът.И обясни, че за да се управлява една страна са нужни от 3000 до 5000 души. \"Ние, в партията, имаме над 20 000 елитарни специалисти\", каза Димитров.\"Няма да бутаме правителството, ще направим референдум за Велико народно събрание\", допълни той.\r\nСпоред историка патриарх Кирил не е направил дипломатически гаф, тропането по масата и говоренето му са типични за генерал от КГБ и допълни: \"Говорих с Валери Симеонов и го посъветвах да се извини. Той трябваше да го направи. Казах му, че не бива за няколко думи да разваля цяло правителство\".\r\n\"А иначе никой не видя истинските думи на патриарх Кирил. Той каза, че България е създала Русия, Русия е продукт на България! Но, ако трябва да бъдем честни, и патриарх Кирил и българското правителство не са прави. Когато каним, е необходимо да каним и останалите народи, участвали в освобождението на България\", смята Димитров.\r\nА относно ЧЕЗ мнението на бъдещия политик е, че няма значение кой стои зад Гинка. \"Ако не беше Гинка, щеше да е Пенка!\", отсече той.\"Ако тя няма капацитет да управлява ЧЕЗ и станем като дискотека веднага жандармерийски части заемат позициите и започват да управляват системата\", предложи проф. Божидар Димитров. \r\n ", "date": "2018.03.11", "title": "Божидар Димитров: \"Кан Кубрат\" няма да е патерица на ГЕРБ!"}
{"url": "https://www.dnes.bg/tenis/2018/03/11/grigor-otstypi-pred-verdasko-i-otpadna-v-indiyn-uels.370318", "text": "Григор Димитров отпадна във втори кръг на турнира в Индиън Уелс, след като загуби 6-7(4) 6-4 3-6 от Фернандо Вердаско. В първия сет световният № 4 изпусна два поредни сетбола, преди да загуби тайбрека впоследствие. Реабилитира се през втората част, но в третата не удържа. Победителят ще играе в трети кръг с Тейлър Фриц.\r\nПървият пробив в мача дойде на сметката на Григор, след като при 30-40 в четвъртия гейм Вердаско направи двойна грешка – 3-1. Българинът сервираше за затвърждаване, като геймът мина през дюс, а впоследствие испанецът реализира топка за рибрейк – 3-2.\r\nСледващите няколко части минаха под диктовката на подаващите. При 4-5 Вердаско сервираше за оставане, като при 15-15 изпрати топката далеч в аут, след което направи същото и в следващото разиграване, давайки два сетбола на опонента си. Българинът не успя да се възползва, геймът мина през два дюса, преди да приключи в полза на сервиращия.\r\nРазвръзката дойде в тайбрек, който започна с пет минибрейка. Вердаско прекъсна серията за 4-2 точки, а до края задържа Димитров в догонваща позиция – 7-6(4).\r\nВ началото на втория сет испанецът направи двойна грешка при 30-30. На брейкбола първата ни ракета взе темпово разиграване и дръпна 1-0.Още за спорт четет в ", "date": "2018.03.11", "title": "Григор отстъпи пред Вердаско и отпадна в Индиън Уелс"}
{"url": "https://www.dnes.bg/obshtestvo/2018/03/11/s-pochit-kym-buditelite-vnukyt-na-stoian-omarchevski.370256", "text": "\r\n                        \r\n                        \r\n                        \r\n                    \r\nТой подготвя книга за дядо си, в която ще събере оскъдната информация за неговата мащабна дейност и живот, изпълнен с обрати.\r\n\"Информацията е много оскъдна, защото домът ни е бил изцяло разрушен при бомбардировките през Втората световна война. Така е изгорял целият богат архив от кореспонденция на дядо ми с имена като Айнщайн, Рьорих и други, както и огромната му библиотека\", разказа Александър Омарчевски. \r\n\"Дядо ми е въвел отбелязването на Деня на народните будители, както и задължителното безплатно основно образование, построил е над 1500 училища в България, провежда правописната реформа и полага основите на няколко нови факултета, между които и Богословския, чийто декан съм днес\", допълва наследникът на рода Омарчевски.\r\nОткриват се още медицинския, ветеринарния и агрономическия факултети на Софийския университет.\r\n\"През годините дядо ми беше забравен, но след връщането на традицията да се празнува на 1 ноември, медиите припомнят периодично кой е поставил началото\", допълни Омарчевски.\r\nОще истории за рода Омарчевски гледайте в неделя от 10:30 часа в предаването \"Фамилно\" по.", "date": "2018.03.11", "title": "С почит към будителите: Внукът на Стоян Омарчевски"}
{"url": "https://www.dnes.bg/usa/2018/03/11/donald-trymp-severna-koreia-iska-da-skliuchi-mir-vreme-e.370315", "text": "Американският президент Доналд Тръмп каза, че според него Северна Корея вече иска да сключи мир, предаде Франс прес.\"Мисля, че искат да сключат мир. Мисля, че е време\", заяви президентът на политическа проява в Пенсилвания. Тръмп изрази доверие в ангажимента на севернокорейския режим да не изстрелва ракети до историческите преговори, които той ще има с лидера Ким Чен-ун.Американският президент каза, че е убеден, че срещата \"ще има огромен успех\" и ще е много ползотворна. \"Имаме огромна подкрепа\", отбеляза Тръмп пред журналисти преди да отлети за Пенсилвания.На проява в подкрепа на конгресмена републиканец от Пенсилвания Рик Сакон, който се бори за място във федералния парламент, Тръмп каза, че е решил какво ще е мотото на кампанията за преизбирането му през 2020 г. \"Да запазим Америка велика!\" (БТА)\r\n ", "date": "2018.03.11", "title": "Доналд Тръмп: Северна Корея иска да сключи мир. Време е!"}
{"url": "https://www.dnes.bg/notifikacii/2018/03/11/borsite-domati-kartofi-skachat-cenata-na-masloto-pada.370320", "text": "Според данните на Държавната комисия по стоковите борси и тържищата цените на храните през изминалата седмица по борсите останаха почти без промяна.Доматите поскъпнаха тази седмица с 1,1 на сто и се продават по 1,80 лева за килограм. Краставиците от внос поевтиняват с 3,6 на сто до 2,70 лева средно за килограм. Картофите поскъпват със 7,6 на сто и се търгуват по 0,58 лева за килограм на едро. Цената на морковите се повишава с 3,9 на сто до 0,80 лева, а зелето поскъпва с 1,6 на сто и се търгува по 0,56 лв./кг на едро. Зелената салата поевтинява с 3,5 на сто до 0,55 лева за брой.Ябълките поевтиняват с 5,2 на сто и се продават по 1,45 лв./кг. Цената на лимоните се повиши с 2,3 процента, до 2,35 лева. Портокалите поевтиняват с 2,3 на сто, до 1,26 лева за килограм. Мандарините поскъпват с 1,3 на сто и се продават по 1,83 лв./кг.Кравето сирене поевтинява с 1,3 на сто, до 5,90 лв./кг; кашкавалът, тип \"Витоша\", поевтинява 0,3 до 10,92 лв./кг, а олиото поскъпва с 2,1 на сто до 1,97 лева за литър. Каймата поскъпва с 0,8 на сто и се търгува по 4,84 лева за килограм.Цената на пакетче краве масло от 125 грама се понижава с 0,4 на сто до 2,30 лева. Пилешкото замразено месо поскъпва с 0,5 на сто и се продава по 3,88 лева за килограм на едро. Захарта се търгува по 1,19 лв./кг, а брашното, тип \"500\" - по 0,83 лева. Яйцата се продават по 0,20 лева за брой на едро в края на седмицата. (БТА)", "date": "2018.03.11", "title": "Борсите: Домати, картофи - скачат, цената на маслото пада"}
{"url": "https://www.dnes.bg/snimka-na-denia/2018/03/11/proletno-slynchevo-toplo-i-tiho-vreme-v-nedelia.370319", "text": "Днес ще преобладава слънчево време. По-значителна средна и висока облачност ще има в сутрешните часове над Източна България. Според прогнозата на НИМХ ще е почти тихо, с максимални температури между 17° и 22°, по морския бряг между 13° и 18°, в София около 17°.Над Черноморието ще бъде предимно слънчево, преди обяд с разкъсана средна и висока облачност, по-значителна по северното крайбрежие. В следобедните часове ще духа слаб изток-югоизточен вятър.Максимални температури между 13° и 18°. Температурата на морската вода е 6-7°. Вълнението на морето ще бъде 1-2 бала.Над планините ще бъде слънчево. Ще духа слаб, по билата умерен западен вятър. Ще се затопли още и максималната температура на височина 1200 метра ще бъде 13-14°, на 2000 метра – около 6°.", "date": "2018.03.11", "title": "Пролетно: Слънчево, топло и тихо време в неделя"}
{"url": "https://www.dnes.bg/notifikacii/2018/03/11/boliviia-razpyna-200-km-flag-iska-izlaza-si-na-tihiia-okean.370316", "text": "Боливия разпъна небесносиньо знаме с дължина 196,5 км, за да привлече вниманието към своята кампания за възстановяване на излаза си на Тихия океан, който изгубва от Чили пред 19-ит век, предаде ДПА, като си позова на местни медии.Около 17 000 военнослужещи и 4000 полицаи участваха в оформянето на най-дългото знаме в света по пътя между град Ла Пас (седалище на правителството) и Оруро.Хиляди боливийци се отзоваха на призива на президента Ево Моралес да се включват в акцията, отбелязва Асошиейтед прес.\"Това знаме, най-дългото в света, е живо свидетелство за решимостта ни да сложим край на положението да сме без излаз на море, което продължава повече от столетие\", написа в Туитър МоралесНа 19 март Международният съд в Хага ще разгледа иск на Боливия, която иска да получи достъп до океана от Чили.\r\nБоливия е лишена от излаза си на океана, след като заедно с Перу губи Тихоокеанската война от 1879-1883 с Чили. НаБоливия е отнета територия от 120 000 кв. км, включително 400 км крайбрежна ивица. Мирно споразумение от 1904 г. определя сегашните граници между Боливия, Чили и Перу.Боливия е изгубила излаза си на море, но поддържа свой флот и иска коридор до океана, за да увеличи износа си на природен газ и полезни изкопаеми, отбелязва Ройтерс. (БТА)", "date": "2018.03.11", "title": "Боливия разпъна 200 км флаг, иска излаза си на Тихия океан"}
{"url": "https://www.dnes.bg/politika/2018/03/11/nikolai-vasilev-dyrjavata-ne-triabva-da-vliza-v-chez.370323", "text": "\"Да се смесва политиката с икономиката е много лоша идея. Затова държавата не трябва да влиза в управлението на ЧЕЗ”. Това заяви пред Нова тв Николай Василев, бивш вицепремиер от правителството на Симеон Сакскобургготски, и уточни, че \"държавата по принцип е лош собственик\". \"В БДЖ ли се справи като собственик, в пощите ли, в \"Топлофикация-София\" ли?\", попита той.\r\nСпоред него с твърденията, че държавното участие е дружеството е в защита интереса на българите, се оправдава \"една лоша сделка\".\n\n\n\r\n\"Най-лошият вариант е с парите на данъкоплатците да се участва в сделка на цена, която не е определена от държавата”, категоричен бе Василев.\r\nТой изрази съмнение, че фирмата на Гинка Върбакова е тази, която купува ЧЕЗ.\r\n\"Има хора у нас, които знаят кой стои зад Върбакова”, каза още бившият вицепремиер.\"Не е възможно малка, българска фирмичка да купи едно от големите предприятия в държавата. Ако някой няма стотици милиони собствени средства, а не кредити, не може да влезе дори през вратата на ЧЕЗ да преговаря\", мотивира се той.Според него много вероятно е, ако държавата не се включи, сделката да се разпадне, особено след големия обществен отзвук.И допълни: \"Сделката може да се разпадне с няколко телефонни обаждания от \"Дондуков” 1 до определени банки или до други държави. Но не знам дали това е целта, защото не знам кой стои зад сделката”.\r\nСпоред Василев, каквото и да случи, няма опасност абонатите на ЧЕЗ да останат без електричество.", "date": "2018.03.11", "title": "Николай Василев: Държавата не трябва да влиза в ЧЕЗ!"}
{"url": "https://www.dnes.bg/notifikacii/2018/03/11/ruskiiat-shpionin-skripal-otroven-s-nervnoparalitichen-gaz.370321", "text": "Следователи са открили следи от нервнопаралитичното вещество, с което са бил отровени бившият руски разузнавач Сергей Скрипал и дъщеря му, в ресторант, където двамата се хранили миналата неделя следобед, предаде Би Би Си.\r\nВеществото било открито в италианския ресторант \"Дзици\" в град Салисбъри, Южна Англия. Доколкото е известно други клиенти, които са били там по същото време, не са в опасност, се казва в информацията на Би Би Си, която не цитира източник.\n\n\nБившият полковник от руското разузнаване, хвърлен в затвора през 2006 г. в Русия по обвинения, че е шпионирал за Великобритания, беше намерен в безсъзнание заедно с дъщеря си на пейка близо до търговски център в Салисбъри.Повече от 250 служители от британските антитерористични части участват в разследването на случая, каза вчера министърът на вътрешните работи Амбър Ръд след среща на кризисния комитет \"Кобра\". (БТА)\r\n ", "date": "2018.03.11", "title": "Руският шпионин Скрипал отровен с нервнопаралитичен газ?"}
{"url": "https://www.dnes.bg/obshtestvo/2018/03/11/semra-i-nerodenoto-i-bebe-pochinaha-lekarska-nemarlivost-ili-bolest.370322", "text": "Рядко срещано заболяване е предизвикало нетипичен вътрешен кръвоизлив, който е довел до смъртта на 23-годишната родилка Семра Дургут, гласи работната версия на разследващите случая. От заключението на хистологичната експертиза зависи дали тя ще бъде потвърдена. Според аутопсията, извършена от трима съдебни лекари, конкретна причина за смъртта на родилката е кръвозагуба.\r\nМладата жена издъхна в ранните часове на 9 март в кърджалийската болница “Д-р Атанас Дафовски”. Тя постъпила в акушеро-гинекологичното отделение предния ден в добро общо състояние, разказаха лекари. Според тях вече били минали 2-3 дни от термина ѝ. На родилката били назначени обичайните изследвания, резултатите не показвали отклонения и нямало основание за притеснения.\r\nСлед полунощ Семра се почувствала зле и се оплакала от болки. Първоначално медиците решили, че родилката е с бъбречна криза. Малко по-късно обаче състоянието ѝ се влошило рязко. Кръвното налягане започнало да пада и лекарите решили спешно да я оперират.\r\nПри операцията станало ясно, че пациентката е с голям вътрешен кръвоизлив. Малко по-късно жената починала, плодът в нея също бил мъртъв, съобщава \".\r\n“Все още не сме готови с резултатите от проверката. Тя е документална”, заяви шефът на Регионалната здравна инспекция в Кърджали д-р Виктор Кирчев. Той допълни, че от болницата не успели в петък да комплектоват нужните документи и да ги предадат. Това щяло да стане в понеделник.\n\n\r\n“Резултати от проверката ще имаме във вторник”, каза д-р Кирчев. Идната седмица се очаква да излязат и резултатите от вътрешната проверка, която извършва ръководството на болницата.\r\n“Цялото село е в шок и скърбим за загубата на Семра. Очакваме близките да се приберат и в неделя ще я погребем”, заяви Муса Муса, кмет на село Водач, откъдето е родом съпругът на Семра - Раим Хасан. Във Водач очакват да пристигнат техни роднини от Холандия, Норвегия и Германия. Почерненото семейство държало с младата жена да бъде погребано и нероденото ѝ бебе.\r\nВ селото разказват, че Семра е от Хасково. През миналата година тя заживяла с Раим. Двамата били много влюбени и щастливи. Живели известно време в Холандия, където от години работело семейството на Раим. Семра се прибрала в България, когато разбрала, че е бременна.През септември 2017 г. двамата сключили граждански брак. Искали детето им да се роди в България. Семра останала да живее във Водач, а Раим се върнал в Холандия. Според съседи бременността на младата жена протекла нормално. Преди месец и половина Раим се прибрал заради предстоящото раждане. Той дори направил ремонт на една от стаите в къщата, за да се използва като детска.", "date": "2018.03.11", "title": "Семра и нероденото й бебе починаха… Лекарска немарливост или болест?"}
{"url": "https://www.dnes.bg/akoshtete-vqrvaite/2018/03/11/koia-zvezda-otgovaria-na-zodiiata-vi.370236", "text": "Ако много харесвате някоя знаменитост, вероятно има съвпадение между вас. Възможно е вашата зодия и тази на фаворита ви да си пасват чудесно и затова да има подобно привличане.\r\n \r\nНякои фенове дори чувстват известна личност като част от семейството или копират всичко, което тя прави и казва. Вижте типичните представители на всеки знак сред звездите:\r\nПърва част може да видите тук:\r\n \r\nРоден: 25 септември 1968 (възраст 49). Кой не харесва Уил Смит? Актьорът участва в над 20 филма и е един от малкото хора, постигнали страхотен успех в три от основните американски индустрии - филмовата, телевизионната и музикалната.\r\n \r\nОсвен това е един от малкото известни господа, които са все още женени и не участват в страховити скандали. Освен това е страхотен баща!\r\n \r\n \r\nРоден: 11 ноември 1974 (възраст 43). Вечният ерген (или може би гей) - никой не знае. Един Скорпион никога не разкрива личния си живот и дори понякога да изпада в отрковения, цялата картника отново си остава загадка.\r\n \r\nНевинен поглед, ангелски черти и дяволска душа - това е Скорпионът.\r\nРоден: 18 декември (възраст 54). Невероятният чар на Стрелците определено се забелязва при актьора, по който въздишаха много девойки. Смел, но с мек характер - комбинацията изглежда привлекателна.\r\n \r\nУсмихнати и лъчезарни - такива са Стрелците. Но и малко леконравни понякога.", "date": "2018.03.11", "title": "Коя звезда отговаря на зодията ви? "}
{"url": "https://www.dnes.bg/politika/2018/03/11/5-partii-fantomi-izchezvat-ot-politicheskata-ni-scena-i-te-sa.370313", "text": "Пет политически партии, които не развиват дейност, са разпуснати от Софийския градски съд от началото на 2018 г. Това показа справка на \"Труд“ в \"Държавен вестник\", където по закон тези решения се обнародват.Закритите формации са \"Движение за благоденствие и възход\", \"Единен пенсионерски съюз\", \"Движение кредитор на доверие\", \"Българска национално-патриотична партия\" и \"Партия на либералната алтернатива и мира\" (ПЛАМ).\r\nСъдът е прекратил четири от тях на основание чл. 40, ал. 1, т. 4 от Закона за политическите партии, че не са участвали в никакви избори повече от 5 години. \"Движение за благоденствие и възход\" се заличава, защото не е подавало годишни финансови отчети пред Сметната палата две последователни години.\r\n\"Движение за благоденствие и възход\" е учредена през февруари 2015 г. в Пловдив предимно от жители на квартал Столипиново. Ромската партия беше представлявана от местния бизнесмен Емил Кирилов Иванов.\r\n“Единен пенсионерски съюз\" e създаден през март 2013 г. в Стара Загора с идеята да обедини множеството пенсионерски формации и \"да прекрати унищожаването на България\".\r\n\"Движение кредитор на доверие\" е учредено през 2003 г. Тогава председателят му Йордан Пеянски се кандидатира за кмет на Варна и получи 150 гласа.\r\n\"Българска национално-патриотична партия\" е регистрирана през 2004 г. и през 2005 г. беше мандатоносител на коалиция \"Атака\", а лидерът й Петър Манолов стана депутат. Той веднага се отцепи от групата на Волен Сидеров и се присъедини към мнозинството в Народното събрание, избрало Сергей Станишев за премиер с минималната разлика от един глас в опита за съставяне на кабинет БСП-ДПС.\r\n\"Партия на либералната алтернатива и мира\" (ПЛАМ) е регистрирана през 2007 г. с председател Николай Нинов с подписка от 16 576 избиратели. Участва самостоятелно на парламентарния вот през 2009 г. и получава 2828 гласа (0.07%).\r\nПетте заличени формации са част от дълъг списък от партии фантоми, за които Софийската градска прокуратура поиска да бъдат разпуснати миналата година. На 31 юли държавно обвинение съобщи, че след извършена проверка и въз основа на изискани материали от ЦИК, Софийския градски съд и Сметната палата, е внесло искови молби за прекратяване на 33 партии.\r\nОстаналите 28, които чакат своя ред за заличаване. Те ще изчезнат от правния мир заради неучастие в избори. Това са: \"Българска национално – радикална партия“, \"Социалистически младежки съюз“, \"Съюз на демократичните партии и движения ЕРА- 3“, \"Отечествена партия на труда“, \"Български бизнес блок“, \"Алтернативно социалистическо обединение – независими“, \"Движение \"Народен юмрук“ за защита на пенсионери, безработни и социално слаби граждани“, \"Българска християнска коалиция“, \"Съюз България“, \"Движение за единение на нацията“, \"Политическо движение Заедно за Сливен“, \"Роден край“, \"Камара на експертите“, \"Републиканско – демократическо движение на всички отрудени и обременени“, „Обединена партия на пенсионерите в България /ОППБ/“, „Съюз на националното достойнство Гранит“, \"Обединение Достойна България“, \"Народняшка земеделска партия \"Никола Петков“, \"Политическа партия Дела“, \"Северна лига“, \"Гражданско движение Глас“, \"Черноморец“, \"Партия Движение за социална солидарност“, \"Българска индустриално аграрна партия“, \"Български граждани ЗБОРИМ“, \"Нова Европа“, \"Победа“ и \"Национално патриотично обединение“.Подаване на легитимни годишни финансови отчети, участие на избори поне веднъж на 5 години и провеждане на конгрес поне веднъж на 5 години са единствените законови изисквания към партиите, за да не бъдат заличени.", "date": "2018.03.11", "title": "5 партии фантоми изчезват от политическата ни сцена. И те са..."}
{"url": "https://www.dnes.bg/sofia/2018/03/11/koi-stolichni-kvartali-ostavat-bez-voda-utre.370324", "text": "\"Софийска вода” временно ще прекъсне водоснабдяването в някои части на столицата утре, 12 март, съобщиха от дружеството.Във връзка с изграждане на сградно водопроводно отклонение на ул. „Цар Асен“, Център, район Триадица, се налага спиране на водоподаването от 9:00 до 18:00 часа на клиентите на „Софийска вода”, живеещи в района на:\r\nул. „Цар Асен“ - между бул.  „Ген. Скобелев“ и бул. „Патриарх Евтимий“, бул.  „Ген. Скобелев“ - между  бул. „Витоша“ и ул. „Цар Асен“. При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Цар Асен“ на  кръстовището с ул. „Гургулят“.Във връзка с подмяна на сградно водопроводно отклонение на ул. „Димитър Хаджикоцев“, кв. \"Лозенец“, се налага спиране на водоподаването от 10:00 до 18:30 часа на клиентите на „Софийска вода”, живеещи в района на: ул. „Зорница“, ул. „Димитър Хаджикоцев“ №12-№14. При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: пл. „Хелзинки“.Във връзка с подмяна на пожарни хидранти на ул. „Чукар“ и ул. „Маломир“, м. Гърдова глава, се налага спиране на водоподаването от 10:00 до 18:00 часа на клиентите на „Софийска вода”, живеещи на ул. „Чукар“ - от ул. „Карамфил“ до ул. „Маломир“ и ул. „Маломир“. При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на ул. „Маломир” и на ъгъла с ул. „Чукар“.Във връзка с подмяна на сградно водопроводно отклонение на бул. „Св. Климент Охридски“ се налага спиране на водоподаването от 10:00 до 16:00 часа на клиентите на „Софийска вода”, живеещи в района на: в.з. Американски колеж и бул. „Св. Климент Охридски“ от №130 до Околовръстен път. При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. 183 ъгъла с ул. 182.\r\n ", "date": "2018.03.11", "title": "Кои столични квартали остават без вода утре?"}
{"url": "https://www.dnes.bg/notifikacii/2018/03/11/kuba-izbira-nov-parlament-v-nego-e-priemnikyt-na-kastro.370325", "text": "Куба избира 605 членове на Националното събрание на народната власт (парламента). Изборният процес се очертава без изненади, тъй като има толкова кандидати, колкото са местата в парламента, предаде Франс прес.Интересната подробност е, че сред тях ще бъде приемникът на Раул Кастро, който ще го наследи на лидерския пост през април.Още от сега е известно, че за първи път от близо 60 години, след ерата на Фидел Кастро, починал през 2016 г., и на Раул Кастро, президентството на островната държава ще се поеме човек, който не е хванал оръжията по време на революцията през 1959 г. Името му ще стане известно на 19 април. Датата не е избрана случайно - тогава се навършват 57 години от победата в Залива на прасетата, възприемана в Куба като \"първото поражение за империализма на янките в Латинска Америка\".Кандидатите за депутати са подбрани щателно от Кубинската комунистическа партия. Те могат да бъдат нейни членове или да не членуват в нея, а да бъдат излъчени от синдикални организации или студентски структури, близки до правителството. Повече от половината от кандидатите - 322 - са жени.След изборите парламентът ще определи състава на Държавния съвет от 31 души, които ще изберат сред членовете на съвета новия кубински президент. Според анализатори, но и според обикновени кубинци, това ще е Мигел Диас-Канел, 57-годишният първи вицепрезидент.Диас-Канел, който е чист продукт на Кубинската комунистическа партия, още миналата есен пое ангажимента за приемственост и каза, че в Куба винаги ще има президент, който ще защитава революцията. Диас-Канел е роден след революцията и не е част от историческите й фигури, отбелязва Франс прес.Осем милиона кубинци избират днес и 1265 делегати в 15 провинциални събрания, съобщава БТА.\r\n ", "date": "2018.03.11", "title": "Куба избира нов парламент, в него е приемникът на Кастро"}
{"url": "https://www.dnes.bg/politika/2018/03/11/dbg-gotova-da-napusne-rb-iska-ostavka-na-kabineta.370327", "text": "Националния съвет на \"Движение България на гражданите\" замрази членството си в Реформаторския блок и няма да участва в органите на управление на коалицията. Това е решение на Националния съвет на ДБГ, взето днес на заседание на НС в Хисаря, съобщиха от пресцентъра на партията. Партията е създадена от Меглена Кунева и от няколко месеца се оглавява от бившия й заместник Димитър Делчев.\r\nКато мотиви за решението си от ДБГ посочват: \r\n- в България има необходимост от силна демократична общност, \"готова да се противопостави на пълзящата диктатура на ГЕРБ, пренесена в общините през феодалния модел на управление\";\r\n- има опити на част от членовете на Реформаторски блок да легитимират и защитават грешни решения от страна на управляващите, в това число и срещи между членове на РБ и представители на правителството, противно на всички принципи и решения на коалицията;\r\n- има недостиг на политическа воля за изграждане на реформаторски общности по места, които да се противопоставят на корупционния и феодален модел на управление на общините;От Движението искат незабавна оставка на Бойко Борисов и кабинета му и насрочване на нови избори, създаване на антиГЕРБ коалиция.  Наложително било да се изготвят реформаторска платформа с акцент върху  смели действия в сектор сигурност, за повишаване на доходите,  подобряване образованието и ефективна борба с корупцията.НС дава мандат за провеждане на допитване сред структурите на ДБГ. Ако в срок от 1 месец не бъдем подкрепени от останалите членове на РБ - СДС, БНД, \"Обединени земеделци\" и НПСД, в горепосочените решения, ДБГ ще напусне Блока.", "date": "2018.03.11", "title": "ДБГ готова да напусне РБ, иска оставка на кабинета"}
{"url": "https://www.dnes.bg/index/2018/03/11/fotoaparat-laika-beshe-prodaden-na-tyrg-za-2-4-mln-evro.370328", "text": "Фотоапарат \"Лайка\" от 1923 г. беше продаден на търг във Виена, Австрия, за рекордната сума от 2,4 милиона евро, предаде Франс прес.Стартовата цена на устройството беше 400 000 евро. Новият собственик на фотоапарата е азиатски колекционер, пожелал анонимност, съобщават от виенската галерия \"Вестлихт\", която често организира подобни продажби.Продадената \"Лайка\" е от серия от 25 прототипа от 1923 г. - две години преди немската компания да пусне прочутите си фотоапарати в серийно производство.Досегашният рекорд датираше от 2012 г., когато фотоапарат \"Лайка\" от 1923 г. беше продаден за 2,16 милиона евро, припомня агенцията. (БТА)", "date": "2018.03.11", "title": "Фотоапарат \"Лайка\" беше продаден на търг за 2,4 млн. евро"}
{"url": "https://www.dnes.bg/notifikacii/2018/03/11/po-kitaiski-pekin-vyrna-pojizneniia-mandat-na-prezidenta.370329", "text": "Парламентът на Китай одобри днес с почти пълно единодушие промени в конституцията, с които се премахва ограничението върху броя мандати за председателя (президента) на КНР.Промяната означава, че президентът Си Цзинпин ще може да остане на поста си неограничено дълго, предадоха осведомителните агенции.От участвалите във вота близо три хиляди членове на Общокитайското събрание на народните представители 2958 гласуваха \"за\", двама се обявиха \"против\", трима се въздържаха, а една бюлетина бе невалидна.Миналия месец управляващата Китайска комунистическа партия предложи тази конституционна реформа и нямаше съмнение, че послушният парламент ще я одобри, посочиха Ройтерс и Асошиейтед прес.Реформата слага край на системата, наложена през 1982 г. от бившия китайски лидер Дън Сяопин с цел да не се повтарят занапред кръвопролитията през пожизнената диктатура на Мао Цзедун и в частност хаотичната Културна революция от 1966-1976 г.Преминаването към еднолично управление на Си засилва опасенията, че Пекин подкопава опитите да се осуетят крайностите на автократичното управление и да се изработи стабилна и предвидима регулация в икономиката. (БТА)", "date": "2018.03.11", "title": "По китайски: Пекин върна пожизнения мандат на президента"}
{"url": "https://www.dnes.bg/politika/2018/03/11/pavlova-se-hvali-evroshefstvoto-vyrvi-uspeshno.370326", "text": "Европредседателството върви успешно. В пълен ход е. Върви изключително добре, оценките са позитивни. Това каза министърът на министърът за Българското председателство на Съвета на ЕС Лиляна Павлова по БНТ.В София минаха почти 100 срещи - 70 от официалния календар и още 30  съпътстващи събития. \"За мен радостното и важното са оценките, защото не е  важно ние как се самооценяваме, важно е какви са оценките на нашите  партньори, на колегите, с които работим. А оценките са много добри\",  каза министърът.По думите й скандалите, за които се говори, са вътрешнополитически. \"Отзвук за тях на този етап няма външен. Те са вътрешнополитически – между управляващи и опозиция\", подчерта Павлова.\"Приятно изненадахме нашите партньори, особено по следните три линии -  много ясно фиксираните приоритети, Западните Балкани, сигурността и миграцията. Би следвало всички да сме обединени и да се радваме, когато България получава позитивни оценки, независимо кой е на власт, а не да злобеем\", каза Павлова по повод нападки от опозицията.Павлова коментира и темата за европейската интеграция на Западните Балкани.\r\n\"Първият успех на председателството е вече факт и това е да върнем темата \"Западни Балкани\", защото те бяха изпаднали от дневния ред на Европа. В никакъв случай обаче не даваме фалшиви обещания за дата за присъединяване към Съюза\", допълни тя.По думите й  пред държавите от този регион предстои много работа. \"Да покажат желание в този процес, защото никой не може да свърши тяхната работа“, подчерта Павлова.Отношенията с Турция са стратегически важни. На 23 март има среща на лидерите на ЕС, където ще се вземе решение дали ще има среща на 26 март. Павлова припомни, че има още положения, които Европа трябва да уточни с Турция. Форматът на срещата е ясен и ще е по Лисабонския договор.\r\nРусия е важен икономически партньор на Европа, а за българите тя е в нашите сърца като страна-освободителка, така че отношенията с нея трябва да са внимателни и деликатни, уточни Лиляна Павлова. Стратегически, Европа иска да бъде глобален фактор на световната сцена, но това преминава през ясни отношения с Русия и Турция, допълни тя. Тя припомни, че юли месец санкциите срещу Русия ще се гласуват отново.\r\n ", "date": "2018.03.11", "title": "Павлова се хвали: Еврошефството върви успешно!"}
