{"url": "https://www.monitor.bg:443/bg/a/view/agent-sasho-s-absurden-trilyr-prodiktuvan-ot-oligarhijata-141771", "text": "Дан Браун може да си хване бестселърите и да ги зарови там, където дори „слънцето“ на ДС не огрява. Може да забърква трилъри от най-невероятни конспиративни теории и да ги продава на и за десетки милиони, но в полета на фантазията си не може да стъпи и на малкия пръст на родните отрочета на пропагандната школа на бившата Държавна сигурност. Дан Браун ли? Ама моля ви, ние си имаме Илиян Василев. Ако се чудите кой беше този последният, то нека припомним – ченге от ПГУ на ДС, подвизавало се под два псевдонима – Сашо и Драган, верен (и доверен) Костов кадър, а понастоящем – говорител на олигархията и първи защитник на банкера беглец Цветан Василев, ужилил хиляди вложители и източил милиарди от КТБ. Именно в изпълнение на последните си две роли Василев, който бе потънал в пълно забвение след иначе дългогодишния си престой като проводен от Костов посланик в Русия, се преквалифицира през последните месеци в писател, пълнещ с опорки, обслужващи задкулисието у нас, блога си и сайтовете, принадлежащи на същото това задкулисие. Най-актуалното писание на агент Сашо е именно в един от въпросните сайтове, част от Фабриката за фалшиви новини на олигархията - „Клуб З“ на подсъдимия за данъчни далавери Огнян Донев. В сайта, чийто бос впрочем продава мастит дял от фармацевтичната си продукция в Русия, под претенцията, че прави анализ на лостовете на хибридната война, водена от Русия у нас, Василев забърква истинска небивалица от абсурдни тезиси. Първо изкарва, че настоящото правителство и премиер, а не БСП изразявало интересите на Кремъл. След това замесва ни в клин, ни в ръкав името на издателя ни и депутат от опозиционната ДПС Делян Пеевски в опит да отстреля наведнъж два заека. Хем да лансира отново старата опорка на машината за манипулации на олигархията за измислена връзка между Борисов и Пеевски. Хем да се пробва да му прилепи също толкова несъществуващи руски връзки, в отчаян опит да придаде фалшива достоверност на абсурдния иск по акта „Магнитски“, заведен от ментора му Цветан Василев. При това не само на него, а и на Борисов и лидера на ДПС Ахмед Доган. Наглостта му стига дотам, че намесва дори името на бившия шеф на руската резидентура в България Леонид Решетников. Фактите обаче са си факти. А те показват, че докато при Борисов, Пеевски и Доган такива връзки няма, то не така стоят нещата със самия Илиян Василев и тартора му Цветан Василев. Банкерът беглец е ортак на приближения до Кремъл олигарх Константин Малофеев, чието име е в забранителните списъци на ЕС и САЩ, като лъсна, че Василев се е пробвал да даде на руснака част от най-ценните активи, финансирани от КТБ, за да осигури подкрепа и чадър за себе си. Малофеев дори нееднократно лично е посещавал Василев в Белград. Още по-показателното е, че лъснаха и дебелите връзки на Българския Мадоф със споменатия от Василев Решетников, които станаха достояние и от записките в личния му бележник, публикувани наскоро.", "date": "2018.08.15", "title": "Агент Сашо с абсурден трилър, продиктуван от олигархията"}
{"url": "https://www.monitor.bg:443/bg/a/view/njama-sleda-ot-povlechenite-v-moreto-deca-tyrseneto-prodyljava-utre-141776", "text": "Прекратена е операцията по издирването на двете деца, паднали от вълнолома до Морска гара във Варна. Това потвърди пред \"Фокус\" директорът на Морска администрация в града капитан Валентин Енчев. До момента децата все още не са открити. От там увериха, че в четвъртък още в първия час, в който вече е светло и прибоят не е толкова силен, издирването ще продължи. Около 17.43 ч. днес бе получен сигнал на тел. 112, че две деца са паднали от вълнолома в района на Морска гара и веднага започна издирването им. Самоличността на децата е установена, поясниха от полицията. В акцията се включиха служители на \"Гранична полиция\", \"Морска администрация\", водолази на Военноморските сили и пожарната. След няколко часа обаче операцията по издирването бе прекратена. Търсенето ще продължи утре.В операцията в четвъртък ще се включат и спасители от „Гражданска защита”, катери отново ще обхождат района. Празничният концерт за Деня на Варна, който трябваше да се проведе на Морска гара, както и зарята за празника, се отменят заради трагичния инцидент, съобщиха от общината", "date": "2018.08.15", "title": "Няма следа от повлечените в морето деца, търсенето продължава утре"}
{"url": "https://www.monitor.bg:443/bg/a/view/prokuraturata-protestira-predsrochnoto-osvobojdavane-na-ivan-evstatiev-141765", "text": "Пазарджишката Окръжна прокуратура внесе протест пред Апелативен съд – Пловдив по повод на  решението на Окръжен съд – Пазарджик, за предсрочното освобождаване на Иван Евстатиев. От държавното обвинение в града атакуват определението на съда от 15 август тази година, с което е постановено условно предсрочно освобождаване на лишения от свобода Иван Евстатиев. Той е осъден, с влязла в сила присъда, за това, че се съвокупил с лице, ненавършило 18-годишна възраст, като го е превел в безпомощно състояние чрез опиване с алкохол и за това, че опил с алкохолна напитка лице, ненавършило 18 години – престъпления чл. 152 ал.2 и по чл.193 ал. 1 от Наказателния кодекс, като му е било наложено наказание от четири години „лишаване от свобода“. Осъденият за изнасилване Иван Евстатиев е зад решетките от 15 януари 2016 г. Въпреки лошото му здравословно състояние, Евстатиев остана в ареста по време на цялото досъдебно производство, а след това съдът постанови той да изтърпи ефективна присъда. Миналата година Окръжен съд – Пловдив постанови шест години затвор за бившия кмет, но на Апелативен съд присъдата бе свалена на четири години.  ", "date": "2018.08.15", "title": "Прокуратурата протестира предсрочното освобождаване на Иван Евстатиев"}
{"url": "https://www.monitor.bg:443/bg/a/view/romi-se-mlatiha-na-metri-ot-policijata-vyv-velingrad-141767", "text": "Четирима роми са задържани заради сбиване във Велинград. Инцидентът е станал  следобед във вторник на паркинг, намиращ се на метри от сградата на полицейското управление.  Четирима жители на велинградския квартал „Анезица“ причакали в района на паркинга двама свои съкварталци.Последвало сбиване, при което били използвани дървени и метални пръти. Поради близостта на полицейското управление, реакцията на служителите на реда била изключително бърза. Задържани са К.К. – 58 г., синовете му Х.К. – 32 г. и Я.К. – 35 г., както и техния приятел Й.Ч. – 32 г. В резултат на побоя са пострадали братята К.К. – 37 г. и Д.К. - 35 г., които са настанени в курортната болница с фрактури на ръцете. На мястото е извършен оглед, иззети са веществени доказателства. Според разследващите стара вражда стои в основата на жестокия побой. По случая е образувано полицейско производство под наблюдението на прокуратурата във Велинград.", "date": "2018.08.15", "title": "Роми се млатиха на метри от полицията във Велинград"}
{"url": "https://www.monitor.bg:443/bg/a/view/murgav-babait-napadna-jandarmerist-v-pazardjik-141768", "text": "Жител на пазарджишкия квартал „Изток“, ударил жандармерист, е задържан в ареста, съобщават от полицията в града. Случката се разиграла във вторник вечерта около 22:30 ч. на територията на квартала. Екип на местния полицейския участък извършвал съвместно патрулиране с колегите си от пловдивската жандармерия. Полицаите имали задача да следят за спазване на обществения ред и спокойствието на гражданите. Преминавайки покрай къща на улица „Марица“ те установили, че на двора се вихри тържество. Празникът бил съпътстван от силна музика, идваща от мощна озвучителна уредба. Униформените разпоредели на празнуващите да спрат музиката, защото пречат на останалите хора, живеещи в квартала. Тогава напред излязъл 42-годишният А.Й., който отправил обиди, закани и псувни към органите на реда. Демонстративно отказал да представи и личната си карта за установяване на самоличността. Патрулът предприел задържане, при което А.Й. оказал яростна съпротива и ударил с юмрук в лицето служител на жандармерията. Секунди по-късно той бил с белезници на ръцете и е отведен в ареста на РУ - Пазарджик. Служителят е бил прегледан от лекар в областната болница, констатирани са повърхностни наранявания по лицето му. По случая е образувано полицейско производство.", "date": "2018.08.15", "title": "Мургав бабаит нападна жандармерист в Пазарджик"}
{"url": "https://www.monitor.bg:443/bg/a/view/izdirvat-dve-deca-padnali-v-moreto-kraj-vylnoloma-vyv-varna-141772", "text": "Две деца са паднали в морето в района на вълнолома във Варна. Сигналът е получен в 17.40 часа днес, съобщиха от ОДМВР-Варна.  Издирването на децата е започнало веднага от полицейски служители, които в този момент са били в района на Морска гара. 10 минути по-късно в издирването са се включили и специализирани екипи от РД ПБЗН - Варна, както и катери от Морска администрация. Самоличността на децата е установена. Към момента децата все още не са намерени, издирването продължава. Празничният концерт за Деня на Варна, който трябваше да се проведе на Морска гара в града, както и зарята за празника се отменят заради инцидента, съобщиха от общината.", "date": "2018.08.15", "title": "Издирват две деца, паднали в морето край вълнолома във Варна"}
{"url": "https://www.monitor.bg:443/bg/a/view/premieryt-130-mln-leva-nujni-za-remonta-na-mostovete-141753", "text": "130 млн. трябват за мостове, естакади и виадукти в лошо състояние. Някои от тях не са ремонтирани от няколко десетилетия. Това съобщи край Провадия премиерът Бойко Борисов. „Отдавна сме направили проверка на мостовете. Разпоредих финансиране и незабавно строителство да не се чака програмата, за да не се стига до инциденти като в Италия. Защото 7 сме направили, 5 се правят. Затова са тук министрите Горанов и Нанков и ще се съвещаваме, така че още следващата седмица да вкараме всички тези места, които не са ремонтирани от 40 – 45 години”, каза още премиерът. Премиерът Бойко Борисов откри 30 км от на ремонтираните участъци Старо Оряхово - Долни Чифлик и Гроздьово – Провадия във Варненско. \"С този път за близо 18 млн. лв. ще се облекчи движението, ще бъде по-комфортно и по-бързо“, отбеляза министър-председателят и помоли хората да карат безаварийно. „И да не го тестват непрекъснато с високи скорости, надявам се да се прояви разум“, добави той. Регионалният министър Николай Нанков пък съобщи, че през последната година и половина в В община Провадия са инвестирани над 15.5 млн. лв. Борисов на свой ред увери, че никога не е разделял кметовете, визирайки градоначалника на Провадия Филчо Филев, който е от БСП. По-късно Борисов посети и археологическите разкопки на обекта „Провадия Солницата“.", "date": "2018.08.15", "title": "Премиерът:130 млн. лв. са нужни за ремонта на мостовете в лошо състояние"}
{"url": "https://www.monitor.bg:443/bg/a/view/rabota-da-no-sreshtu-normalni-dohodi-141757", "text": "Жителите на традиционно най-бедния регион у нас отказват да се трудят, заради ниските заплати. Оказва се, че макар повечето от врачани да живеят под линията на бедност, предпочитат да стоят у дома пред телевизора и компютъра, вместо да работят за минималната заплата. Подобно е и положението в Монтана. Дори в Козлодуй – градът, в който се намира Атомната централа на България, разликата в стандарта на живот не е голяма. Тези, които работят в АЕЦ-Козлодуй си осигуряват добра стандарт на живот, а другите се принуждават или да произвеждат собствена продукция за препитание, или да спят на гарата и да разчитат на милостиня, но не и да работят за „без пари“. Това се случва, защото работата зад граница предлага сезонна заетост на вторите срещу от три до четири пъти по-високи възнаграждения. Почти няма семейство в Северозападна България, в което поне един от членовете му да не ходи на гурбет. От друга страна, обаче сезонната заетост не трае повече от 4-5 месеца, което означава, че през останалото време живеят на помощи от държавата. Липса на желание да работят срещу какви да е пари има и в по-развитите региони, като Стара Загора и Пловдив. Звучи съвсем нормално хора, които живеят в градове с добре развита индустрия да подбират. Тук идва обаче въпросът до каква възраст това е допустимо? Нормално ли е да сме над 30-годишни, да живеем с майка си и баща си и по никакъв начин да не подпомагаме семейния бюджет? Но пък да излизаме по кръчми и дискотеки с пари, за които дори не сме си мръднали и пръста да изкараме. Немалко млади хора живеят по този начин години наред, докато не стигнат пределна възраст и вече работодателите не искат да ги наемат, защото нямат опит. В икономически добре развитите градове хората робуват и на още една максима – защо да работя за без пари, след като имам висше образование. Същевременно всеки втори у нас е висшист, което няма как да не ни наведе на мисълта, колко качествено е образованието ни и имаме ли основание на тази база да изискваме по-високо заплащане. Висшите училища бълват абсолвенти по специалности, от които няма търсене на пазара на труда. Освен това щатът за някои професии, като право и социология е прекалено раздут. Практически, след като завършат студентите нямат възможност да се реализират, защото свободните работни места са в пъти по-малко от излезлите от университета кадри. Да не говорим пък, че дори и да искаш да си намериш работа, няма как да не се сблъскаш с обезсърчаващата шуробаджанащина. Има ли изход от този „перпетум мобиле“? Младите са раздвоени, защото те искат да се реализарат по най-добрия начин, но и настояват да имат нормални доходи за живот. Всъщност, това всеки го иска. Вярно е, че държавата е поставена на амбразурата по всички проблеми, но пък кой друг създава условията за качествена бизнес среда, която да удовлетворява и работниците, и работодателите?", "date": "2018.08.15", "title": "Работа? Да, но срещу нормални доходи"}
{"url": "https://www.monitor.bg:443/bg/a/view/amerikanski-pivovar-vlaga-4-mlrd-v-proizvoditel-na-marihuana-141761", "text": "Американската фирма, правеща бирата Corona, съобщи днес за намеренията си да инвестира над 4 млрд. долара в Canopy Growth Corp и така да увеличи дела си до 38% в канадския производител на марихуана, предаде Reuters. От Constellation Brands уточниха, че придобиват 104,5 милиона акции Canopy по 48,60 канадски долара (1 щ. долар е равен на 1,3104 канадски). Американците през октомври миналата година взеха 10-процентен дял в канадската фирма и станаха първата пиповарна фирма инвестирала в производството на марихуана. След информацията за предстоящата сделка ценните книжа на Canopy на борсите в САЩ скочиха с 16,57% до 28,70 щ. долара. От Constellation очакват инвестицията да им донесе печалба през 2021 г. Американците обявиха, че заедно с канадците нямат намерение да продават продукти с канабис на пазара в САЩ.", "date": "2018.08.15", "title": "Американски пивовар влага $4 млрд. в производител на марихуана"}
{"url": "https://www.monitor.bg:443/bg/a/view/nuno-gomesh-vpechatlen-ot-bazata-na-nacionalite-141764", "text": "Португалската легенда Нуно Гомеш взе участие във финалния ден на Световното първенство по футбол за деца в неравностойно положение SATUC, организирана от едноименната фондация на катарската принцеса Шейха Ал Тани и БФС. Звездата се включи в демонстративен мач срещу отбор, воден от Емил Костадинов, а преди мача похвали българската централа за организацията на събитието. „За мен е огромно удоволствие да бъда тук и да участвам като посланик в тази инициатива. Поздравления също и за инфраструктурата, която видях. Наистина базата е прекрасна. Когато Шейкха Ал Тани ме покани да присъствам на този турнир, аз приех без да се замислям. Бих искал да кажа, че подобни инициативи не бива да остават единични събития, а серия от събития и традицията да се продължи в бъдеще. Надявам се този турнир да продължи да съществува още дълги години”, заяви патронът на турнира Нуно Гомеш на пресконференция. От своя страна, принцесата на Катар Шейкха Ал Тани благодари на Гомеш, БФС и останалите големи имена в инициативата, като също изрази надежда за развитие  и продължаване на турнира в бъдещи негови издания.", "date": "2018.08.15", "title": "Нуно Гомеш впечатлен от базата на националите"}
{"url": "https://www.monitor.bg:443/bg/a/view/levski-se-razmina-s-rajnov-goni-gomes-141763", "text": "Преминаването на Мартин Райнов в „Левски“ пропадна. „Берое“ излезе с официално съобщение, в което обяви, че полузащитникът остава в отбора на Александър Томаш и се подготвя на пълни обороти за предстоящото гостуване на „Черно море“. „Действително „Левски“ прояви интерес към играча, но Райнов предпочете да остане футболист на „зелените“. Ние благодарим за решението и се надяваме, че като капитан на този отбор ще помогне за постигане на нашите цели.  Знаем, че заедно ще бъдем по-силни“, съобщиха в декларация старозагорци. В същото време на „Герена“ водят преговори за раздяла с Жорди Гомес. Испанецът, който дойде на „Герена“ с претенциите да стане основна фигура в отбора, вече не тренира със съотборниците си. По подобие на Делио Роси обаче „сините“ трябва да се разберат с играча за заложената в договора му неустойка. Когато всичко около раздялата с Гомес получи развитие, „сините“ ще прибегнат до търсенето на алтернативен вариант за полузащитата.", "date": "2018.08.15", "title": "„Левски“ се размина с Райнов, гони Гомес"}
{"url": "https://www.monitor.bg:443/bg/a/view/dnevnik-povtarja-oporkite-sreshtu-peevski-141762", "text": "Сайтът на олигарха Иво Прокопиев „Дневник“ продължава активното мероприятие срещу депутата и наш издател Делян Пеевски по опорната точка за Търговския регистър. В поредната си публикация по темата за срива в Търговския регистър, към истинската информация за скандала, „Дневник“ безочливо прилепя откровената фалшива новина, че шефката на Агенцията по вписвания Зорница Даскалова била свързана с Пеевски. Долнопробната лъжа, която няма абсолютно никакви факти, с които да бъде оправдана, беше спусната от флагмана на Фабриката за фалшиви новини „Капитал“ преди няколко дни и вече беше опровергана. Ветрилото от сайтове обслужващи олигархията, обаче не разчита на доказателства , с които да подкрепи твърденията си, а просто на много повторения на една и съща лъжа, за да започне след време да я представя като неоспорима истина. Разбира се, разкритията на „Труд“, че именно Иванов е заложил бомбата в Търговскяи регистър, отказвайки да осигури резервно хранилище на данните от него, в мандата му като правосъден минситър, няма как да прочетете в „Дневник“. Вместо това прокопиевия сайт използва скандала, за да пусне поредната флашива новина колко лош е Пеевски и паралелно с това да направи евтин пиар на послушния си марионетен политик. Именно в стенограмите АРГО-гейт, се вижда как собственика на „Дневник“ Иво Прокопиев лично обещава на Христо Иванов да му помага „с целия си наличен ресурс“.", "date": "2018.08.15", "title": "„Дневник“ повтаря опорките срещу Пеевски"}
{"url": "https://www.monitor.bg:443/bg/a/view/mitio-pishtova-chukna-60-godini-141737", "text": "В деня на един от най-големите християнски празници, Голяма Богородица, култовият шоумен Митьо Пищова, чукна 60 години. Репортер на „Агенция Монитор” го откри да отмаря на морския бряг на Равда, със сладолед и фрешове и в компанията на две миски. Митьо сподели, че тази вечер се очертава грандиозен купон в негова чест с 60 отбрани ВИП гости. „Поканил съм само каймака на обществото: хора от елита, бизнесмени, зам. министри, кметове, миски и манекенки. Най-добрите певци ще ни забавляват. Вечерята ще е като за последно. Ще има пъдпъдъци на шиш, пъдпъдъчи яйца, сьомга, омари и две кила черни трюфели, по 600 лв. килото. Абе, общо съм похарчил дотука над 10 хил. лв. Ама мен парите не ме притесняват, щото късметът отново се върна и спечелих два пъти по 100 хил. лв. сега съм богат и всички пак започнаха да се усукват около мене. Ама като го бях закъсал, всички ме бяха отписали и зарязали. Нищо, всички да са живи и здрави, аз не съм злопаметен и не мисля лошо на никого. Искам всички да имат пари и да се забавляват като мене”, сподели Любимецът на народа. Той разказа, че е роден на 15 август 1958 г. при залез слънце, на гробището в село Батак и затова Господ и Св. Богородица го пазят през целия му живот. „Майка ми била бременна ама отишла на нивата. И като се връщала започнал да я боли корема. Не могла да издържи, влязла в гробището и легнала на гроба на един поп. И там аз съм се родил. От това ли е не знам, ама съм много набожен и винаги на празници ходя да паля свещи. Вкъщи също имам много икони. И мен Господ ме пази. Вече няколко пъти, аха да ме вземе, ама все ме оставя да си поживея още малко на този хубав свят”, смее се Митю. Той съобщи още, че преди няколко месеца е бил на операция на сърцето в германска частна клиника и му е сложена „скъпа машинка”. Преди това той лежа и беше опериран в Правителствена болница, след като състоянието му се беше доста влошило. А миналата година през лятото се наложи да бъде приет по спешност в болницата в Бургас след сърдечна криза по време на купон на морския бряг. Изобщо през последните години върху главата на култовия бохем се изсипаха множество здравословни проблеми и той дори беше принуден да свали над 80 кг. от теглото си и от близо 180 спадна на 90 кг. Сега обаче, чичо Митко отново е в стихията си и отново е половата шпага на България. „Вече не съм болен, всичко ми е наред и отново е.а и участвам в „групови сексови” с миски и манекенки по 3-4 накуп. Тука на морето съм се отдал на ядене, пиене и диви оргии. Един път се живее и един път се мре. Искам да взема всичко от този живот. Пък като дойде време да умирам, тогава ще му мисля. Ама дано да поживея още повечко, че има още доста хубави  млади женички, които чакат да ги ощастливя”, философства Пищова.   Той разкри още, че събира сили и скоро отново ще се гмурне в политиката. „Няма вече шест пет. Почвам ги всичките, ще ги бия като шкембе в дувар. Ще участвам във всички избори: и в европейските, и в местните. Ще се кандидатирам за кмет на Несебър и съм сигурен, че ще спечеля. Тука всички ме познават и са ми приятели. Ще вкарат и четири човека в общинския съвет. И депутат ще стана”, разгорещено обяснява Любимецът на българкия народ.", "date": "2018.08.15", "title": "Митьо Пищова чукна 60 години, готов да бие политици като \"шкембе в дувар\""}
{"url": "https://www.monitor.bg:443/bg/a/view/puskat-predsrochno-bivshija-kmet-ivan-evstatiev-ot-zatvora-141738", "text": "Бившият кмет на Стрелча и Пазарджик Иван Евстатиев, който бе осъден по обвинение, че е изнасилил 16-годишно момиче от средногорския град, ще бъде освободен предсрочно от затвора след седмица. Това е решението на Окръжния съд в Пазарджик от днес, за което съобщи  адвокатът на Евстатиев- Ташкена Колчева. Така след 2 г. и 7 месеца зад решетките бившият градоначалник ще се радва на свободата си, след като излиза от тюрмата с 1 г. и 3 м. предсрочно. 60-годишният Евстатиев бе осъден на  6 години лишаване от свобода от Районния съд в Пловдив, който излезе с присъда на 2 май 2017 г. По първото обвинение за изнасилване присъдата бе 6 години, а по второто – за опиване и привеждане в безпомощно състояние на непълнолетната – 6 месеца, но общото наказание бе 6 години. Освен това Евстатиев ще трябва да плати 12 000 лв. на семейството на пострадалата – 10 000 лв. за изнасилването и 2000 – за опиването. С разходите за процеса и досъдебното производство общите задължения на подсъдимия надхвърлят 16 000 лв. В края на декември 2017 г. окръжните магистрати в Пловдив обаче намалиха присъдата от 6 на 4 години затвор. Адвокат Колчева тогава уточни, че втората инстанция по делото е провела само едно заседание в края на ноември, но е отказала да приеме доказателствените искания на защитата. Желанието на защитничката на Евстатиев тогава беше окръжните магистрати да назначат очна ставка между пострадалата непълнолетна и подсъдимия, както и да допуснат нова гинекологична експертиза на потърпевшата.  Тогава адвокатът на Евстатиев-Колчева коментира, че всеки осъден с влязла в сила присъда има право да поиска предсрочно освобождаване след изтичане на половината от срока на наказанието му и след като молбата беше внесена в съда в Пазарджик, магистратите се произнесоха. Иван Евстатиев ще се среща веднъж месечно с пробационен служител до изтичане на присъдата. Обвинението   Пазарджишката Районна прокуратура внесе през юни 2016 г. в съда в Панагюрище обвинителния акт срещу Иван Евстатиев за това, че се е съвокупил с лице от женски пол, ненавършило 18 години, като го привел в безпомощно състояние, като го е опил с алкохолна напитка. Досъдебното производство бе образувано на 15 януари същата година, а в хода на разследването бяха разпитани множество 16 свидетели, бяха назначени и изготвени десет експертизи. От прокуратурата тогава съобщиха, че в началото на януари Иван Евстатиев и пострадалото 16-годишно момиче се чули по телефона, като бившият кмет й честитил новата година и се разбрали да се видят някой път, когато той е в Стрелча. На 15 януари 2016 г. пострадалата минавала покрай хотел на бул. „България“ в града. Там на пейка бил седнал Евстатиев. Той я поканил в хотелската си стая, където обичайно пребивавал, извадил бутилка с водка и две чаши и налял в тях от алкохола. Двамата започнали да разговарят, като Евстатиев подканял момичето да пие. По време на срещата им пострадалата приела голяма количество концентрат, като по този начин била приведена в напълно неадекватно състояние от него, след което той се съвокупил с нея. Под въздействието на алкохола тя не можела да му окаже съпротива и след приключване на сексуалния акт заспала. През това време близките й я търсили по мобилния телефон, но не я открили. Иван Евстатиев я събудил и казал, че трябва да се прибира. При слизане по стълбите на хотела пострадалата залитнала, ударила си лицето в стената и си разкървавила долната устна. Обвиняемият я качил в джипа си и докато я карал към дома й, я убеждавал да не съобщава на родителите си какво се е случило. По време на извършването на деянието пострадалата е била в средна степен на алкохолно опиване.Предвиденото от закона наказание за престъплението по първото обвинение - по чл. 152 ал. 2 т. 1 във връзка с ал. 1 т. 3 от Наказателния кодекс е от три до десет години лишаване от свобода, а по второто обвинение по чл. 193 ал. 1 от Наказателния кодекс – до шест месеца лишаване от свобода и глоба до 500 лева.", "date": "2018.08.15", "title": "Пускат предсрочно бившия кмет Иван Евстатиев от затвора"}
{"url": "https://www.monitor.bg:443/bg/a/view/cypress-hill-se-zavryshtat-s-rok-i-sitari-v-klasicheskija-si-zdrav-hip-hop-video-141751", "text": "Изминаха осем дълги, изпълнени с дим от марихуана години, в които легендите от Западния бряг Cypress Hill запълниха с тишина, след последния им студиен албум Rise Up от 2010 г. Всеки от тях се беше отдал на странични проекти, което не вещаеше нищо добро за общото бъдеще на бандата, но добре смазаната машина тайно е завъртяла зъбчатите колела на картечните си рими за да избухне с нов албум – Elephants on Acid, който ще е на пазара на 28 септември и то от нов лейбъл - BMG. Тавата е продуцирана от DJ Mugg, който не беше заставал зад проект на бандата си от 2004-та и Til Death Do Us Part. \"Албумът е завръщане към корените ни и едновременно с това – бягство в напълно нов свят“, съвсем обърква ситуацията B-Real. Всъщност дискът с 21 песни може да бъде всичко друго, но не и определен в някакви рамки. И това е зададено още от появяването му като идея в главата на Muggs, който създава Elephants on Acid докато мечтае за изживяване извън тялото си, под формата на човек със слонска глава, докато обикаля света и събира бийтове, записва в студио в Египет и обикаля гробницата на Цар Соломон сам, и прави музика в Йордания докато плава в Мъртво море. Затова и голяма част от албума е направен именно в Близкия изток. Това обяснява до някъде присъствието на Слоновете в заглавието, а останалата част се определя от вдъхновението на DJ Muggs от ейсид рока. „Психиделичният рок ми е повлиял много. Слушам го още с колекциите на майка ми и чичо ми. пояснява доколкото може самият той пред списание Rolling Stone. Парчетата са пълни с изпълнения на ситари, китари, орган, самородни рими и много скречове. И това не са само догатко по отнесените думи на продуцента, а се доказаха още с пилотния сингъл “Band of Gypsies”, който е записан в Египет (там е снимано и откаченото видео). „Разхождах се по улиците и щом си харесах някой уличен музикант го канехме да дойде в студиото, плащахме му и той свиреше“, признава Muggs. Оттам идват и различните инструменти в песента, в която се преплита уд, флейта, ситара, клавишни. Не бил по-различен изборът и на гост вокалистите в парчето - Sadat и Alaa Fifty Cent, които той чул по радиото и просто поканил да участват. Както много ясно заявява Sen Dogg: “Всичко може да се случи, когато DJ Muggs, B-Real и аз се съберем да записваме!”. Крайният резултат е както сам го описва „чисто Cypress Hill“. И за финал, ако сте си мислили че носителите на „Грами“ DJ Muggs, B-Real, Sen Dog, и Eric Bobo са си лежали и пушили трева през последните осем години, съвсем не сте на правилен път. Водещите лица на бандата B-Real и Sen Dog се бяха отдали на страстта си по тежката рок музика с различни суепргрупи. Първият твореше с Chuck D и инструменталното трио на Rage Against the Machine в Prophets of Rage. А вторият се включи в Powerflo с актуалните членове на Biohazard и Fear Factory. И това залитане съвсем не остава незабелязано в новите 21 песни на Cypress Hill. Но за да се уверят всички фенове в думите ми ветераните са подготвили едно доказателствено турне из Америка и Европа в края на годината с пет дати във Великобритания, шест в Германия и по една във Франция, Австрия и Холандия. 01. Tusko 02. Band of Gypsies 03. Put Em in the Ground 04. Satao 05. Jesus Was a Stoner 06. Pass the Knife 07. LSD 08. Oh Na Na 09. Holy Mountain 10. Locos 11. Falling Down 12. Elephant Acid 13. Insane OG 14. The 5th Angel 15. Warlord 16. Reefer Man 17. Thru the Rabbit Hole 18. Crazy 19. Muggs is Dead 20. Blood on My Hands Again 21. Stairway to Heaven", "date": "2018.08.15", "title": "Cypress Hill се завръщат с рок и ситари в класическия си здрав хип-хоп (ВИДЕО)"}
{"url": "https://www.monitor.bg:443/bg/a/view/otvoriha-gradskija-plaj-v-peshtera-141741", "text": "Плажът в Пещера вече работи, след като през октомври миналата година беше одобрен концесионерът на общинския плувен комплекс. До процедурата се стигна, след като предишният концесионер се отказа, което остави плажа затворен за няколко години. Ремонтирани са двата басейна, площите около тях, сградният фонд, предстои да бъде отворен детски център. Всичко това е в изпълнение на концесионните условия, според които за период от 3 години концесионерът трябва да инвестира в обекта 250 000 лв., да разкрие 9 работни места. Да функционират плувен басейн за възрастни, детски плувен басейн, плаж, детски център и обществено хранене. Много преди да е изтекъл този срок в обновяването на мястото са вложени над 300 000 лв., споделя концесионерът Стоян Аргиров. “Все още имаме много работа, догодина мястото ще е още по-различно, по-хубаво. Щастлив съм, че имам възможност да инвестирам в родния си град и да направя нещо хубаво за моите съграждани. Това, че комплексът стоеше затворен, а пещерци трябваше да ходят на плаж в други населени места не беше добре за всички ни“, сподели концесионерът. Той заедно с кмета на община Пещера Николай Зайчев прерязаха лентата на обновения комплекс .„Доволен съм, че имахме възможност да изведем процедурата по концесията до край, защото градът ни има нужда от работещ плаж. Мястото изглежда променено, много подобрено, ще има още инвестиции и увеличаване на услугите. Разбира се всичко това е свързано и с разкриването на нови работни места“, каза при откриването градоначалникът.Освен определения размер на инвестицията,  цената на концесията, с гратисен период от 5 години, е 186 000 лева без ДДС, тя се заплаща чрез годишни вноски, всяка под формата на годишно концесионно възнаграждение, платимо по сметка на община Пещера. Срокът на концесията е 35 години.", "date": "2018.08.15", "title": "Отвориха градския плаж в Пещера"}
{"url": "https://www.monitor.bg:443/bg/a/view/problem-s-komunikaciite-blokira-letishteto-v-amsterdam-141756", "text": "Холандското летище \"Схипхол\", разположено край Амстердам, възобновява работата си след срив, предизвикан от проблеми с комуникациите. Това съобщиха представители на летищните власти в \"Туитър\". Постепенно полетите се възобновяват\", се посочва в съобщението. Диспечерската служба на авиовъзела потвърди информацията, но без да уточни кога точно приемането на полети ще бъде напълно възстановено. Сривът е засегнал комуникационната система, чрез която се осъществява връзката с пилотите на самолетите. \"От гледна точка на безопасността бе взето решение за ограничаване на авиосъобщенията\", информира диспечерската служба. Всички самолети, вече намиращи се в холандското въздушно пространство, са се приземили безопасно благодарение на резервна комуникационна система. Другите полети са били пренасочени към летища в съседни страни. Диспечерската служба увери, че \"за отстраняване на неизправностите са задействани всички възможни ресурси\". Европейската организация за безопасност на въздухоплаването (Евроконтрол) заяви, че \"Схипхол\" е преустановил всички полети заради \"извънредна ситуация във въздуха\". Летище \"Схипхол\" спря приемането и изпращането на самолети заради извънредна ситуация във въздуха, се посочва в изявлението.", "date": "2018.08.15", "title": "Проблем с комуникациите блокира летището в Амстердам"}
{"url": "https://www.monitor.bg:443/bg/a/view/izpylnitelnata-agencija-po-lekarstvata-e-s-nov-shef-141744", "text": "Богдан Кирилов е новият изпълнителен директор на Изпълнителната агенция по лекарствата, считано от 17 август, съобщиха от Министерството на здравеопазването. От ноември 2017 г. до момента той е заместник изпълнителен директор на ИАЛ. Богдан Кирилов е член на Управителния съвет на Европейската агенция по лекарствата, а през 2016/2017 г. е бил член и на Централна комисия по Eтика към Български фармацевтичен съюз. Магистър-фармацевт Богдан Кирилов е завършил „Фармация“ във Фармацевтичен факултет, Медицински университет - София. Придобива и специалност „Обществено здраве и здравен мениджмънт“ във Факултет по обществено здраве, Медицински университет - София. Проф. Асена Стоименова напуска поста изпълнителен директор на Изпълнителната агенция по лекарствата по лични причини. Проф. Стоименова ще бъде съветник на министъра на здравеопазването в областта на лекарствената политика. Тя остава член на Управителния съвет на Европейската агенция по лекарствата, член на CHMP (Комитет за лекарствените продукти в хуманната медицина), както и програмен координатор за СЗО в областта на достъпа до лекарства и реимбурсиране на лекарствените продукти.", "date": "2018.08.15", "title": "Изпълнителната агенция по лекарствата е с нов шеф "}
{"url": "https://www.monitor.bg:443/bg/a/view/alonso-smenja-v-maklaryn-formula-1-s-indikar-141746", "text": "Двукратният световен шампион във Формула 1 Фернандо Алонсо обяви края на кариерата си в най-престижния и скъп автомобилен шампионат, но ще продължи да кара в други състезания. Тимът на \"Макларън\", който той напуска след края на този сезон, подготвя проект за завръщането си в сериите \"Индикар\" и то именно чрез 37-годишния испанец. Алонсо се пусна в тях миналата година, а и през тази е свързан с тях. Фернандо Алонсо се закани отдавна да спечели \"трите корони\" в най-престижните автомобилни стартове - Гран при на Монако от Ф1, \"24-те часа на Льо Ман\" и \"Инди 500\" в Индианаполис. Двете му титли във Ф1 са факт отдавна - през 2005 и 2006 г. с отбора на \"Рено\". През 2017-а пък стана шампион с \"Тойота\" на Льо Ман. И му остана само изпитанието \"Индикар\". През миналия сезон той кара на прочутия овал в Индианаполис, но не стигна до финала заради технически проблеми и отпадна 21 тура преди финала. \"Информацията, че Алонсо ще кара в \"Индикар\" зарадва много нашите фенове, които искат да го виждат на състезанията ни през целия сезон догодина, коментира шефът на американските серии Марк Майлс. - В \"Макларън\" работят здраво, за да подготвят всичко нужно за влизането си в нашите серии и ние ги подкрепяме с каквото можем. Все още обаче нищо не е завършено и едва ли ще стане преди края на 2018 година\". Междувременно бързо се разпространи новината, че Фернандо Алонсо ще бъде наследен в тима от друг испанец - Карлос Сайнц младши. Според ESPN шефът Зак Браун държи да има опитен пилот до младия Ландо Норис или до Щофел Вандоорн. По последни данни Сайнц е подписал за 2 години и ще бъде обявен като новото попълнение на тима от Уокинг до неделя. От друга страна пък на негово място се очаква в \"Ред Бул\" да пристане Пиер Гасли от \"Торо Росо\", след като Даниел Рикардо вече е сигурен за преминаването си в отбора на \"Рено\".", "date": "2018.08.15", "title": "Алонсо сменя в \"Макларън\" Формула 1 с \"Индикар\""}
{"url": "https://www.monitor.bg:443/bg/a/view/putin-svatbar-v-avstroja-141748", "text": "Руският президент Владимир Путин ще бъде гост на предстоящото бракосъчетание на министърката на външните работи на Австрия Карин Кнайсъл и Волфганг Майлингер, твърди днес в. \"Кронен цайтунг\". Според виенското издание Путин ще дойде на сватбата като неочакван гост. Церемонията ще се състои в южната част на австрийската провинция Щирия сред лозови масиви в събота, 18 август. Първоначално било предвидено бракът да бъде сключен в община Гамлиц, но впоследствие бил избран друг вариант. Преди няколко пресслужбите на Кремъл и на германското канцлерство съобщиха, че в същия ден Путин ще бъде приет от германския канцлер Ангела Меркел в нейната резиденция Мезеберг край Берлин за преговори. Освен това няма никакви данни Путин да е в приятелски отношения нито с булката, нито с младоженеца. Междувременно стана ясно, че Путин е изразил готовност да се срещне лично с лидера на Северна Корея Ким Чен Ун, съобщи държавната агенция КЦТА. Путин заявява това в телеграма до Ким по случай отбелязваното на 15 август освобождение на двете Кореи през Втората свободна война.", "date": "2018.08.15", "title": "Путин сватбар в Австрия "}
{"url": "https://www.monitor.bg:443/bg/a/view/katja-stratieva-si-pravi-benefis-s-10-o-rali-barum-141755", "text": "Най-титуловатата жена автомобилен пилот в България - европейската шампионка Екатерина Стратиева, се пуска за десети път в рали \"Барум\" от календара на европейския шампионат. С навигатора Георги Аврамов те ще участват с кола \"Хюндайi20\" купе в надпреварата с 12 скоростни отсечки в 3 етапа този уикенд. Катя обаче обяви, че това може би ще е нейният бенефис в автомобилния спорт. \"Състезанието ще е 98-о в кариерата ми и може би ще е последно от този ранг, заяви тя. - Иска ми се да ги закръгля на 100, но останалите 2 може би няма да са на толкова професионално ниво, а за удоволствие. Вече не мога да се подготвям така, както в предишните години, имам някои проблеми, които не ми позволяват. Затова благодаря на всички, които ме подкрепяха през годините.\" Катя Стратиева сама е направила дизайна на колата, която й е предоставена от \"Моторспорт Академи\" с главен мениджър известния ни пилот Петър Гьошев. Нейно дело са и екипите с логото на спонсорите. Тя се занимава с дизайн и реклама и се изявява много успешно на това поприще. Самият Петър Гьошев обяви, че ще дебютира в Чехия като ръководител на отбор. Той организира и едномарковото първенство Hyundai Racing Trophy у нас. В \"Барум\" ще има още две коли \"Хюндай I20\" с полски екипи - Себастиан Тертер/Томаш Борко и Пан Ярек/Михал Поразиж. В ралито се пускат над 278 души от 22 страни в 139 екипажа. Европейската шампионка е направила тестове с колата, от които е останала особено доволна. „Първоначално бях с много резерви, съдейки по мощността на колата от едва 100 к.с., обясни тя. - Очаквах да бъде като една от първите ми състезателни коли – Suzuki Swift. Но още със запалването ме изненада звука, който е близък до този на Citroen C2 и кола от група А. Поради по-голямата колесна база е много по-лесна за управление и излизане от занасяне от С2, не изисква толкава усилия“ Програмата с Hyundai i20 Coupe стартира с основна идея развитие на млади пилоти в България, а в момента базата на екипа е в Твърдица и картинг пистата в града.", "date": "2018.08.15", "title": "Катя Стратиева си прави бенефис с 10-о рали \"Барум\""}
{"url": "https://www.monitor.bg:443/bg/a/view/kontrabandisti-skriha-cigari-v-dyski-141726", "text": "Контрабандни цигари на стойност над 920 000 лева са намерени в пет помещения в София, съобщиха от прокуратурата. Късовете са били укрити в дървен материал, подобно на откритите преди няколко дни в пристанище Бургас. Под надзора и ръководството на Окръжна прокуратура – Бургас е извършено претърсване на пет помещения в гр. София, район „Кремиковци“. В тях са открити 122 999 кутии контрабандни цигари. Общата стойност на откритото е над 922 000 лв. Цигарите са марка „Режина“ и са били укрити в складиран дървен материал. Контрабандни цигари, укрити в нарочно направени кухини в дървен материал, бяха открити по време на митническа проверка на контейнер, който е бил пренесен от кораб и доставен на Пристанище – Бургас на 01.08.2018г. Откритите тогава акцизни стоки бяха 111 312 кутии на обща стойност 834 840 лв.", "date": "2018.08.15", "title": "Контрабандисти скриха цигари в дъски"}
{"url": "https://www.monitor.bg:443/bg/a/view/babi-pokazaha-unikalni-banici-i-zelnici-na-panagija-v-kustendil-141727", "text": "Баби от всички читалища в Кюстендилско представиха уникални тестени изделия на станалия традиционен празник „Панагия – въздигане на хляба“ в Кюстендил. Проявата се организира от общинската администрация за 11-а поредна година и се радва на изключително голям интерес от стотиците жители и гости на областния град. По традиция и този път девойки „Кюстендилска пролет“ раздадоха за здраве и берекет три богородични пити, които бяха замесени и изпечени ден по-рано в кюстендилското село Драговищица. Десетки бяха подредените щандове и маси с различни кулинарни изкушения на централния площад „Велбъжд“. „Това е един от уникалните празници за Кюстендил. На него могат да бъдат видяни баници, погачи и зелници, които се приготвят по стара кюстендилска рецепта“, обяснява възрастна жена от кюстендилското село Лозно. По традиция през тази година бяха показани и занаятчийски изделия, сред които много кошници, а за най-малките беше организирано творческо ателие за направата на домашен хляб.   “Панагия” е името, с което се нарича Богородица, въздигането и обредното разчупване на хляба, неговото преломяване и изяждане, коментираха от отдел „Култура и духовно развитие“ - Кюстендил.", "date": "2018.08.15", "title": "Баби показаха уникални баници и зелници на Панагия в Кюстендил"}
{"url": "https://www.monitor.bg:443/bg/a/view/bremenna-i-bebeto-i-pochinaha-misteriozno-141740", "text": "Бременна в осмия и бебето в утробата и са починали при мистериозни обстоятелства в дома си. Сигналът е подаден на спешния телефон във вторник в 16,30 часа от майката на бременната. Разтревожена майката съобщила, че дъщеря и спи и не се събужда. Когато екип на Спешна помощ пристигнал на адреса обаче, могъл само да констатира, че 30-годишната жена вече е мъртва. Плодът в утробата също не могъл да бъде спасен. Тялото на починалата е откарано за аутопсия в отделението по съдебна медицина във великотърновската областна болница. Предстои патологът да се произнесе каква е причината за внезапната и загадъчна смърт на бременната. До този момент според близките и, младата жена не е имала видим здравословен проблем. Възможно е обаче, причината за леталния изход да е проблем или заболяване, което е било пропуснато от следящият бременността акушер гинеколог. Не се изключват и останалите версии, като нещастен случай и дори умишлено слагане край на живота поради неизвестни причини.    ", "date": "2018.08.15", "title": "Бременна и бебето и починаха мистериозно"}
{"url": "https://www.monitor.bg:443/bg/a/view/arestuvaha-dve-muleta-na-telefonni-izmamnici-141739", "text": "Двама младежи на 19 и 27 години са били арестувани за посредничество в извършването на телефонна измама на възрастна жена във Велики Преслав. Ударът е станал на 16 юли, а мулетата прибрали от жертвата на измамниците почти 7 хиляди лева. Клели се пред полицаите, че повече няма да правят така. Жертвата в поредната телефонна измама в Шуменско била 69-годишна жителка на Велики Преслав. На 16 юли и се обадили по схемата \"граждани в помощ на полицията\". Непознат мъж звъннал на домашния й телефон, представил се като служител на МВР и разказал, че във Велики Преслав се провежда акция за залавяне на телефонни измамници, описа схемата говорителят на ОДМВР Ася Йорданова. \"Полицаят\" разяснил на гражданката, че трима от бандитите са задържани, а четвърти техен съучастник се издирва. В тефтерче, открито у \"арестуваните\" бил открит списък с номерата на потенциални жертви, а в него фигурирал и телефонният номер на жената. Предупредили я, че ако четвъртият бандит я потърси, трябва да окаже съдействие на полицията за задържането му. Скоро след уж полицейското обаждане позвънил друг мъж, който с грубости започнал да сипе закани и заплахи и да иска определена парична сума. Събеседничката се ориентирала, че това вече е измамникът, за който се очаквало да звънне. Като затворил той, пак позвънил \"полицаят\". Помолил я да остави пред вратата на жилището си в найлонова торба всички налични парични средства в дома й, за да може измамникът да бъде арестуван на местопрестъплението докато ги получава. Със съзнанието, че помага на органите на МВР преславянката събрала 6920 лева, сложила ги в найлонова торба и ги оставила пред вратата си. Последвали указания да се прибере вкъщи и да не си подава носа навън, за да не пострада, ако възникне престрелка при задържането на престъпника. Съвсем скоро установила, че е измамена и подала сигнал в полицията. За нещастие на мулетата присъствието им около жилището на жертвата било забелязано от съсед. Мъжът успял да възстанови пред полицаите марката на автомобила, с който се придвижвали посредниците на измамниците и част от номера, а по тях криминалистите успели да открият собственика на колата - така попаднали и на двете мулета. Пълната част на историята разказали в самопризнания самите младежи. Оказало се, че били пуснали обява, че продават \"Опел Вектра\", а на обявата откликнал клиент. И той търгувал с автомобили - вкарвал коли от чужбина, предложил докато продадат вектрата да поработят за него. Трябвало да събират от клиенти пари - капаро за покупката на коли от чужбина. Първата им поръчка била за Велики Преслав. Малко се усъмнили на място, защото вместо да им предадат парите ръка в ръка им дали по телефона указания да ги вземат закачени от една врата. После уж трябвало да ги предадат в гр. Ветово на \"г-н Николай Иванов\", а вместо това щом пристигнали в града рязко ги накарали да ги сложат в оставена на пътя в града маратонка, като преди това си вземат по 200 лева комисионна за свършената работа. Още тогава младежите си били казали, че работата не е чиста и повече няма да приемат поръчки от търговеца на коли.", "date": "2018.08.15", "title": "Арестуваха две мулета на телефонни измамници "}
{"url": "https://www.monitor.bg:443/bg/a/view/levski-sf-specheli-kupata-na-turnira-trifon-ivanov-141730", "text": "Детският футболен отбор на „Левски” Сф. за втора поредна година стана победител в провелия се Трети турнир по футбол в памет на легендарния български футболист Трифон Иванов. Тази година в турнира взеха участие шест отбора: столичните ЦСКА и „Левски”, „Етър” ВТ и „Локомотив” Горна Оряховица, „Черноморец” Бургас, „Берое” Стара Загора. На финала „сините” победиха домакините от „Етър”. Третото място зае отборът на „Черноморец” Бургас. Купата на победителите беше връчена от майката на Туньо, Маринка Иванова. За най-добър защитник на турнира беше избран Мартин Здравков, също от столичния „Левски”. Той получи специална статуетка от старши треньора на националния ни отбор Петър Хубчев. Класиралите се на призовите 3 места получиха купи и медали. Домакините от „Етър” получиха сребърните медали от Краси Балъков, който към момента изпълнява длъжността главен мениджър на футболния отбор от старата столица. А класиралите се на трето място бургазлии бяха наградени и поздравени от друга футболна легенда, Илиян Киряков  ", "date": "2018.08.15", "title": "„Левски” спечели купата на турнира „Трифон Иванов”"}
{"url": "https://www.monitor.bg:443/bg/a/view/belgijskijat-kral-s-hettrik-na-fest-v-portugalija-141734", "text": "Българската копродукция „Белгийският крал“ грабна три награди в рамките на кинофестивала в Аванка, Португалия, които бяха раздадени за 22-и път преди дни. Комедията получи призовете за най-добър филм, най-добър сценарий и специалното отличие „Дон Кихот“ на Международната федерация на киноклубовете. Припомняме, че световната премиера на „Белгийският крал“ се състоя през 2016 г. отново на фестивал – този път във Венеция. Заглавието е продадено в над 65 територии, селектирано е на над 80 кинофестивала от целия свят и има 15 награди, включително номинация на Европейската филмова академия за най-добра комедия. Междувременно този септември ще щракне клапата на продължението на продукцията - „Босият император“. Лентата е подкрепена от ИА „Национален филмов център“, режисьори са Петер Бросенс и Джесика Удуърт, а с участие ще се разпишат Петер ван ден Бегин, Брюно Жорис, Люси Дебе, Титус де Воогт, Джералдин Чаплин, Удо Киер и Ханелоре Елснер.", "date": "2018.08.15", "title": "„Белгийският крал“ с хеттрик на фест в Португалия"}
{"url": "https://www.monitor.bg:443/bg/a/view/kitajski-fond-investira-1-mlrd-v-centralna-i-iztochna-evropa-141736", "text": "Китайският фонд за дялови инвестиции в Централна и Източна Европа (China-CEE Investment Cooperation Fund) ще инвестира в нашия регион 1 млрд. долара, пише в съобщение на министерството на икономиката. Информацията е по повод среща между заместник-министъра на икономиката Александър Манолев и г-жа Сун Гуйин, изпълнителен директор на China-CEE Management и заместник-генерален директор на отдел \"Управление на инвестициите\" на китайската \"Ексим банк\". Към момента фондът е набрал 800 млн. долара капитал. Това е второ набиране на капитал за фонда, от който вече са инвестирани 435 млн. долара в 5 страни от региона, една от които е и България. \"Много сме доволни от проекта, който имаме в страната ви, така че се надяваме да набележим нови възможности за партньорство, като интересът ни е предимно към частния сектор\", е обяснила Сун Гуйин по време на срещата. Китайският фонд за дялови инвестиции в ЦИЕ е организиран от Китайската Ексим банка. Китайският премиер Ли Къцян обяви учредяването му по време на Втората среща на правителствените ръководители във формат 16+1, проведена през ноември 2013 г. в Букурещ. Фондът е регистриран през ноември 2013 г. в Люксембург с общ капитал 435 млн. долара.", "date": "2018.08.15", "title": "Китайски фонд инвестира $1 млрд. в Централна и Източна Европа"}
{"url": "https://www.monitor.bg:443/bg/a/view/autori-si-pojela-klasirane-s-nova-pobeda-nad-zrinski-141735", "text": "Главният мениджър на „Лудогорец“ Пауло Аутори очаква труден реванш срещу босненския „Зрински“ от третия квалификационен кръг на Лига Европа, като заяви, че разчита възпитаниците му да са се получили от грешките, които са допуснали при гостуването на „МОЛ Види“ в Шампионската лига. „Орлите“ имат преднина от 1:0 след първата среща на „Лудогорец Арена“ и днес трябва да защитят участието си напред в турнира. „Настроението е добро. Всички сме с нагласата да спечелим и да се класираме напред. Всеки отбор има свой стил, нашият е да играем по-атакуващ футбол. Отиваме с тази цел, независимо, че имаме гол преднина. Ние искаме не просто класиране, а нов успех. Няма да търсим равенство. Целта е нова победа“, заяви Аутори преди двубоя с тима от Босна и Хергеговина. Разградчани нямат сериозни проблеми с контузени играчи, като всички освен Лукас Саша и Анисе са в добро здраве и са готови за мача. Наставникът на „Лудогорец“ не пожела да коментира треньорската смяна в „Зрински“ и демонстрира уважение към своя колега. „Животът на един треньор е много труден. Във всеки сезон нещата са различни и това, че е бил наставник миналата кампания, не значи, че сега нещата са същите. Има импулс от емоционална гледана точка. Когато има емоция обаче, не знаем в коя посока ще тръгне - в позитивна или негативна. Това, което е най-важно за нас е да подходим отговорно към мача и в дефанзивната и офанзивната част“, коментира специалистът. Що се отнася до следващото изпитание за „Лудогорец“ и двубоя срещу лидера в класирането ЦСКА в неделя, Аутори заяви лаконично: „Аз съм напълно концентриран върху мача със „Зрински“, за ЦСКА ще мислим след този двубой“.", "date": "2018.08.15", "title": "Аутори си пожела класиране с нова победа над „Зрински“"}
{"url": "https://www.monitor.bg:443/bg/a/view/bez-promjana-v-cenata-na-novite-karti-s-chip-141742", "text": "Таксата за новите лични карти с чип няма да бъде променяна, това увери зам-вътрешният министър Красимир Ципов пред Нова телевизия. Ципов разясни, че ще се изградят две сгради – за административно обслужване и изготвяне на документи. Заявленията ще се подават както и досега – в най-близкото районно управление или по електронен път. Документът ще се изработва в София и ще се транспортира обратно до съответното населено място. Срокът за произвеждане на документи остава 30 дни за обикновена поръчка, 3 дни за бърза и 8 часа за експресна, като предвиждаме експресната да стане от 12 до 24 часа. Последното поколение български лични карти ще съдържат биометрични данни, а по желание и електронен идентификатор. „Предвижда се те да съдържат безконтактен чип и антена. Биометричните данни са нужни при минаването на гранични проверки, което е свързано с органите за сигурност\", добави още Ципов. В процедурата се предвижда и пренасяне на документите със специализиран транспорт, който отговаря на всички изисквания. По думите му в момента процедурата по изготвянето на личните документи в страната е децентрализирана. Те се изготвят в 30 центъра, но въпреки е невъзможно те да бъдат фалшифицирани, категоричен беше той.", "date": "2018.08.15", "title": "Без промяна в цената на новите карти с чип"}
{"url": "https://www.monitor.bg:443/bg/a/view/bg-madof-probval-da-fintira-i-srybskija-syd-141743", "text": "Българския Мадоф, както е известен избягалия от родното правосъдие банкер Цветан Василев, се е пробвал да финтира и сръбския съд. Това пише белградският вестник \"Блиц\", цитиран от БТА. Според изданието, за да извлича пари от Сръбската фабрика за стъкло, българският олигарх Цветан Василев е укрил парични трансакции от Народната банка на Сърбия и след това поискал смяна на съдията по фалита, който разкрил схемите му. Адвокатът на Василев Воислав Илич поискал смяна на съдия Бранислав Йованович, председател на Стопанския съд в Крагуевац, който от началото на тази година отново решава за потенциално обявяване във фалит на Сръбската фабрика за стъкло. Решение за смяната на съдията трябва да вземе специален съвет, поради което решението за фалита отново се отлага, най-рано за есента, пише \"Блиц\". Макар нова процедура по фалит, втора от 2015 г., да бе обявена през септември 2017 г., Апелативият съд анулира това решение. Една от потенциалните причини може да бъде и наказателният иск, внесен тъкмо по това време против Василев, неговия адвокат и група лица, които по един или друг начин са управлявали фабриката в предишните години, допълва вестникът. Наказателният иск е внесен тъкмо поради подозрението за предизвикване на фалшив фалит. Новата процедура с нов съдия донесе и нови доказателства в полза на това подозрение и против волята на Василев и групата, които на всяка цена искат Фабриката за стъкло за бъде обявена във фалит и да им бъдат изплатени дължимите според тях задължения от някогашния гигант, пише още \"Блиц\".", "date": "2018.08.15", "title": "БГ Мадоф пробвал да финтира и сръбския съд"}
{"url": "https://www.monitor.bg:443/bg/a/view/ucheni-smyrtta-idva-s-1-8-milimetra-v-chas-141723", "text": "Учени от Станфордския университет установиха, че измирането на клетките е верижна реакция и смъртта им се придвижва с 1,8 милиметра в час, пише сп. \"Сайънс\". Специалистите установили, че гибелта на една клетка води до умирането на следващата. Първичното увреждане предизвиква освобождаването на химически вещества - \"сигнали на смъртта\". Гибелта на клетките може да бъде програмирана като следствие при лечението на заболявания от тумори или вируси. Процесът протича под формата на верижна реакция. По данни на учените клетъчната смърт продължава дотогава, докато съществува \"гориво\" - в дадения случай химическите вещества и белтъците, наречени \"сигнали на смъртта\". Тези съставки се изчерпват при пълната гибел на организма. Изследването е установило, че много други биологични сигнали могат да се разпространяват по същия начин. Новото откритие ще помогне на учените да заставят раковите клетки да убиват самите себе си и да предотвратяват клетъчната смърт при болестта на Алцхаймер или при мускулната дистрофия./Стоян Кирчев/", "date": "2018.08.15", "title": "Учени: Смъртта идва с 1,8 милиметра в час"}
{"url": "https://www.monitor.bg:443/bg/a/view/bezdetni-prespaha-za-zdrave-do-ikonata-na-bojijata-majka-141719", "text": "Бездетни жени пренощуваха в двора на арбанашкия манастир „Успение Богородично”, в който се намира една от чудотворните икони на Божията майка. Според поверието в нощта срещу църковния празвик Голяма Богородица и на самия ден, силата на иконата е най-голяма, тя изцелява и сбъдва желания. Най много арбанашката Света Богородица помага не жени, неможещи да заченат. Това е и причината всяка година още от 14-ти август в двора на манастира и на поляната край него да се стичат бездетни жени от цялата страна. като сред тях има не само християнки, а дори и мюсюлманки. Според светите отци Божията майка не прави разлика между хората от различни вери и помага на всички нуждаещи се. И тази година на Голяма Богородица архитектурното селище резерват Арбанаси бе пълно с народ. Наред със стотиите българи, тук имаше и десетки румънци, които макар и католици, без проблем посещаваха православните манастири и палеха свещи за здраве. На опашката пред чудотворната Богородична икона имаше и говорещи на английски, френски, немски и руски, както и няколко азиатски семейства. Монахини от арбанашките манастири споделиха, че наред със запалените за здраве свещи и иконите, най-търсената „стока” през последните години били и червените конци за здраве с кръстче на тях, които се носят наръката за предпазване от уроки и магии. „Не го разбирам и не го приемам това. Нашият символ е кръста, а червените конци и сините мъниста са езически символи. Недопустимо е пък още повече съчетаването им със светият символ кръста. Но щом са ни ги дали да ги продаваме и щом ги търсят хората, какво път. Всеки има право да вярва в каквото си иска”, недоволстваше една от монахините. Празника Голяма Богородица бяха избрали и десетина млади семейства да кръстят децата си в един от двата арбанашки манастири. Избраните имена на почти всички малки момиченца, разбира се, беше Мария.    ", "date": "2018.08.15", "title": "Бездетни преспаха за здраве  до иконата на Божията майка"}
{"url": "https://www.monitor.bg:443/bg/a/view/samo-za-den-policaite-ojynaha-20-t-kanabis-141731", "text": "Само през вчерашния ден при спецакцията на „Гранична полиция“ съвместно с колегите си от ОДП-Благоевград в в землищата на петричките села Драгуш, Тополница и Първомай  бяха „ожънати“ над 20 т сурови канабисови насаждения, съобщиха на брифинг в село Първомай главен комисар Светлан Кичиков – директор на ГД „Гранична полиция“ и директора на ОДП-Благоевград старши комисар Николай Хаджиев. За ефективността на полицейската акция допринася хеликоптер, с който бързо открива  канабисовите плантации на места, които обикновенно са горски фонд: „От началото на годината досега сме открили и унищожили около 58 тона суров канабис, допълни информацията ст.комисар Хаджиев. За миналата година сме заловили 530 кг сух канабис, а пазарната цена на 1 килограм е от 3000 до 5000 лева, в зафисимост от качеството и количеството на изкупуване, каза още шефът на ОДП-Благоевград.     По думите му досега има образувани 27 съдебни производства, като са задържани 12 лица. Повечето от тях са с парична гаранция. От началото на сезона до момента има по-голямо количество намерен и унищожен канабис в сравнение с предходната година.  При акциите често вината се поема от възрастни хора, а целта е да се избегне наказателна отговорност. Местни жители също подават сигнали. Районът на Петричко е благоприятен за отглеждане на този вид насаждения. От 10 килограма суров канабис излизат между 800 грама и 1 килограм сух канабис. Насажденията са разположени предимно в двете планини Беласица и Огражден. Снимка: Pirinsko.com", "date": "2018.08.15", "title": "Само за ден полицаите „ожънаха“ 20 тона канабис"}
{"url": "https://www.monitor.bg:443/bg/a/view/germanija-vyvejda-treti-pol-v-registrite-141725", "text": "Германското правителство одобри днес въвеждането на трети пол в официалните регистри, като човек ще има възможност да се вписва като \"различен\", предаде Асошиейтед прес. През ноември Федералният конституционен съд постанови, че трябва да се разреши хора да бъдат вписвани в регистрите нито като жени, нито като мъже, и нареди на властите или да въведат възможност за посочване на трети пол, или изобщо да премахнат графата \"пол\". Решението беше по дело, заведено от ищец, чието искане в данните за него в регистъра на ражданията полът му да бъде променен от \"женски\" на \"интерсексуален/различен\" или \"различен\" не било удовлетворено. Досега единствената друга възможност беше квадратчето за пол да се остави празно, отбелязва АП. Днешното решение да бъде добавено квадратче за трети пол с формулировката \"различен\" в регистъра на ражданията изисква и парламентарно одобрение. Министърът по въпросите на семейството Франциска Гифай, която е представител на левоцентристите - по-малкия партньор на консерваторите в управляващата коалиция - заяви, че това е \"важна стъпка напред в правното признаване на хората, чиято полова идентичност не е нито мъжка, нито женска\". В съседна Австрия Конституционният съд постанови през юни, че властите трябва да позволят в официалните регистри да бъдат вписвани хора като лица с различен от мъжкия и женския пол, ако желанието им е такова. Той обаче постанови и че няма нужда да се променя съществуващото законодателство, защото в него не е изрично упоменато, че полът на хората трябва да бъде мъжки или женски, отбелязва АП.", "date": "2018.08.15", "title": "Германия въвежда трети пол в регистрите"}
{"url": "https://www.monitor.bg:443/bg/a/view/el-maestro-vse-oshte-sme-jivi-vjarvame-v-pobedata-nad-kopenhagen-141724", "text": "Отборът на ЦСКА има сили да отстрани \"Копенхаген\", уверени са в лагера на \"червените\". Тимът на Нестор Ел Маестро загуби първия мач с 1:2 в София, но играчите са мотивирани да заличат пасива и да продължават похода си в Лига Европа. \"Момчетата вярват, че могат да спечелят в Копенхаген. Все още сме живи и не сме отпаднали. В първия мач се подведохме по емоциите и затова загубихме. Трябваше да сме по-спокойни и точно това искам за реванша утре\", заяви Ел Маестро преди заминаването на отбора за Копенхаген. \"Г-н Солбакен може да говори, каквото иска. Аз съм сигурен, че той в никакъв случай няма да ни подцени. Той е добър треньор и е много опитен. Може би напрежението върху нас ще бъде по-малко в сравнение с първия мач, но не знам дали това е добре. Ние няма какво да губим вече. Никой не очаква от нас да продължим напред. Трябва да се възползваме от шансовете, които се открият пред нас. Футболистите по някаква причина са много по-уверени от мен, че е възможно да отстраним \"Копенхаген\". Не смятам, че Божидар Чорбаджийски заслужаваше червен картон в първия мач. Ако погледнем по-генерално в нашите мачове, играем малко по-емоционално, отколкото трябва. 4 червени картона в 5 мача не е нормално. За тези картони не са причина единствено съдиите“, допълни специалистът. Извън състава е крилото Жоржиньо, който се контузи на последния мач срещу \"Славия\" и вероятно ще се възстановява няколко седмици. Друго крило - Едвин Джеси, който получи травма в първия мач с Копенхаген, е в групата и готов за игра. \"Все още не е ясно колко време няма да играе Жоржиньо, но оптимистичният вариант е да отсъства няколко седмици, а не както се очакваше да бъде извън игра за няколко месеца. По-сложна е ситуацията с Жеферсон, който би трябвало да е готов, но все още изпитва болки. Едвин Джеси тренира вчера и е на линия за мача. Бодуров и Малинов са много важни за мен и за отбора\", каза още Ел Маестро.", "date": "2018.08.15", "title": "Eл Маестро: Все още сме живи, вярваме в победата над \"Копенхаген\""}
{"url": "https://www.monitor.bg:443/bg/a/view/razsledvat-smyrtta-na-morjak-zaginal-pri-pojar-na-turski-korab-141710", "text": "Окръжната прокуратура във Варна ръководи разследване на инцидент с кораб, плаващ под турски флаг, при който е загинал член на екипажа. Разследването е поето от следовател от Окръжния следствен отдел към Окръжната прокуратура и се води по член 330, ал. 3 от Наказателния кодекс. Според официалната информация от Апелативна прокуратура-Варна, днес, 15 август 2018 г., след полунощ, в български териториални води в района на село Крапец, е възникнал пожар на борда на 37-годишния турски кораб  \"Karadeniz 5\" . Корабът пътувал от румънския порт Констанца към южната ни съседка. Екипажът успял със собствени сили да потуши пламъците, но при операцията загинал главният механик. Сутринта 74-метровият \"Karadeniz 5\" е бил провлачен на буксир до варненското пристанище. Предстои следовател и инспектори от специализираното звено за разследване на морски произшествия при Министерството на транспорта да извършат оглед на борда му, уточниха от прокуратурата. Разследването е възложено на Окръжния следствен отдел и се води по чл. 330, ал. 3 - за палеж, при който по непредпазливост е настъпила смърт.   Корабът \"Karadeniz 5\" (IMO: 7816513) е построен през 1981 г. Съдът плава под флага на Република Турция, има дължина 74 метра, широчина 9 м. и дедуейт 1875 тона. Корабът е собственост на базираната в Истанбул фирма „Alabanda Deniz TasimaciligiI“, менажира се от турската „Eko Shipping Co“, сочи справка на специализираното морско издание Maritime.bg. Последната инспекция на кораба е извършена в Бургас, където са открити две несъответствия, свързани със спасителното и навигационното оборудване. При горелия призори пожар на борда няма данни за допуснато замърсяване на морето.", "date": "2018.08.15", "title": "Разследват смъртта на моряк, загинал при пожар на турски кораб "}
{"url": "https://www.monitor.bg:443/bg/a/view/dron-kontroliran-s-glas-i-jestove-141711", "text": "Yuneec добави към съществуващата си линия от потребителски дронове, новия модел Mantis Q. Новият модел е със сгъваеми рамене на перките, батерия с живот 33 минути, 4K камера и малък портативен контролер. Освен разпознаване на лица и управлението с жестовете, Mantis Q може да бъде контролиран и чрез гласови команди. С размерите си от 16.8 х 9.7 х 5.6 см, позициониращи го между DJI Mavic и Spark, Mantis Q е лесно преносим, като теглото му е едва 454 г. Сгъващите се рамене и перки, позволяват лесно да бъде пренасян в раница, което го прави подходящ за екскурзии и снимки. Времето за полет от 33 минути, с едно зареждане, го поставя начело, в този класа дронове. Освен стандартния контролер, към който се прикрепя смартфон, Mantis Q може да разпознава гласови команди, като „wake up”, „take off”, „take a picture”, „take a selfie”, „record video”, и „return to home”,  позволявайки на потребителите да останат със свободни ръце, гледайки дрона, вместо да търсят бутони. Mantis Q няма вграден система за избягване на препятствията, но има два сонарни сензора и инфрачервен сензор насочен надолу, които правят полет на закрито по-безопасен. Mantis Q се предлага за предварителна поръчка на сайта на Yuneec за $ 499, като по-късно през тази година ще се появи X-Pack, който бъде с две допълнителни батерии и раница за рамо срещу $ 649. Mantis Q е доста добре позициониран спрямо DJI, летейки по-дълго, по-бързо и заснемайки кадри с по-висока разделителна способност от Spark за $ 399, както и по-компактен, но му липсват някои от характеристиките на Mavic Air за $ 799.", "date": "2018.08.15", "title": "Дрон контролиран с глас и жестове"}
{"url": "https://www.monitor.bg:443/bg/a/view/borisov-poiska-plan-za-remont-na-vsichki-mostove-141722", "text": "Премиерът Бойко Борисов поиска план за ремонт на всички мостове. Това стана ясно от стенограмата от заседанието на кабинета, на което Борисов разпоредил на регионалния министър Николай Нанков и на транспортния министър Ивайло Московски да предложат решение, което да дава възможност ремонтите на мостовете по пътната и транспортна инфраструктура да се реализират едновременно. „Знаете, откакто са построени в България мостовете не бяха ремонтирани по магистралите, имаме по над 120 метра високи мостове и в момента продължаваме да ги укрепваме и да им правим основни ремонти, по „Тракия“ и по „Витиня“ те са по план. а едновременно да влезем и да ги правим всички мостове“, отбелязвал Борисов пред министрите и допълнил, че за целта може да се търси заем от ББР или пък чрез целево финансиране. В отговор Нанков изтъкнал, че има мостови съоръжения на по 35-40 години, които не са ремонтирани основно, а по някои от тях няма дори и частични ремонти. Нанков дал справка, според която Нанков припомнил още, че през 2017-та са били отремонтирани 7 мостови съоръжения по „Хемус“ и по „Тракия“. В момента пък били извършвани планови ремонти на други 5, но \"нямаме осигурено финансиране\". \"Споменах 17 мостови съоръжения са в лошо състояние. Много често не сме разбирани и от шофьорите, ние го правим разбира се за тяхна безопасност, за безопасност на българските граждани, за това, че правим ремонти на долното строене, на колоните на мостовете, където арматурата е корозирала, нуждаят се от основно подменяне на арматура, на бетонните постаменти\", казал Нанков и обещал, че в сряда ще има готов график и механизъм, по който да се стартират ремонтите. „Ще осигурим финансирането“, уверил още Нанков. Московски на свой ред предложил да бъдат добавени и мостовете и над железопътната инфраструктура. „Ефектът от неремонтирани дълги години и неподдържани дълги години такива съоръжения е еднакъв и за железница и за пътища\", казал той пред колегите си от МС. Борисов пък допълнил, че ремонтите на тези съоръжения са изключителни скъпи и за фирмите. Той дал и пример как работниците трябва да работят на 90, 100 и 80 метра височина, трябва да ги укрепват, работата е много сложна и трудно се намирали специалисти. да тръгнем да обясняваме, че 45 години не са пипани е безсмислено.Така че, и двете министерства да подготвят и всичко да започне да се отремонтира и да се укрепва, заръчал Борисов и допълнил - „Затова подгответе се и за сряда, ако трябва целеви заеми, след това ТОЛ системата да ги връща, или целево да търсим пари от бюджета, това искам навсякъде да се влезе и да се ремонтира“. „Ще сме готови\", обещал пък Нанков. В тази връзка пък вицепремниерът Валери Симеонов отбелязал, че качеството на строителство на този тип съоръжения е добро и ремонтите на мостове просто трябва да се укорят. „Не искам да се създаде впечатлението, за катастрофичност и, че едва ли не тези съоръжения не са поддържани. Напротив достатъчно показателен е фактът, че до момента нямаме пътно съоръжение, което да е повредено, което означава, че се работи и плановите ремонти си вървят, и че не се допускат такива ситуации, на каквито сме свидетели примерно сега в Италия, колкото и грозно да звучи\", казал Симеонов. и не сме допуснали, но да стартираме и да влезем и на другите места, а да не чакаме догодина януари или март, когато им идва срока и плана. Да знаем, да се влезе, и хората да знаят, че тези огромни съоръжения се правят, казал в заключение Борисов. По думите му трябвало да се благодари на тези, които са строили мостове през 80 и 85-та година, защото „са направени добре“. Трябвало обаче да се ядосваме на тези, които не са ги поддържали през години. „Сега ние да ги доосигурим тези, които ни остават, а да не чакаме сроковете на плановите ремонти. Това решение взехме\", заключи премиерът.", "date": "2018.08.15", "title": " Борисов поиска план за ремонт на всички мостове"}
{"url": "https://www.monitor.bg:443/bg/a/view/luksoznite-hoteli-v-sofija-uvelichili-prihodite-si-s-15-2-prez-2017-g-141728", "text": "Годишните приходи от нощувки на луксозните хотели в София са нараснали с 15,2% през 2017 г. спрямо година по-рано, като са достигнали 62,1 млн. евро спрямо 53,9 млн. евро през 2016 г. Това показва доклад на консултантската компания MBL, цитиран от Investor.bg. Средното нивото на заетост през 2017 г. е достигнало 50%, отбелязвайки ръст от 5% спрямо предходната година. Общият брой на чуждестранните туристи, пренощували в столицата също е нараснал, като за 2017 г. той достига 575 хил. души – с 67 хил. души повече спрямо 2016 г. Висококатегорийните и луксозни хотели по Черноморието също са отчели ръст в приходите през 2017 г., като те са достигнали 177.3 млн. евро в Бургаска област и 124.9 млн. евро във Варненска област. Нарастването на приходите е резултат от по-високи реализирани цени, съобщава MBL. В Бургаска област средната заетост през активния сезон е достигнала 63%, а Пазарът в сегмента през 2017 г. е бил доминиран от български инвеститори, а обемът на сделките с хотели е надхвърлил 40 млн. евро.", "date": "2018.08.15", "title": "Луксозните хотели в София увеличили приходите си с 15,2% през 2017 г."}
{"url": "https://www.monitor.bg:443/bg/a/view/vergov-snima-otkradnat-jivot-v-germanija-141729", "text": "Със задачата да снима сцени в Германия още със слизането от самолета се нагърби актьорът Юлиан Вергов. Причината е, че медицинският сериал „Откраднат живот“ ще проследи пребиваването на героя му доцент Банков зад граница. „Снимките започнаха още със слизането от самолета. Успяхме да снимаме дори и на места, които не бяха предвидени в графика, но за сметка на това веднага получихме разрешение“, споделят от продукция. Със сцените от Берлин зрителите ще научат какво е правил доцент Банков „Свети Кирил“. Новината, че Вергов отново ще облече престилката на бившия директор на болницата, предизвика истински фурор. Феновете на лекарската драма ще видят и друг свой любимец от Народния театър в актуалната порция епизоди. Както „Монитор“ първи съобщи, Владо Карамазов е сред новите попълнения в каста. „Моят герой много добре познава двете страни на лекарската професия – и като пациент, и като... Няма да ви казвам“, намигна той. В шефския кабинет на „Свети Кирил“ пък ще видим Владо Пенев. също влиза в актьорския състав и ще има ключова роля. За по-паметливите зрители няма да е изненада, че героят на Вергов ще акостира отново в болницата, но този път със съпругата си Ева (Пападопулу), която е била дълго време в кома. Новият шести сезон носи името „Откраднат живот: Анатомия на гнева“ и трейлърът вече е факт. „Тези секунди показват две страни на героите – тяхното съзнание и подсъзнание. В съзнанието си те са с медицински униформи - чувстват се стабилни, защото в работата никога не могат да загубят контрол. Подсъзнанието е в кутийките, които виждаме – онова, което много често искат да направят, но винаги избутват назад. Стените се стесняват, а какво ще донесе тази метафора за героите, тепърва ще стане ясно“, коментират промото на сериала сценаристите. „Откраднат живот“ се завръща в ефира на Нова тв от септември.", "date": "2018.08.15", "title": "Берлин стана снимачна площадка на „Откраднат живот“"}
{"url": "https://www.monitor.bg:443/bg/a/view/borisov-ot-trojanskija-manastir-ne-sym-delil-kmetove-i-obshtini-141712", "text": "Каквото обещахме миналата година, го изпълнихме. Антимовото крило е направено както трябва.  Това заяви министър-председателят Бойко Борисов по време на посещението му в Троянския манастир, съобщиха от пресслужбата на кабинета.  Премиерът разгледа древното Антимово крило, което беше ремонтирано и реставрирано с отпуснатите от правителството 500 000 лева. „Ще продължим с повече усърдие да изграждаме и да помагаме на Светата Църква“, каза още министър-председателят и честити на всички църковния празник Успение на Пресвета Богородица. Премиерът допълни, че правителството помага и на общините, като даде пример с Троян. „По никакъв начин не съм делил нито кметовете, нито градовете, нито гражданите“, категоричен беше Борисов Игуменът на Троянския манастир Велички епископ Сионий благодари на Борисов за подкрепата за възстановяването, ремонтирането и реставрирането на древното Антимово крило. Дядо Сионий каза, че крилото ще бъде осветено от българския патриарх Неофит и ще служи не само за поклонничество, но и като музейна част, за да се запознават хората с хубавите православни традиции. Премиерът бе в Троянския манастир заедно с министъра на финансите Владислав Горанов и министъра на регионалното развитие и благоустройството Николай Нанков.", "date": "2018.08.15", "title": "Борисов от Троянския манастир: Не съм делил кметове и общини"}
{"url": "https://www.monitor.bg:443/bg/a/view/ujilenite-ot-olimpik-veche-moje-da-skluchvat-novi-zastrahovki-141715", "text": "Клиентите на фалиралото застрахователно дружество „Олимпик“, сключили задължителната „Гражданска отговорност“, вече може да си направят нова полица в друго дружество, съобщиха от Комисията за финансов надзор (КФН). Това е възможно да се случи и преди изтичането на старите им договори за застраховане, който са валидни до 23:59:59 часа на 17 август 2018 г. Промяната е от днес, след като е създадена необходимата организация и Гаранционният фонд е осигурил техническа възможност за сключване на нови полици с други застрахователи от днес 15 август 2018 г. Първоначално от КФН бяха обявили, че полиците ще може да се сключват едва след приключване на старите полици към „Олимпик“.", "date": "2018.08.15", "title": "Ужилените от „Олимпик“ вече може да сключват нови застраховки"}
{"url": "https://www.monitor.bg:443/bg/a/view/tyrsjat-stopani-na-4-morski-plaja-141714", "text": "Правителството започна процедури за предоставяне на концесия на 4 морски плажа - „Балчик-централен“ в община Балчик, „Бургас- централен“ в община Бургас, „Созопол-Хармани“ в община Созопол и „Поморие-изток“ в община Поморие. Процедурите се провеждат по реда на Закона устройството на Черноморското крайбрежие. За „Балчик- централен“ минималното годишно концесионно заплащане възлиза на 56 639 лв., за „Бургас-централен“ - 297 560 лв., за „Созопол-Хармани“ - 198 872 лв. и за „Поморие-изток“ - 107 946 лв. Четирите плажа следва да бъдат обезпечени със задължителните дейности по ЗУЧК - осигуряване на водното спасяване, обезпечаване на прилежащата акватория, здравното и медицинското обслужване и санитарно-хигиенното поддържане на морския плаж, и услуги от обществен интерес. Критериите за формиране на комплексната оценка са съобразни с решение на правителството от миналата година за балансиран подход при определяне на очакваното от държавата минимално годишно концесионно плащане, икономическа съотносимост с общодостъпни цени на услуги на предлагани плажни принадлежности - чадъри и шезлонги.", "date": "2018.08.15", "title": "Търсят стопани на 4 морски плажа"}
{"url": "https://www.monitor.bg:443/bg/a/view/haznata-s-nad-2-mlrd-lv-izlishyk-za-pyrvoto-polugodie-141709", "text": "Положителното салдо на консолидираната фискална програма към края на първото полугодие е размер на 1,7139 млрд. лв. (1,6 % от прогнозния БВП) и се формира от излишък по националния бюджет в размер на 2,0144 млрд. лв. и дефицит по европейските средства в размер на 300,5 млн. лева., съобщи пресслужбата на МС. Постъпилите приходи и помощи по КФП към юни 2018 г. са в размер на 19,210,1 млрд. лв. или 50,3 % от годишните разчети. Съпоставени със същия период на предходната година, данъчните и неданъчните приходи нарастват с 1,6995 млрд. лв. (10,1 %), а постъпленията от помощи са близки по размер (увеличение с 27,4 млн. лв. или 4,1 %). Общата сума на данъчните постъпления, вкл. приходите от осигурителни вноски, възлиза на 16,021 млрд. лв., което представлява 51,4 % от планираните за годината приходи. Съпоставено с данните към месец юни 2017 г., данъчните постъпления нарастват номинално с 10,2 % (1,482,7 млрд. лева). Приходите от преки данъци са в размер на 3,1139 млрд. лв. или 54,1 % от предвидените в разчетите за годината, като спрямо същия период на предходната година нарастват с 342,9 млн. лева (12,4 %). Приходите от косвени данъци са в размер на 7,6462 млрд. лв., което е 50,4 % от разчетите за годината. Съпоставено с данните към юни 2017 г., постъпленията в групата нарастват с 536,0 млн. лв. (7,5 %). Постъпленията от ДДС са в размер на 5,1015 млрд. лв. или 52,2 % от планираните. Размерът на невъзстановения ДДС към 30 юни 2018 г. е 61,1 млн. лева. Приходите от акцизи възлизат на 2,4084 млрд. лв. (46,8 % от разчетените за годината). Постъпленията от мита са 118,2 млн. лв. или 62,2 % от разчета за годината. Постъпленията от други данъци (вкл. имуществени данъци и др. данъци по ЗКПО) са в размер на 676,3 млн. лв. или 61,6 % изпълнение на годишните разчети. Приходите от социално и здравноосигурителни вноски са 4,5846 млрд. лв., което представлява 50,2 % от разчетените за годината. Съпоставено със същия период на предходната година, приходите от осигурителни вноски нарастват номинално с 13,8 % (555,6 млн. лева). Неданъчните приходи са в размер на 2,4912 млрд. лв., което представлява 53,0 % изпълнение на годишните разчети. Приходите от помощи са в размер на 697,9 млн. лева. Разходите по КФП (вкл. вноската на Република България в бюджета на ЕС) към юни 2018 г. възлизат на 17,4961 млрд. лв., което е 44,5 % от годишните разчети. За сравнение, разходите за същия период на предходната година са в размер на 15,7373 млрд. лева. Номиналното нарастване се дължи както на по-високия размер на разходите по националния бюджет, така и на нарастването на разходите по сметките за средствата от Европейския съюз. Ръстът на разходите по националния бюджет се дължи основно на по-високия размер на здравноосигурителните и социалните плащания (базов ефект при разходите за пенсии от увеличението от юли 2017 г. и увеличението на две стъпки през 2017 г. на размера на минималната пенсия от юли и октомври), по-високите разходи за персонал основно поради увеличението на възнагражденията на педагогическия персонал в системата на средното образование и др., докато по сметките за средства от ЕС нарастват основно капиталовите разходи. Нелихвените разходи са в размер на 16,4956 млрд. лв., което представлява 44,3 % от годишните разчети. Текущите нелихвени разходи към юни 2018 г. са в размер на 15,1547 млрд. лв. (48,7 % от разчета за годината), капиталовите разходи (вкл. нетния прираст на държавния резерв) възлизат на 1,3121 млрд. лв. (21,3 % от разчетите към ЗДБРБ за 2018 г.). Предоставените текущи и капиталови трансфери за чужбина са в размер на 28,8 млн. лв. Лихвените плащания са в размер на 424,2 млн. лв. или 58,7 % от планираните за 2018 година. Частта от вноската на Република България в бюджета на ЕС, изплатена към 30 юни 2018 г. от централния бюджет, възлиза на 576,3 млн. лв., което е в изпълнение на действащото към момента законодателство в областта на собствените ресурси на ЕС - Решение на Съвета 2014/335/ЕС, Евратом относно системата на собствените ресурси на Европейския съюз, Регламент (ЕС, Евратом) № 608/2014 на Съвета от 26 май 2014 г. за определяне на мерки за прилагане на системата на собствените ресурси на ЕС и Регламент (ЕС, Евратом) № 609/2014 на Съвета от 26 май 2014 г. относно методите и процедурата за предоставяне на традиционните собствени ресурси, собствените ресурси на база ДДС и на база БНД и относно мерките за удовлетворяване на потребностите от парични средства, изменен с Регламент (ЕС, Евратом) 2016/804 на Съвета от 17 май 2016 година. Размерът на фискалния резерв* към 30 юни 2018 г. е 10,83 млрд. лв., в т.ч. 9,87 млрд. лв. депозити на фискалния резерв в БНБ и банки и 0,96 млрд. лв. вземания от фондовете на Европейския съюз за сертифицирани разходи, аванси и други.", "date": "2018.08.15", "title": "Хазната с над 2 млрд. лв. излишък за първото полугодие"}
{"url": "https://www.monitor.bg:443/bg/a/view/glorija-s-trojna-iznenada-za-fenovete-141713", "text": "Примата на поп-фолка Глория изненада феновете си с три нови народни песни навръх Голяма Богородица. Парчетата ще са обединени във фолклорната програма „Лудо младо“, като заглавната песен е записана от певицата с позволението на наследниците на Атанас Бояджиев и Богомил Гудев, автори на музиката и текста, а новият аранжимент е на Светослав Лобошки. \"Исках песента да звучи народняшки, да носи много настроение, да е купонджийска и затова новият аранжимент е направен така, че да става за игра\", сподели пред Планета тв Глория. Второто парче носи името „Ангеле-Дяволе“ и е право българско хоро. Музиката към не го е на Глория и Димитър Петров, отговорен и за аранжимента. Текстът е дело на Мариета Ангелова. \"Ангеле - Дяволе\" е много веселяшка, закачлива песен, която създава добро настроение. Не крия, че съм влюбена в новите си песни. Луда съм по “Любовта не е играчка”, една много запомняща се мелодия, с македонско-сръбски привкус.\", допълни звездата на „Пайнер“. Трите клипа са снимани в края на май край Велинград.", "date": "2018.08.15", "title": "Глория с тройна изненада за феновете"}
{"url": "https://www.monitor.bg:443/bg/a/view/premieryt-shte-prodyljim-da-pomagame-na-svetata-cyrkva-141721", "text": "Хиляди миряни днес на Голяма Богородица се стекоха в Троянската света обител – да отбележат храмовия празник на манастира „Успение Богородично”. Да запалят свещ и се помолят за драве и благоденствие пред Чудотворната икона на Света Богородица Троеручица. Те докосват иконата молитвено и се спират и да се поклонят пред гроба на покойния патриарх Максим, намиращ се зад чудотворната икона в манастирския храм. „Да сте жив и здрав! Бог да Ви пази! И все така да помагате на Българската православна църква”. С тези думи бе посрещнат в светата обител днес и премиерът Бойко Борисов. Той също по традиция вече трета поредна година присъства на празника, пали свещ и се моли на иконата на Света Богородица Троеручица. В троянската обител днес с него бяха и министрите Николай Нанков и Владислав Горанов. Сред официалните гости бе забелязана и Кристалина Георгиева, главен изпълнителен директор на Световната банка, която е сред приятелите на манастира Премиерът се помоли пред чудотворната икона, поклони се пред гроба на покойния патриарх Максим и се срещна с патриарх Неофит. Той разгледа и ремонтираното с отпуснати от правителството средства Антимово крило. По традиция чудотворната икона на Пресвета Богородица Троеручица беше изнесена от манастира и с литийно шествие пренесена до параклиса на място, където е станало първото чудо, извършено от нея. Там беше отслужен водосвет, след което вярващите отново се помолиха пред чудотворната й сила. Борисов бе посрещнат от игуменът на манастира Верличкия епископ Сионий, който бе радостен ,че обещаното точно преди година е изпълнено- най-старото Антимово крило е завършено и предстои негововото откриване. Точно преди година той, присъства на откриването на новото патриаршеско крило, което стоя на груб строеж близо десет години. Тогава той обеща и даде 500 000 лева за реконструкция на Антимовото крило, което днес е напълно обновено, ремонтирано и възстановено в автентичния си вид. „Каквото обещахме миналата година, го изпълнихме. Антимовото крило е направено, както трябва”. Това заяви министър-председателят Бойко Борисов пред епископ Сионий, митрополити, гости, миряни и журналисти по време на посещението си в Троянския манастир. Премиерът разгледа древното Антимово крило, и допълни, „ще продължим с повече усърдие да изграждаме и да помагаме на Светата църква“. Министър-председателят честити на всички църковния празник Успение на Пресвета Богородица. Премиерът допълни, че правителството помага и на общините, като даде пример с Троян. „По никакъв начин не съм делил нито кметовете, нито градовете, нито гражданите“, категоричен беше Борисов. Светата литургия за Успение Богородично днес в храма оглави от Пловдивския митрополит Николай в съслужение с други духовници, а Негово Светейшество патриарх Неофит присъства молитвено. Патрирарх Неофит е от два дни в манастира и днес сутринта бе посрещнат в манастирския храм от игумена на светата обител Велички епископ Сионий. На влизане в храма благослови и поздрави всички християни с днешния ден. \"Тези, които обичат манастирския живот, нека да престъпят свещените двери на светата обител и да потърсят небесното благословение на Божията майка. Всички миряни е добре да заделят от скромните си средства за възстановяване на тази света обител. Честит празник\", каза Негово Светейшество. Патриарх Неофит продължава традицията на своя предшественик патриарх Максим всяка година да присъства на тържествата за отбелязване на храмовия празник на Троянската света обител - Успение Богородично /Голяма Богородица/. Негово светейшество е получил монашеския си постриг именно в Троянската света обител. В навечерието на големия Богородичен празник Успение Богородично-вчера вечер , се състоя и тържествена празнична вечерня с опело на Света Богородица в храм „Успение Богородично“ в Троянската света обител. В него ,участва Негово Светейшество Българският патриарх и митрополит Софийски Неофит. Вечерното богослужение, с благословението на Светейшия патриарх, бе оглавено от Негово Преосвещенство Белоградчишки епископ Поликарп, викарий на Софийския митрополит. Епископ Поликарп оглави и чина на Опело на Света Богородица. Молитвено участие в празничното моление взеха и Негово Високопреосвещенство Пловдивския митрополит Николай, Негово Преосвещенство Велички епископ Сионий, игумен на светата обител, както и много духовници, общественици и благочестиви православни християни. „Молим се по време на цялата служба днес и по време на шествието за благоденствието и просперитета на българския народ. Празникът Успение Богородично се свързва с постоянната й благодатна молитва, която пречистата Богородица има за човешкия род\", каза игуменът на Троянския манастир Велички епископ Сионий. По традиция литийното шествие, с чудотворната икона на Пресвета Богородица Троеручица, бе изнесена от манастирския храм и пренесена до мястото, където е извършила първото чудо. Шествието бе оглавено от духовници, а самата икона бе носена от членовете на Национално дружество \"Традиция\", облечени в български носии. „Празникът се свързва с Успението на Пречистата Богородица и с тази постоянна надежда, която църквата има, тя да се моли за всички нас. \"В този празник ние се обръщаме и към цялата църква, към целия народ да има закона Господен в сърцето си, да спазва повелите на Христос, да спазва заповедите, с които Господ ни дари при сключването на новия Завет – заповедите на любовта. В този ден се обръщаме и към всички верни чада на църквата - молете се, бъдете единни и дайте пример на всички неповярвали и на всички нехристияни, че вие сте носители на Божествената светлина и истинско учение\", се обърна към миряните епископ Сионий. С храмовия празник на Троянския манастир започва и традиционният панаир на занаятите в село Орешак, който ще продължи до 19 август. Заради него и храмовия празник главната улица в селото, водеща до Троянския манастир, е затворена. Осигурен е обходен маршрут в посока Черни Осъм. Хиляди автомобили са паркирани на специално устроен паркинг в близост до манастира и организацията е отлична по повод днешния празник. Гостите на Троянският манастир, освен да присъстват на службите и да участват в литията, днес можеха да видят и ремонтираното Антимово крило с отпуснатите 500 хиляди лева от правителството. За Троянската света обител през последните 3 години години правителството е дало общо милион и сто и петдесет хиляди лева. \"С тази извънредна субсидия успяхме да възстановим Антимовото крило, така важно не само за историята на Троянския манастир, но и за историята на България\", каза игуменът на светата обител, епископ Сионий. По думите му в тази сграда са отсядали като гости на светата обител българските екзарси Антим, Йосиф, българските царе Фердинанд и Борис, в това крило се е помещавал по време на Освободителната война щабът на генерал Карцов. Крилото е известно и с това, че е посрещало много бележити гости на светата обител и неговото реставриране и ремонтиране беше изключително важно за всички нас, добави игуменът. Според запазените предания за Троянския манастир, има две версии за неговото създаване. Едната е, че е създаден през 16 век, когато е донесена тук Чудотворната икона Света Богородица Троеручица, а другата, която според Величкия епископ Сионий е по-достоверна, че манастирът е създаден по времето на цар Петър в Първо българско царство. \"Има запазени сведения, че когато донасят иконата тук през 1600 г., група монаси са живеели в руините на древен манастир и идването на иконата е допринесло за възстановяването на този древен храм и на тази древна обител, която е построена много по-рано\", каза епископ Сионий. Той добави, че не са правени разкопки, които да потвърдят тази версия. По думите му има обаче запазени артефакти, камъни, които говорят за по-древната битност на светата обител. Игуменът на Троянския манастир разказа, че по време на турското робство храмът е бил напълно разрушен при нашествието на османците. През 1600 г. с идването на чудотворната икона манастирът започва да се възстановява. Възстановяването му е духовно възраждане за целия този край и благословение за всички българи, които са живеели в робство, посочи Величкият епископ Сионий.", "date": "2018.08.15", "title": "Премиерът : Ще продължим да помагаме на Светата църква"}
{"url": "https://www.monitor.bg:443/bg/a/view/grisho-sreshtu-misha-zverev-prjako-po-max-sport-1-i-na-live-a1-bg-141716", "text": "Шампионът Григор Димитров започва защитата на титлата си от ATP Masters 1000 турнира в Синсинати, a MAX Sport 1 ще излъчи на живо довечера около 22:00 часа дебютния му двубой. Първата ни ракета излиза срещу германеца Миша Зверев, а мачът между двамата е трети в програмата на Централния корт. Двубоят ще може да се наблюдава пряко и като pay-per-view на Live.a1.bg. Миша Зверев достигна до втория кръг на надпреварата след победа на старта над Дамир Джумхур със 6:3, 6:4, докато Григор Димитров се класира за тази фаза без игра, тъй като е поставен под №5 в основната схема. По-големият от братя Звереви заема 44-о място в световната ранглиста на АТР и досега има три загуби от три мача срещу Григор Димитров. Всичките двубои между двамата се състояха през изминалия сезон и то все на твърда настилка. В Стокхолм българинът спечели със 6:3, 6:4, на ATP Masters 1000 турнира в Монреал Гришо победи със 6:3, 3:6, 6:3, а в Ротердам със 6:7, 6:2, 6:4. През 2017 г. Димитров изигра страхотен турнир в Синсинати и спечели титлата без да изгуби дори и сет по пътя си към успеха. Това беше първи и засега единствен триумф на Григор от ATP Masters 1000 сериите в неговата кариера. При успех срещу Зверев, в третия кръг Димитров ще се изправи срещу победителя в сблъсъка между Новак Джокович и Адриан Манарино.", "date": "2018.08.15", "title": "Гришо срещу Миша Зверев пряко по MAX Sport 1 и на Live.A1.bg"}
{"url": "https://www.monitor.bg:443/bg/a/view/interkonektoryt-kym-gyrcija-osvoboden-ot-iziskvanijata-za-dostyp-na-treti-strani-141717", "text": "Газовата връзка Гърция - България получи освобождаване от изискванията за достъп на трети страни, съобщиха от смесеното инвестиционно дружество, което реализира проекта - ICGB. След решението на Европейската комисия за освобождаването на междусистемната връзка Гърция-България (IGB) от изискванията във връзка с достъп на трети страни, регулиране на тарифата и отделяне по собственост, националните регулатори на Гърция и България са приели съвместно решение за освобождаване на IGB. Решението за освобождаване определя рамката, съгласно която газопроводът IGB ще работи от началото на търговска експлоатация. Решението предоставя освобождаване от правилата за достъп на трети страни за капацитета, резервиран вследствие на приключилия Пазарен тест за резервиране на капацитет за срок от 25 години. Наред с това, ЕК и националните регулатори на двете страни също така са одобрили освобождаване от регулирана тарифа за целия капацитет на газопровода, както и освобождаване от отделяне по собственост. И двете са за срок от 25 години, посочиха от ICGB.", "date": "2018.08.15", "title": "Интерконекторът към Гърция освободен от изискванията за достъп на трети страни"}
{"url": "https://www.monitor.bg:443/bg/a/view/stivi-uondyr-poseti-bolnata-areta-franklin-141718", "text": "Соул изпълнителят Стиви Уондър и борецът за граждански права Джеси Джексън посетиха тежко болната Арета Франклин. Двамата пристигнаха в дома на Кралицата на соул музиката в Детройт за да се сбогуват. Бившият съпруг на звездата - Глин Търман, също я посети . Понастоящем носителката на 18 награди „Грами“ е на смъртно легло и е заобиколена от членовете на семейството си. Припомняме, че преди дни нейният приятел Роджър Фрайдмън оповести, че „Диагностицирана с рак през 2010, Арета се бори храбро и отказва да се предаде пред болестта. В момента е обградена от семейството и близките си. Тя ще липсва толкова много като майка, сестра, приятелка. Но заветът й остава по-голям от живота“. Много знаменитости отправиха молитви за здравето на 76-годишната соул прима, след като се разбра а, че тя е тежко болна. Сред тях личат имената на Марая Кери, Род Стюарт, Чака Кан, Джей Зи, Бионсе, Миси Елиът и др. Детройтската църква, в която баща е бил пастор и в която тя е пяла като дете, също организира служба за нейното оздравяване.", "date": "2018.08.15", "title": "Стиви Уондър посети болната Арета Франклин"}
{"url": "https://www.monitor.bg:443/bg/a/view/izjajdame-po-3-5-l-sladoled-na-godina-141720", "text": "Средната годишна консумация на сладолед в страната през миналата година е била около 3.5 л на човек, което е под средното за ЕС количество от 6 л, показват данни от анализ на Евростат за продукта в Общността. България годишно произвежда около 26 млн. л сладолед и по този показател се нарежда на 16-а в ЕС. Пазарът на сладолед в България надхвърля около 100 млн. лева, показват данни на експерти в бранша. Общо 20 са компаниите в страната, които произвеждат сладолед, като половината от тях формират около 90 на сто от производството и продажбите. На 3 от фирмите в топ пък 10 формират около 70% от производството и консумацията на сладолед през лятото. Водещите компании по производство на сладолед са съсредоточени в София, Варна и Велико Търново. Част от тях вече са намерили пазари и в Румъния, Албания, Македония, Косово, Италия. Според експерти от бранша промишленото производство на сладолед в страната датира от около 70 години, но пикът на производството е бил миналата година, като тенденциите са 2018 г. да достигне и да подобри този показател. Водещ производител в ЕС е Германия Най-голям производител на сладолед в Европа е Германия с 517 млн. литра за 2017 г., или около 16,5% от общото за ЕС-28. На втора позиция е Италия - 511 млн. литра или с дял от 16%. Трета е Франция с 466 млн. л годишно производство и дял от 15 на сто. Общото производство на сладолед в ЕС приближава 3.2 млрд. литра В първата десетка на водещите производители на сладолед в ЕС са още: Испания - четвърта с 319 млн. л годишно. Великобритания е пета с 288 млн. л, шеста - Полша с 200 млн. л. Белгия е седма със 197 млн. л, а Холандия осма със 111 млн. л. Румъния пък е девета с 46 млн. л, следвана от Чехия с производство от 44 млн. л сладолед на година. Зад България по производство на сладолед са страни като Дания, Австрия, Португалия, Малта, Кипър, показват още данните на Евростат.", "date": "2018.08.15", "title": "Изяждаме по 3,5 л сладолед на година"}
{"url": "https://www.monitor.bg:443/bg/a/view/osydiha-uslovno-i-globiha-narkorazprostranitel-s-5-000-leva-141705", "text": "Само 7 дни, след като е било образувано досъдебното производство за разпространение на марихуана и кокаин, варненец получи осъдителна присъда и парична глоба. Християн, чието разследване е приключило в изключително кратки срокове, благодарение на професионализма и усърдието на разследващите под постоянното и активно ръководство на наблюдаващия прокурор в Окръжната прокуратура във Варна, приел процедура на съкратено производство, като признал изцяло вината си. Обвиняемият за държане и разпространение на високорискови наркотични вещества се отказал от разглеждане по общия ред на наказателното дело срещу него за деяние по член 354 \"а\", ал. 1 от НК и сключил доброволно споразумение с Окръжната прокуратура във Варна, което Варненският окръжен съд одобрил. Освен наказанието лишаване от свобода за срок от 3 години, чието изтърпяване е било отложено с 5-годишен изпитателен срок, Християн ще заплати глоба от 5 000 лева. Със споразумението, което е със сила на присъда и е окончателно, са отнети в полза на държавата телефоните му „Айфон“ и „Алкател“ и парична сума от 3 540 лева, придобита от престъплението, за което младият мъж се е признал за виновен. От Апелативната прокуратура във Варна припомнят, че на 3 август, т.г. у Християн са намерени и иззети 0,54 грама марихуана и  50,6 грама кокаин. Стойността на наркотиците е оценена по пазарни цени на 11 082 лева. ", "date": "2018.08.15", "title": "Осъдиха условно и глобиха наркоразпространител с 5 000 лева "}
{"url": "https://www.monitor.bg:443/bg/a/view/postaviha-videonabludenie-na-ulichnata-biblioteka-rapana-141703", "text": "Поставиха интелигентна система за видеонаблюдение, която да гарантира съхранението на книгите на уличната библиотеката „Рапана“ под небето до входа на Морската градина във Варна. Една от водещите компании за сигурност съдейства за възобновяване на зоната за четене, като предостави и монтира безплатно видеокамери с висока резолюция, свързани с интернет. Иициативата за създаването на „Рапана“ бе на Боян Симеонов, Юзджан Тургаев и Ибрим Асанов и беше подкрепена от Община Варна. Целта е това място да провокира четенето сред жителите и гостите на града. Поради различни причини, за една година от първоначално заредените близо 900 книги, които бяха допълвани на няколко пъти, останаха едва няколко. Библиотеката бе неколкократно ограбвана въпреки, че доброволци и други варненци попълваха постоянно липсите от рафтовете. Наложи се на книгите да се поставят стикери, за да не се крадат и препродават или предават за стара хартия. „При някои хора кражбите са ежедневие и задължение. Крадат и цветя, дори от училищните дворове... Сблъсък на интелект и манталитет“, коментира възрастен варненец, дарител на книги за „Рапана“. Млада жена обаче не е съгласна: „Какъв точно е проблемът? Какво като били взели книгите – те са за четене! Значи са стигнали, където трябва. Да не говорим, че се предимно вехти, комунистически книги... Аз лично съм оставяла много пъти почти нови детски книжки. Е, и какво ако някоя баба е „откраднала“ книжка, за да зарадва внучето си?“ Варненецът Пламен Михайлов пък гледа малко по-весело на проблема: „Обзалагам се на 10 лв., че до седмица, ще изчезнат и камерите!“, посочва той.", "date": "2018.08.15", "title": "Поставиха видеонаблюдение на уличната библиотека „Рапана“  "}
{"url": "https://www.monitor.bg:443/bg/a/view/krim-ostana-bez-visa-i-master-card-141707", "text": "В Крим бе преустановено издаването и обслужването на картите Visa и MasterCard, предаде ТАСС. Единствената банка, която извършваше тези услуги на полуострова, изцяло премина на руската платежна система „Мир“. В съобщение на кредитната организация „Генбанк“ се казва, че издадените от нея Visa и MasterCard вече са блокирани. В тази връзка банката съветва клиентите да оформят карти „Мир“. Предприетите от „Генбанк“ действия са в отговор на наложените през 2014 г. американски санкции. В същото време, емитираните от други финансови институти карти на западните платежни системи ще продължат да бъдат обслужвани на територията на Крим, уточняват агенциите. От „Генбанк“ посочиха, че през последните години търсенето на Visa и MasterCard на полуострова значително е спаднало. Големите предприятия и фирми масово използвали системата „Мир“ за изплащане на заплатите на служителите си, обясниха местни финансови експерти.     ", "date": "2018.08.15", "title": "Крим остана без Visa и MasterCard"}
{"url": "https://www.monitor.bg:443/bg/a/view/naj-jelanijat-volejbolen-trofej-v-sveta-blesti-kraj-moreto-za-denja-na-varna-141700", "text": "Купата на Световното първенство по волейбол за мъже пристига във Варна на 15 август за празника на града „Свето Успение Богородично“. Събитието е част от специален „Трофи тур“, организиран от Международната федерация по волейбол и Българската федерация по волейбол, по време на който феновете ще имат шанса да се докоснат до златния трофей. Навръх празника на Варна купата ще бъде изложена на входа на Морската градина от 17 до 20 часа. За целта Българската федерация по волейбол е подготвила много забавления. Към 19 часа на място ще бъде и волейболната легенда и вицепрезидент на организацията, Любо Ганев. Световното първенство по волейбол за мъже ще се проведе от 9 до 30 септември в България и Италия, като Дворецът на културата и спорта във Варна ще приеме най-много мачове. Националният отбор на България ще изиграе срещите си от група D на първата фаза между 9 и 18 септември в зала „Конгресна“ на ДКЦ-Варна. „Лъвовете“ се изправят срещу Финландия (9 септември от 20,30 часа), Иран (13 септември), Пуерто Рико (14 септември), Куба (16 септември) и Полша (18 септември). Мачът на откриването във Варна на 9 септември съвпада със срещата на  другият домакин на турнира - Италия, който ще се изправи във Флоренция срещу Япония. На първенството на планетата участват 24 нации, разпределени в 4 групи по 6 отбора. Във Варна между 21 и 23 септември ще премерят сили и някои от продължилите към втората фаза световни волейболни сили. В зала „Конгресна“ ще се изиграят общо 21 двубоя, 15 от които в първата фаза и 6 от втората.", "date": "2018.08.15", "title": "Най-желаният волейболен трофей блести във Варна за празника й"}
{"url": "https://www.monitor.bg:443/bg/a/view/obnovjavat-pytnite-markirovki-okolo-uchilishtata-v-sofija-141701", "text": "Столичната община подменя знаците и обновява пътната маркировка около училищата и детските градини. Това съобщи зам.-кметът по транспорт Евгени Крусев, който инспектира новоизграденото кръстовище в „Драгалевци“. Новото кръгово на ул.“Папрат“ и ул. „Захари Зограф“ струва 440 хил. лв., а от вчера движението по него е пуснато, каза Крусев. Той обясни, че изграждането му е било необходимо, защото спускайки се от по-високата част на квартала, шофьорите са развивали висока скорост, и са се създавали предпоставки за катастрофи, особено при зимни условия. „Решението за изграждане на кръгово кръстовище тук цели както регулиране на потоците на движението, така и убиване на скоростта“, заяви зам.-кметът. Крусев съобщи, че другата седмица ще започне ремонтът по ул. „Боянска“, като там движението няма да бъде спирано, а само стеснявано и ограничавано в определени участъци. „След завършване на този проект можем да кажем, че сме приключили с големите ремонти в кв. „Драгалевци“, заключи Крусев.", "date": "2018.08.15", "title": "Обновяват пътните маркировки около училищата в София"}
{"url": "https://www.monitor.bg:443/bg/a/view/300-sveshtenici-iznasili-1000-deca-v-pensilvanija-141702", "text": "300 католически свещеници са насилвали сексуално повече от 1000 деца, разкрива доклад за католическата църква в САЩ. Мащабният скандал засяга шест епархии в щата Пенсилвания: Питсбърг, Скрантън, Ери, Алънтаун, Грийнсбърг и Харисбърг. За останалите две енории в щата данните бяха публикувани по-рано и разкриха сходни резултати. Смята се, че стотици свещеници са извършвали сексуално насилие над деца от 40-те години на миналия век досега, като в същото време висши служители в църквата, включително действащият архиепископ на Вашингтон, не само не са предприели действия срещу престъпленията, а са ги прикривали. Това стана ясно от доклада на съдебните заседатели, които разглеждаха делото. Реалният брой на малтретираните деца може да е и много по-голям, тъй като част от църковните документи са били изгубени, а жертвите се страхуваха да свидетелстват, пишат още съдебните заседатели. Те обвиняват кардинал Доналд Вюрл, който ръководи католическата църква във Вашингтон, че е съучаствал, като е прикривал злоупотребите на свещениците, когато е бил епископ на Питсбърг. Повечето от жертвите в Пенсилвания са момчета, но има и момичета. Те са били в тийнейджърска възраст и преди пубертета и са били изключително грубо и грозно изнасилвани. Има места от доклада, които е трудно човек да прочете, описва Си Ен Ен. Някои жертви са били напивани с алкохол и измъчвани. Други били изнасилвани вагинално, анално или орално. Ето някои от най-фрапиращите описани случаи: - В епархия Грийнсбърг свещеник забременил 17-годишно момиче, подправил брачно свидетелство с фалшив подпис на пастор, а няколко месеца по-късно се развел с девойката. Въпреки това му било позволено да остане на служба благодарение на \"благосклонен епископ\". - Друг свещеник в Грийнсбърг \"учел\" момчета, че Мария трябва да \"захапва шнура\" и да \"ближе\" Исус, за да го очисти след Рождество. - В Харисбърг свещеник посягал на пет сестри и събирал тяхната урина, косми от гениталиите и кръв от менструалния им цикъл. - Отново в Харисбърг свещеник изнасили 7-годишно момиче, което по това време лежало в болница за вадене на сливиците. - В Питсбърг свещеник преследвал и прелъстил 15-годишно момче, за което църквата разбрала, а самият духовник признал, че е имал садо-мазо актове с няколко момчета. - В Алънтаун свещеник си признал, че е измъчвал момче и потърсил помощ, но въпреки това останал на служба още седем години. - Отново в епархията в Алънтаун духовник насили сексуално няколко момчета, а след това получил препоръка за работа в Disney World. - В Скрантън свещеник, който по-късно бил осъден за сексуално посегателство над деца, се оказал ХИВ позитивен от пет години. - На пресконференцията за представяне на доклада присъстваха и няколко от жертвите. Мъж на 83 години разказа, че никога не е успял да покаже любов и нежност към съпругата и децата си заради нанесената травма в детството. Жена разказа, че ѝ е било посягано още когато е била на годинка и половина.", "date": "2018.08.15", "title": "300 свещеници изнасили 1000 деца в Пенсилвания"}
{"url": "https://www.monitor.bg:443/bg/a/view/ms-dava-400-000-za-sportno-systezatelni-dejnosti-na-stuentite-141699", "text": "Правителството одобри отпускането на 417 387 лв. за спортно-състезателни дейности на студентите за 2018 година. Средствата се осигуряват за учебно-тренировъчната и спортно-състезателните дейности на студентите, както и за материално-техническото обезпечаване на тези дейности. Висшите училища са кандидатствали за тях с разработени проекти за подпомагане на физическото възпитание и спорт на студентите в редовна форма на обучение. Целта е да се укрепят нагласите и да се създаде мотивация за системни занимания с физически упражнения и спорт у младите хора.", "date": "2018.08.15", "title": "МС дава 400 000 лв. за спортно-състезателни дейности на студентите"}
{"url": "https://www.monitor.bg:443/bg/a/view/national-interest-vyzmojna-e-sluchajna-jadrena-vojna-141706", "text": "САЩ, Русия и Китай може случайно да започнат световна ядрена война, пише изданието National Interest. Причина за това може да е особената система за наблюдение и разузнаване. Причината е, че преди системите за разузнаване са били чувствителни само към използването на ядрените оръжия, а в момента са способни да засекат и другите оръжия. Точно това може да предизвика погрешна реакция от другата страна.  Освен това страните умишлено подлъгват опонентите къде разполагат или не ядрено оръжие.  Друга причина е недостигът от специализирани военни спътници.", "date": "2018.08.15", "title": "National Interest: Възможна е случайна ядрена война"}
{"url": "https://www.monitor.bg:443/bg/a/view/bylgarka-jiveeshta-v-genua-oshte-tyrsjat-jertvi-pod-ruinite-141698", "text": "От около 18 години се говореше, че мостът трябва да се ремонтира, но никой не вземаше мерки, казва българката в инетрвю пред \"Монитор\". - Мога да кажа само, че положението е трагично. По последни данни има 40 жертви, сред които 3 деца. Вчера времето беше лошо - валя и дори имаше гръмотевици. Затова според някои рухването на моста е заради гръмотевиците, а според други пък е заради неправилно конструиране. - Да, жилището ми се намира на около 1-2 километра от мястото на инцидента. - Чувах линейките, сирени, пожарни. Ужасно беше. - Не, нямам такава информация. Поне тук не съм чула да се говори такова нещо. Всъщност има противоречиви данни - според едни е имало българи по време на срутването, а според други няма. Затова не мога да потвърдя такава информация. - Не, нямам пострадали близки. Аз съм сама в Генуа. Живея и работя тук от 18 години. - Какво предприемат в момента властите в Генуа? Много се говори за трагедията и че всъщност се е очаквало това да се случи заради недоброто строителство на този мост, така ли е? - Точно така. Бих казала, че това наистина се очакваше да се случи. Отдавна се говореше, че този мост трябва да бъде ремонтиран. Общо взето, откакто живея тук. Но никой не вземаше мерки. - Да, за последно на първи август. Този мост е единственият, по който преминават тирове и камиони. - Да, но не беше ремонтиран добре. Говореше за това навсякъде. - Движението беше спирано само вечер, докато течеше ремонтът. - За кратко, само няколко месеца. Но още тогава се говореше, че фирмата не е свършила добре работата си. - Не, не съм чула да се споменават конкретни имена. Знам само, че мостът е построен от човек на име Моранди, както се казва и самият мост. - Наистина всички са много изплашени. Сега се прибрах от мястото на трагедията. Там все още се търсят хора под руините, опитват се да извадят жертвите. Както казах, досега има информация за 40 загинали, но сигурно са повече. Други са тежко ранени и са приети в болница. Някои пък са настанени в хотели. Става дума за живеещите близо до мястото на трагедията. - Честно казано, не знам. Никой не казва как ще се процедира оттук насетне. Все още продължават спасителните операции. Иначе аз пътувам с автобус до работното ми място и не минавам точно по този маршрут. В момента движението е блокирано само в района на трагедията. В града всичко е нормално. - Дойдох в Генуа, за да работя. Живеех в Монтана, където нямах възможност за реализация. Тогава срещнах съпруга ми, който е италианец, и така останах тук. Сега се грижа за една възрастна жена. Имам обаче дете, което е в България. Работи в София и има добри доходи. Затова не иска да напуска родината. Все пак в България има добра работа, приятелите са й там. - Мъжът ми има голямо желание да живее в България. Много му харесва страната ни - природата, хората. Смята, че е по-спокойно. Не е добре да си далече от родината, много е трудно, но засега няма как да се върна. В България няма работа. - Мислех да се прибера на 19 август, но след случилото се няма да пътувам. Отказах се. Иначе всяка година се връщам в България. - Да, променена е. Но специално в моя край не виждам някакво развитие - няма млади хора, няма възможност за реализация, безработицата е голяма. Условията там не са никак добри. А и не мисля, че нещо ще се промени за в бъдеще. - Не. Лично аз не съм имала трудности, защото когато пристигнах, майка ми работеше в Милано. Адаптирах се бързо и лесно си намерих работа. Вярно е, че на моменти носталгията ме мъчи, но нямам друг изход. Както ви казах, засега няма как да се върна в България.", "date": "2018.08.15", "title": "Живеещата в Генуа българка Олга Дамянова-Борисова: Още търсят жертви под руините"}
{"url": "https://www.monitor.bg:443/bg/a/view/marija-ignatova-i-rachkov-razpuskat-v-toskana-141704", "text": "На романтичен воаяж в Тоскана са тв водещите Мария Игнатова и Димитър Рачков, които от скоро отново са спрягани за двойка. По традиция двамата са част от голямата весела компания на продуцента Маги Халваджиян, който всяка година почива в Италия през лятото. Снимка от събитието сочи, че чаровната блондинка и екранният партньор на Васил Василев-Зуека вече не крият, че са подновили връзката си. По време на своята раздяла, която обявиха преди година, те трудно можеха да бъдат забелязани на едно място. В последно време обаче затоплиха отношенията си и в медийното пространство се развиха сценарии, че Игнатова и Рачков дори са вдигнали тайна сватба. Официално потвърждение за венчавка обаче засега липсва. В Тоскана, заедно със семейство Халваджиян, са и водещите на „На кафе“ - Гала и Стефан Николов. „Тосканско слънце, чудесна компания и кратка възможност да спреш часовника - съставките на една добра ваканцийка“, написа Стефан в социалните мрежи. Кадри от почивката им разбуниха духовете, тъй като Гала демонстрира завидна фигура за 51-годишна.", "date": "2018.08.15", "title": "Мария Игнатова и Рачков разпускат в Тоскана"}
{"url": "https://www.monitor.bg:443/bg/a/view/zakluchiha-dupnichanin-streljal-nared-po-kucheta-v-jilishten-kvartal-141691", "text": "След тридневно издирване дупнишки полицаи установиха 55-годишен мъж, който гръмна през терасата на дома си куче в ж.к. „Бистрица“. Инцидентът е от преди 4 дни, когато разгневения мъж излязъл на балкона на жилището си и без да му мисли много вдигнал пушката и гръмнал едно от кучетата в района. Всичко това станало пред очите на жителите от квартала. „По това време имаше и дечица, които си играеха. Какво му направи това кученце. Беше малко и много кротко. Това не е първа проява на този мъж. Преди също ги е стрелял, кога с пушка, кога с арбалет. Ако беше ранил някое дете, какво щеше да стане“, питат дупничани. По техни думи 55-годишният мъж е известен като ловец в района, но често изпробвал мерника си и върху бездомни или домашни кучета.   „При извършените издирвателни мероприятия и процесуално следствени действия служителите на полицията са открили в дома на стрелеца 3 незаконни въздушни пушки и арбалет, които са иззети. 55-годишният мъж е задържан с полицейска заповед за 24 часа в ареста на РУ Дупница, срещу него е започнато досъдебно производство“, обявиха от пресцентъра на ОДМВР - Кюстендил.", "date": "2018.08.15", "title": "Заключиха дупничанин, стрелял наред по кучета в жилищен квартал"}
{"url": "https://www.monitor.bg:443/bg/a/view/ag-otdelenieto-v-karlovo-ocelja-kasata-shte-plashta-pytekite-141694", "text": "АГ отделението в карловската МБАЛ „Д-р Киро Попов” оцеля и няма да бъде закривано, съобщиха от община Карлово. НЗОК ще продължи да плаща за 12-те клинични пътеки в отделението, което обслужва над 100 000 жители от няколко общини в подбалканския регион. До решението се стигна, след като този понеделник десетки карловци и жители на населени места в региона се включиха в протест и се обявиха срещу закриването на АГ отделението. Кметът на община Карлово д-р Емил Кабаиванов и управителят на общинското здравно заведение д-р Христо Пелев разговаряли във вторник с управителя на НЗОК д-р Дечо Дечев и със зам.-министъра на здравеопазването Жени Начева. По време на разговорите било договорено здравната каса да не спира финансирането на клиничните пътеки в АГ отделението. „Нещо повече, подписано е споразумение между НЗОК и Българския лекарски съюз, с което се гарантира че подобни проблеми в общинските болници в бъдеще ще бъдат решавани  положително в полза на болниците”, уточни д-р Кабаиванов.", "date": "2018.08.15", "title": "АГ отделението в Карлово оцеля, касата ще плаща пътеките"}
{"url": "https://www.monitor.bg:443/bg/a/view/dyrjavata-vryshta-mladite-ucheni-ot-chujbina-dava-61-mln-za-nauchni-programi-141693", "text": "Държавата атакува изтичането на мозъци от България и се зае да връща младите учени т чужбина. Това стана ясно от думите на просветния министър Красимир Вълчев и шефът на БАН Юлиян Ревалски след заседанието на кабинета. Вълчев обясни, че правителството е одобрило 11 национални програми за научни изследвания. За тях ще се заделят 61 млн. лева за следващите 3-4 години, като за 2018-та одобрените от кабинета средства са 18 млн. лева. Осем от програмите са секторни – за IT-технологи, за околна среда, зравеопазване, културно наследство, храни други. Вълчев обясни, че научните организации и ВУЗ-те ще трябва да кандидатства като консорциум, за да получат финансиране по програмите. Две са насочен към български учени, заети да работят по европейски програми, а една към млади учени и докторанти. Това е политика и програма на държавата за задържане на младите учени и мотивиране на другите млади българи, също учени, да се завърнат от чужбина и да осъществяват тук научната си дейност, коментира Вълчев. Младите учени ще получават между 200 и 500 лева допълнително, ако съответният учен има трудово правоотношение, и до 900 лв., ако няма такова. Със средствата ще се финансират научни проекти и стипендии на постодокторанти, което е нов статут у нас - това са млади учени, защитили докторантура, които ще получават между 1500 и 3000 лв.допълнително към заплатата, за да продължат научната си дейност в дадена лаборатория, например, но у нас. Шефът на БАН пък поясни, че тези програми ще позволят и на хора от чужбина да работят в родни научни институти. За първи път от 30 години насам България има политика за спирането на изтичането на мозъци от страната и насърчаване на учените да останат в България, каза той. Отделно от това с около 3 млн. лева ще се увеличат парите за стипендиите на докторантите. За 2018 -та парите са около 1,5 млн. лева, а на годишна база между 2-3 млн. лева, каза Вълчев. По думите на министъра общата стипендия е 500 лв. и всеки докторант ще може да получава допълнителни средства, но сумите ще се увеличават диференцирано - според научната оценка и научния продукт на съответния институт. „Те могат да бъдат и 50 лв. за месец, и 350 лв. за месец“, уточни той. „Факт е, че имаме увеличение на докторантите през последните години, но в същото време, ако погледнем научните оценки, имаме доста организации и училища с ниска оценка, затова предлагаме този диференциран подход – там, където най-голяма степен докторантите са ангажирани с научна дейност, ще получат такива средства“, обясни Вълчев.", "date": "2018.08.15", "title": "Държавата връща младите учени от чужбина, дава 61 млн. за научни програми"}
{"url": "https://www.monitor.bg:443/bg/a/view/eto-go-atentatoryt-ot-london-141695", "text": "  Британски медии съобщиха самоличността на заподозряния за атаката с автомобил до парламента в Лондон. Според медиите заподозряният е Салих Хатер, който се смята, че е на 29 г. Той е британски гражданин от судански произход. Властите разглеждат случая като терористична атака. Полицията вярва, че Хатер е единственият извършител на нападението, при което пострадаха трима души. Заподозряният остава в ареста в Южен Лондон. Той отказва да сътрудничи на властите. Полицията претърси три имота като част от разследването - два в Бирмингам и един в Нотингам. Това е поредната терористична атака до парламента за период от 18 месеца.", "date": "2018.08.15", "title": "Ето го атентаторът от Лондон "}
{"url": "https://www.monitor.bg:443/bg/a/view/paris-djeksyn-be-operirana-po-speshnost-141690", "text": "Дъщерята на Краля на попа Майкъл Джексън – Парис, бе оперирана по спешност. Това съобщи самата тя в социалните мрежи. До хирургическата интервенция се стигнало след появата на киста с размерите на топка за голф, която при евентуално спукване би била фатална за модела, преквалифицирал се в актриса. Джексън обясни и, че по време на операцията е отказала анестезия. Това беше най-силната болка, която съм изпитвала някога в живота си!\", изповяда се пред последователите си Парис. Само ден след изписването си от болничното заведение пък чаровната блондинка се качи на сцената с бандата си Sunflowers за благотворително събитие.", "date": "2018.08.15", "title": "Парис Джексън бе оперирана по спешност"}
{"url": "https://www.monitor.bg:443/bg/a/view/djejsyn-stejtym-triumfira-v-bg-boksofisa-141689", "text": "Двубоят между Джейсън Стейтъм и 23-метровата древна акула в „Мега звяр“ привлече най-много зрители в родните киносалони през отминалия уикенд. Екшънът заинтригува над 14 хиляди фенове на високоадреналинния жанр, като от продажба на билети спечели близо 160 000 лв. Среброто в класацията по гледаемост за почивните дни отива при „Мисията невъзможна: Разпад“. Шестата лента от поредицата с участието на Том Круз е проследена от вече 58 665 киномани и за трите седмици на голям екран е събрал 659 978 лв. На трето място остава анимацията „Хотел Трансилвания: Чудовищна ваканция“. Рисуваните приключения на Дракула и семейството му са гледани от 124 237 любители на седмото изкуство и отчитат печалби в размер на над 1,1 млн лв. за петте си седмици на голям екран у нас. Топ 5 в списъка се допълва още от „Мама мия!: Отново заедно“ и „Историята на Кристофър Робин и Мечо Пух“.", "date": "2018.08.15", "title": "Джейсън Стейтъм триумфира в БГ боксофиса"}
{"url": "https://www.monitor.bg:443/bg/a/view/348-lv-e-linijata-na-bednost-prez-2019g-141697", "text": "Линията на бедност у нас се увеличава с 27 лева през следващата година. Това реши правителството на заседание в МС. Новият размер от 348 лв. за 2019 г. е с 8,4% по-висок от сегашните 321 лева. Линията на бедност показва минимумът от средства на месец, които са нужни за покриване на жизнените потребности на хората от хранителни и нехранителни стоки и услуги. Той се определя, съобразно съотношението между разходите за стоките и услугите, съответстващо на средното за 20% от най-бедните домакинства. Изчисленията са направени на база изследване на НСИ, като са сметнати при минимален дневен калориен прием от 2 700 килокалории.", "date": "2018.08.15", "title": " 348 лв. е линията на бедност през 2019г. "}
{"url": "https://www.monitor.bg:443/bg/a/view/izpitnijat-marshrut-za-kandidat-shofiori-shte-se-zadava-s-gps-141687", "text": "GPS ще задава изпитния маршрут за кандидат-шофьорите, съобщи новият директор на \"Автомобилна администрация\" Дамян Войновски пред bTV. Към мерките за спиране на корупцията за получаване на шофьорски книжки е създаването на специална мониторингова агенция.", "date": "2018.08.15", "title": "Изпитният маршрут за кандидат-шофьори ще се задава с GPS"}
{"url": "https://www.monitor.bg:443/bg/a/view/zlatnata-malinka-s-otvoreno-pismo-za-oskarite-141692", "text": "Организацията „Златната малинка“, която ежегодно раздава антинагради за най-лошо представяне на големия екран, отправи отворено писмо към Американската филмова академия във връзка с готвените промени за предстоящите оскари. „ И ние невинаги успяваме да сме максимално справедливи в отсъжданията си. Казвали са ни го. Обикновено игнорираме подобни съждения, защото наистина – кой взима „Златната малинка“ насериозно?. Но ние не сме наградите „Оскар“. Оскарите не са малки статуетки за под 5 долара парчето, които да припомнят на добрите играчи в индустрията, че понякога не подбират правилните роли. Отдаването на почит на „популярен филм“ не е в банда на Академията. Всички разчитаме, оскарите да посочат кои заглавия са наистина стойностни, защото в противен случай ние може дори да не чуем за тях. Към нашия по-голям и плешив брат: Ти си нашето вдъхновение! Когато твоята стойност намалява, намалява и нашата“, гласи писмото на „Златната малинка“. Припомняме, че преди броени дни Американската филмова академия прие три промени. Тя ще съкрати продължителността на „живото“ предаване по телевизията на бляскавата си церемония, ще измести датата на раздаването на наградите „Оскар“ по-рано през годината и ще добави нова категория – за най-популярен филм. Мнозина заподозряха, че измененията се дължат на натиска на ABC, която е заплатила 75 милиона долара, за да излъчва раздаването на отличията до 2028 г. Телевизията пък е собственост на „Дисни“, които притежават и Marvel, което предизвика смут в средите, че добавяйки категорията за популярен филм, Академията всъщност гарантира „Оскар“ на едно от заглавията в продуцентския каталог на компанията - „Черната пантера“. Встрани от това, много от въпросите, свързани с новоизлюпилата се награда, остават без отговор към този момент. От Академията обясниха единствено, че дадено заглавие ще може да се състезава едновременно за „най-добър филм“ и за „популярен“ такъв. Какви са критериите, които ще определят коя лента е популярна, дали това ще бъде решавано според боксофиса, какъв би бил минималният лимит на спечелени средства от продажбата на билети, които биха квалифицирали даден проект за номинация, дали ще бъдат зачитани резултатите от киносалоните само в САЩ или и в световен мащаб, както и кои членове на филмовата институция ще имат право на вот – Академията все още не дава подобни подробности около категорията си.", "date": "2018.08.15", "title": "„Златната малинка“ с отворено писмо за оскарите"}
{"url": "https://www.monitor.bg:443/bg/a/view/kara-delevin-celuva-malka-slaska-lyjkinja-141696", "text": "Моделът и актриса Кара Делевин бе засечена в страстна целувка с колежката й – звездата от „Малки сладки лъжкини“ Ашли Бенсън. Кадри от размяната на ласки между двете на лондонско летнище бяха разпространени от сп. People. Самите Делевин и Бенсън не са коментирали дали имат връзка. До скоро екранната Хана се подвизаваше със стилиста Райън Гууд, който отговаряше за визията на Джъстин Бийбър. Преди няколко дни актрисата бе хваната в крачка с „мистериозен мъж“ по време на партито за 21-ия рожден ден на Кайли Дженър. През март пък Делевин бе отново фотографирана да интимничи с друга холивудска красавица – дъщерята на Джако – Парис Джексън. Тогава източник, близък до красавиците, коментира пред People, че двете нямат сериозна връзка, а се радват единствено на приятелство, примесено с флирт.", "date": "2018.08.15", "title": "Кара Делевин целува малка сладка лъжкиня"}
{"url": "https://www.monitor.bg:443/bg/a/view/150-retro-avtomobila-ot-stranata-i-chujbina-si-davat-sreshta-v-centyra-na-kustendil-141688", "text": "150 ретро автомобила от страната и чужбина си дават среща на централния площад „Велбъжд“ в Кюстендил. Организатор на проявата е първият Ретро клуб в Кюстендил - „Дентелетика“, като единственото по рода си събитие в областния град е насрочено за 15-и септември от 10 часа. „Поканили сме колеги от цялата страна, като очакваме в събитието да се включат и любители на ретро коли от Сърбия. Предполагаме, че това ще се превърне в истинска атракция за града ни и не само. До този момент такова нещо не е правено“, обявиха организаторите. Те са предвидили и множество награди за участниците. Лично публиката ще може да избере и най-уникалното ретро возило, а след което ще бъде разиграна томбола. Ретро клубът е създаден в началото на тази година и вече членовете му са повече от 60, сред които хора от различни професионални сфери. Очакванията са с течение на времето бройката да се увеличи в пъти повече. Не случайно е избрано и името на Ретро клуб „Дентелетика“. „Искахме да измислим нещо по-различно и в същото време да е свързано с Кюстендил. Решихме Ретро клубът да носи името на „Дентелетите“, които всъщност са тракийско племе, населявало някога земите по средното течение на река Струма, днешните Кюстендилско и Дупнишко поле, и планините западно от тях“, разказват още за идеята си любителите на ретро автомобили от Кюстендил.", "date": "2018.08.15", "title": "150 ретро автомобила от страната и чужбина си дават среща в центъра на Кюстендил"}
{"url": "https://www.monitor.bg:443/bg/a/view/putin-gotov-za-sreshta-s-kim-141685", "text": "Руският президент Владимир Путин е изразил готовност да се срещне лично с лидера на Северна Корея Ким Чен Ун, съобщи държавната агенция КЦТА. Путин заявява това в телеграма до Ким по случай отбелязваното на 15 август освобождение на двете Кореи през Втората свободна война, предава БТА. \"Готов съм да се срещна с Вас в най-скоро време за обсъждане на актуални въпроси от двустранните отношения и важни регионални въпроси\", се казва в телеграмата. В нея Путин заявява още, че отношенията между Русия и КНДР са с \"приятелски и конструктивен характер\" и изразява увереност, че Москва и Пхенян ще могат \"да развиват взаимноизгодно сътрудничество, включително осъществяване на тристранни програми с участието на Русия, КНДР и Република Корея\". По-рано Путин отправи покана към Ким да посети Русия. Според руския президент лидерът на КНДР може да дойде на Източния икономически форум през септември във Владивосток, но може да направи и отделна визита.", "date": "2018.08.15", "title": "Путин готов за среща с Ким "}
{"url": "https://www.monitor.bg:443/bg/a/view/dvudneven-traur-v-genua-141683", "text": "Вицепремиерът на Италия Луиджи ди Маио обяви, че стопанисващата италианските магистрали компания Атлантия ще бъде глобена 150 млн. евро за немарливост и безстопанственост. Колегата му Матео Салвини заяви, че тя може да бъде отнета от мажоритарния й собственик - трикотажния концерн \"Бенетон\" и одържавена отново. Междувременно в ранния следобед бяха спрени спасителните работи заради опасност от срутване на устоите на нерухналата част от моста Премиерът Джузепе Конте, който от вторник е в Генуа, посети сред поредното заседание на кризисния щаб в префектурата на града шестнайсетимата ранени, дванайсетима от които се намират в много тежко състояние. Властите обявиха двудневен траур. За жалост преброяването на труповете след апокалипсиса в Генуа продължава. Жертвите са над 40, като се издирват още. От моста „Моранди“ са извадени тленните останки на три деца. Търсенето на живи и на мъртви под планината от железобетон продължава, защото никой не знае нито колко са точно затрупаните от нея превозни средства, нито колко са били хората в тях. Поради опасност от нови срутвания още във вторник от намиращите се под моста жилищни блокове бяха евакуирани 460 души. Проверка на „Монитор“ в кризисния щаб за координиране на спасителните работи установи, че в трагедията няма пострадали наши сънародници и превозни средства с българска регистрация. Информациите пък за проявили се като герои наши шофьори – помагачи на пострадали, бяха окачествени като „нелепи“. Просто защото дошлите за минути на мястото на трагедията екипи на полицията, пожарната и Гражданска защита веднага са отцепили района и не са позволили на външни лица да влизат в него. Освен тъгата по жертвите, чиито брой за някои вестници е като след мощно земетресение, другата основна тема в публикациите и емисиите на медиите е причината за катастрофата. Определено надделява тезата, че мостът се е срутил заради скъсването на държащите го „тиранти“, които не са издържали на натоварването и природните стихии. Нещо повече – за мнозина изтъкнати строителни специалисти те по начало са били грешно констрктурско решение на проектанта арх. Рикардо Моранди. Той използвал при строителството на моста изобретените от него „тиранти“ от железобетон, а не от яки дебели стоманени въжета, каквато е била световната практика през шейсетте години. И още десетилетие след пускането на моста в експлоатация през 1967 г. въпросните елементи започват да показват „фира“ и стават обект на непрекъснати поддържащи работи. През миналата година пък е бил направен проект за замяната им със стоманени въжета, както е било сторено през 2016 г. в последната част на моста по посока на Франция. Но проектосметката на начинанието е била за 35 млн. евро и изпълнението му е било спряно от уволнените до един шефове на стопанисващата италианските автостради компания, чиито собственик е трикотажният концерн „Бенетон“. Междувременно акциите на тази компания също се сринаха на борсата в Милано и за броени часове тя загуби над милиард евро капитал. Другата човешка грешка според специалистите е тази, че по моста напоследък е било допускано преминаване на над 100 млн. превозни средства на година, включително на свръх тежкотоварни ТИР-ове. Докато според създателите на съоръжението през шейсетте години на миналия век максималният брой натранзитиращи по съоръжението коли и камиони е трябвало да бъде четири пъти по-малко на година или 25 млн. Жестокото в цялата история според италианското пишещо братство е това, че проблемите на моста отдавна са били познати и не малко касандри са вещаели през годините срутването му. Така например през 2012 г. тогавашният президент на Конфедерацията на индустриалците в Генуа Джовани Калвини заявява следното пред местния вестник “Secolo XIX”: „Когато след десет години мостът „Моранди“ ще се срути, всички ще трябва да чакаме на опашка с часове, за да преминем през Генуа!“ Бърка само с 4 гдини! Загрижени за опасността предприемачи, архитекти и инженери от родния град на Христофор Колумб преди няколко години пък представят проект за заместването на моста с обходна магистрала, но той е бил отхвърлен яростно от управляващото сега в Италия движение „Пет звезди“ като „ненужен“. Според петзвездниците, чиито неформален лидер Бепе Грило е от Генуа, мостът бил устойчив, вършел си прекрасно работата и щял да издържи поне още 100 години. Любопитното е, че въпросната декларация е изчезнала от интернет-пространството няма и час след началото на трагедията в Генуа.", "date": "2018.08.15", "title": "Глобяват E150 млн. компанията, поддържала моста в Генуа (обновена)"}
{"url": "https://www.monitor.bg:443/bg/a/view/vodolazi-izsledvat-potynalija-korab-zaradi-mazuta-na-plaja-141682", "text": "Водолази ще обследват днес потъналия преди век американски кораб заради изтичащия от него мазут. Мазните топчета се разпространиха на плажа в Созопол и притесниха хората. Вече са поставени плаващи заграждения, които ограничават замърсяването. \"Подобна операция е извършвана в България, но при други параметри\", каза изпълнителният директор на Агенция \"Морска администрация\" капитан Живко Петров за БНР. \"Нищо обезпокоително няма, има лек филм пак във водата, който не е опасен като замърсяване. Това са отблясъци на слънцето. Сериозни петна повече няма разпространени\", допълни кап.Петров. \"Ако времето позволи, да слязат и да направят огледа. След това ще се правят разчети, планове евентуално за следваща операция по изваждане на остатъци от гориво\", каза още той.", "date": "2018.08.15", "title": "Водолази изследват потъналия кораб заради мазута на плажа"}
{"url": "https://www.monitor.bg:443/bg/a/view/do-10-dni-ms-pravi-dyrjavno-hranilishte-za-e-danni-141686", "text": "До 10 дни МС ще излезе с решение за създаване на държавно хранилище, където всички държавни регистри ще пращат още веднъж копия от информацията. Това заяви в началото на заседанието на МС вицепремиерът Томислав Дончев, а поводът е проблемът с Търговския регистър.  Той обясни на колегите си, че от рано тази сутрин вече работят справките за актуално състояние. До няколко дни пък всички функционалности на регистъра трябва да бъдат достъпни за потребителите. От понеделник ДАЕУ прави одит на софтуерното и хардуерното осигуряване на абсолютно всички информационни системи. До края на седмицата ще бъде готов и докладът за актуалното им състояние с мерки към него. На свой ред премиерът Бойко Борисов поясни, че това предприятие ще е един вид склад за електронни данни. По думите му е важен надзор, както със строителния. \"Много важно е, Дончев, като го правите това, да има и надзор, защото в строителството имаме надзор, който контролира, при изграждането на електронните системи няма надзор. Това трябва да го отрегулираме, защото фирмите, които участват с най-ниските цени в последствие слагат и най-калпавите дискове. Така че да се направи надзор, който да следи и този процес\", каза Борисов.  По-рано през деня пред Нова телевизия пък Дончев обясни, че става дума за технически проблем - изгорели дискови устройства. Той увери, че не може да се говори за манипулация или загуба на информация. По думите му има дефектирали дискове с 25 терабайта информация, която обаче се пази от МВР. „Допускам някой да не си е свършил добре работата и това да е немарливост. Не смятам, че е нарочно\", каза Дончев. Междувременно от Агенцията по вписванията съобщиха, че дстъпът до Търговския регистър ще бъде изцяло възобновен не по-рано от следващата седмица. Нарушаването на работата му пъкне било свързано със злонамерена външна намеса или с инцидент в киберпространството.  БСП на свой ред пък поискаха незабавни оставки на правосъдния министър Цецка Цачева и на шефката на Агенцията по вписванията Зорница Даскалова. По думите на социалиста Крум Зарков поне от февруари Цачева е знаела, че Даскалова не изпълнява задълженията си, но не е предприела мерки. Според БСП кризата с Търговския регистър е заради некомпетентност", "date": "2018.08.15", "title": "До 10 дни МС с решение: Правим държавен склад за е-данни"}
{"url": "https://www.monitor.bg:443/bg/a/view/nostalgija-po-edin-izchezvasht-vid-141672", "text": "От появата си през 2011 г. досега BMW Серия 1 с индекс F20/F21 г. е продадено по целия свят в над един милион екземпляра. Автомобилът с каросерия хечбек с 3 или 5 врати е най-достъпният модел на марката със задно предаване. „Единичката” беше основно обновена през 2015 г., като фейслифтът значително промени визията на модела и го направи да изглежда много хармонично, за разлика от първообраза. През миналата година към палитрата бяха добавени два нови цвята – морско синьо и оранжево в нюанс на залез. Вече е известно, че още в края на тази година настоящият модел ще се оттегли за да даде път на новото поколение, построено върху новата платформа за автомобили с предно и двойно задвижване. Докато прототипът в камуфлажна маскировка преминава финални тестове и попада в обективите на автомобилните папараци, за последен път се срещам с любимата ми „единичка”, оборудвана с темпераментния 2,0-литров бензинов турбодвигател и задно предаване. Щастието щеше да е пълно, ако моторът беше съчетан с 6-степенната ръчна скоростна кутия, но за градските задръствания, по-практична за ежедневието е 8-степенната автоматична трансмисия. Външният вид на тестваното BMW 125i се отличава от базовите версии със спортния М-пакет, който добавя по-агресивна броня с увеличени въздухозаборници, по-ниски прагове и 18-инчови колела, както и разположени в двата края изпускателни тръби с черен хром. Опционално BMW 125i е оборудвано със спортно окачване с по-къси пружини и по-твърди амортисьори и стабилизатори, което е с 10 мм по-ниско от стандартното, добавено е адаптивно спортно управление с променливо съотношение на предавателните числа, а също така и по-мощни спирачни механизми. Визията на спортен хечбек е подчертана и в салона на BMW 125i, във всеки един от елементите на интериора. Тук има арматурно табло с панел в черно, спортни седалки и волан, тапициран в кожа, както и стилни хромирани апликации. В салона няма нищо излишно, за до може водачът да се концентрира изключително върху пътя. В тази кола позицията на шофьора сякаш е направена точно за мен – седя върху удобна ниско разположена седалка, пред мен е компактният спортен волан, а управлението на мултимедийната система се осъществява интуитивно чрез въртящия се кръгъл контролер на системата iDrive със сензорен дисплей, на който се показва картата на навигационната система, Bluetooth и всички други познати модерни функции. Натискам старт-стоп бутана и турбомоторът на BMW 125i се събужда. Под капака изръмжава 2,0-литровият 4-цилиндров бензинов двигател с двойно турбо TwinPower Turbo. Благодарение на турбокомпресора TwinScroll и прецизната система за впръскване на горивото, мощността на агрегата е 224 к.с., но за да разполагате с нея трябва да напрегнете мотора до 5200 об/мин. В същото време пикът на въртящия момент от 310 Нм е наличен още от 1400 об/мин и остава постоянен чак до 5000 об/мин. Двигателят е комбиниран с 8-степенната автоматична скоростна кутия Steptronic. Със задно предаване BMW 125i спринтира от 0 до 100 км/ч за 6,1 секунди. Истинско удоволствие доставя описването на завоите, но още по-вълнуващо е влизането във виражите в спортен режим с деактивирана система за стабилизация. Преминавам завой след завой, все по-рано подавам газ на изхода и се наслаждавам на лекото поднасяне. BMW 125i е истинска кола за шофиране - точна, бърза, маневрена и компактна. Иска ми се през цялото време да шофирам в спортен режим, но резервоарът се изпразва по-бързо. Въпреки това, разходът на гориво при динамична езда е около 10 л/100 км, а при лежерно возене извън града може да падне наполовина. В градския трафик на София разходът беше 8,2 л/100 км. В хечбека има място за поне четирима човека, плюс просторен багажник с обем от 360 до 1200 литра със сгънат втори ред. Цената на хечбека BMW 125i с 3 врати и автоматична скоростна кутия е минимум 66 900 лева. С опциите цената може да набъбне до над 90 хиляди лева. На пръв поглед цената изглежда доста висока, но от друга страна, това е последното BMW Серия 1 със задно предаване. Заслужава си да го имате, не само защото вероятно е бъдеща класика, но и за да се наслаждавате ежедневно на радостта от шофирането.", "date": "2018.08.15", "title": "Носталгия по един изчезващ вид"}
{"url": "https://www.monitor.bg:443/bg/a/view/pochina-syzdateljat-na-krokodila-gena-141676", "text": "На 80-годишна възраст почина популярният руски писател Едуард Успенски, създател на известните далеч зад пределите на Русия персонажи Чебурашка и Крокодила Гена, съобщи РИА Новости. Той е автор на много детски книги и сценарии за предавания, дълги години е бил и телевизионен водещ. Според руските медии през последните години Едуард Успенски е бил лекуван за рак.  По негови сценарии и произведения  са заснети над 60 анимационни филма.", "date": "2018.08.15", "title": "Почина създателят на Крокодила Гена"}
{"url": "https://www.monitor.bg:443/bg/a/view/tyrgovskijat-registyr-zapochva-da-raboti-otnovo-dnes-141681", "text": "Работата на Търговския регистър трябва да бъде възобновена днес след тежкия технически проблем, който срина системата в края на миналата седмица. От Агенцията по вписванията увериха, че работят по отстраняването на проблема и справки за актуално състояние на фирмите ще могат да бъдат извършвани от 15 август. За блокирането на системата се разбра в петък. От Агенцията по вписванията подчертаха, че причините за спрения достъп са \"изцяло технически и не са резултат от злонамерена външна намеса\".", "date": "2018.08.15", "title": "Търговският регистър започва да работи отново днес"}
{"url": "https://www.monitor.bg:443/bg/a/view/v-kuba-zapochnaha-testove-na-mobilen-internet-141678", "text": "Кубинската телекомуникационна компания ETECSA съобщи за старта на изпробването на системата за мобилен Интернет на острова, предава „Прайм”. Първият тест е бил за клиентите с предплатени планове за мобилна връзка, като те са могли да използват Интернет безплатно. Куба е сред страните с най-слабо развит Интернет. Досега достъпът чрез Wi-Fi до световната комуникационна мрежа е бил възможен само в специални обществени точки, също чрез модем в ограничен брой жилища и държавни учреждения.", "date": "2018.08.15", "title": "В Куба започнаха тестове на мобилен Интернет"}
{"url": "https://www.monitor.bg:443/bg/a/view/atentatoryt-ot-london-novoizpechen-britanec-141684", "text": "Извършителят на вчерашното нападение в британската столица Лондон се оказа стар познайник на полицията. Това са съобщили от Скотланд ярд. От разузнаването обаче не разполагат с данни за предишна негова терористична дейност.  Не се оповестяват на този етап и детайли около самоличността и миналото на нападателя. Автомобил се заби в ограда, която подсигурява периметъра около британския парламент в Лондон. Българите могат да получат информация на тел. +44 20 7581 3144; +44 0 20 7584 9400 Мъжът бе задържан от полицията, но отказва да сътрудничи на разследващите, които работят по версията за терористичен акт. За извършителя е ясно, че е 29-годишен британски гражданин, но не е роден в Кралството. Няма други заподозрени на този етап. Претърсени са адреси в Бирмингам и Нотингам.  Установено е, че колата, с която е извършен атентатът, е пътувала от Бирмингам за Лондон в понеделник.  Министърът по сигурността Бен Уолъс предупреди населението да проявява бдителност и изрази тревога от тенденцията в подобни атентати да се използват коли и ножове.", "date": "2018.08.15", "title": "Атентаторът от Лондон - новоизпечен британец"}
{"url": "https://www.monitor.bg:443/bg/a/view/50-uchilishta-posreshtat-pyrvija-zvynec-s-remont-141642", "text": "50 училища в страната ще открият учебната година с продължаващи ремонти в тях, стана ясно от Министерството на образованието. Това е под 10 на сто от всички школа, където тече обновяване на базата. Почти всички големи градове ще отворят врати с поне едно школо, което се е превърнало в строителна площадка. Ремонти ще има например, в образователните институции в София, Пловдив и Стара Загора. Това обаче нямало да попречи на учебния процес, щяла да бъде създадена организация за нормалното откриване на година, както и за провеждането на занятията, уверяват от ресорното министерство. В 832 школа в момента се извършват основни ремонти. 782 от тях по план трябвало да са приключили до 15 септември. Очаква се през 2018 – 2019 г. да бъдат обновени още над 500 образователни институции, в това число и детски градини. Стойността на проекта, който е финансиран по оперативна програма „Региони в растеж“, е на стойност около 700 млн. лв. От образователното министерство прогнозират, че училищния праг през новата година ще прекрачат близо 60 000 първокласници. Със 75 000 първолаци миналата година беляза рекорд за последните 10 г. Най-малко малчугани пък са направили първите си стъпки в образованието през 2009 г. - 59 596. При задействането на държавния механизъм за връщането на деца в училище ресорното министерство е успяло да върне 24 000, но вторично от тях са отпаднали около 4000. Данните показват още, че 8000 българчета са заминали да живеят в чужбина със семействата си. Над 12 хил. пък са децата от гетата, които, вместо да ходят на училище, кръстосват улиците. Проблем продължавало да се оказва застаряването на персонала в школата, обясни ресорният министър Красимир Вълчев пред бТВ. Средната възраст на педагозите била около 50 г. За сравнение 3 години по-рано е била 52 г. Това налагало ангажирането на учители в пенсионна възраст. Най-голям бил недостигът на педагози по физика и математика. Затова и правителството поде политика на увеличаване на възнагражденията, според която се очаква през 2019 г. те да скочат с около 18%. Това означава, че основната заплата на младшите педагози вместо 760 лв. ще бъде 920 лв. Сумата ще нараства поетапно всяка година до достигане на увеличение от 50%. Правителството е заделило над 700 млн. лв. за образователната инфраструктура, като всяка година до края на мандата ще дава по 330 млн. лв. повече. Близо 1300 лева трябва да е средната брутна заплата за учител от 2019 година. Крайната цел е заплата от 1500 лв. Правителството е предвидило и допълнителни възнаграждения за педагозите, които участват в екипите за обхват и приобщаване на деца и ученици в образователната система по междуинституционалния механизъм. Средства над заплатите си се очаква да получат и наставници, класни ръководители и учители, които се занимават с документацията.", "date": "2018.08.15", "title": "50 училища посрещат първия звънец с ремонт "}
{"url": "https://www.monitor.bg:443/bg/a/view/bogomil-nikolov-prodavat-detski-lutenici-s-poveche-zahar-141663", "text": "Ядем палма дори в баничката и шопската салата, казва в интервю за \"Монитор\" председателят на асоциация „Активни потребители“. - Нека първо обясним на читателите, че при закъснение на полет с 3 часа европейският регламент изисква компаниите да изплатят обезщетение, което варира от 250 евро до 600 евро, в зависимост от разстоянието на полета. Това обаче не се дължеше при форсмажорни обстоятелства, като лошо време. Откакто се прилага този регламент, а това е от повече от 10 години, авиокомпаниите не обезщетяваха пътниците, когато полетът е отменен заради стачка. Причината беше, че те го смятат за форсмажорно обстоятелство. Сега, както уточнихте, излезе решението на съда по едно дело, с което се установява, че стачката не е форсмажорно обстоятелство, и вече се смята, че закъснението е по вина на авиокомпанията. Това би трябвало да има огромен ефект върху изплащането на обезщетенията занапред, тъй като често сме свидетели на отменени полети заради стачки. Ще има голям ефект, защото лично аз си спомням за десетки отменени полети заради стачки тази година, а пътниците не получиха обезщетения. Така че хората трябва да знаят, че при стачка имат право на такива и трябва да предявят претенции към съответната авиокомпания. - Не, авиокомпаниите отказваха такива с аргумента, че е нещо, което не зависи от тях. Но стачката е резултат от някакво действие или бездействие на авиокомпанията и тя носи вина за отменен полет. Можело е да организира дейността си по друг начин. Затова наистина решението е знаково. - На първо място си мисля, че като потребители трябва да сме много ревниви към качеството на храните. Има много хора, които вярват, че може да има истинско сирене на цена от 4 лева. Но това не е така. В същото време на пазара се продава такова. До голяма степен вина носим и самите ние, защото купуваме такива продукти. Оттам насетне е вярно, че контролът е в ръцете на институциите. Неведнъж съм казвал, че това не е въпрос само на двоен стандарт. Разчитам, че браншовете и честните производители също ще започнат да надигат глас повече, защото тази практика ощетява лоялната конкуренция. В много държави в Западна Европа именно лоялните търговци са се преборили с проблема. - Ако контролът се основава върху крайния продукт, винаги ще има положителен резултат. Вече над 10 години говорим за млечните продукти, но няма достатъчен контрол, няма добра оценка на риска. На практика огромна част от бранша не се притеснява от това, че може да е разобличен. Защото тези имитиращи продукти не се продават само по рафтовете на магазините, но се влагат и в самите храни. Например в баничката, шопската салата и др. А там вече потребителят на практика не може да се ориентира, поне в магазина може да прочете етикета. - Все по-рядко за съжаление. Едното обяснение е, че хората смятат, че от тях все по-малко зависи нещо. Струва ми се, че има известно примирение със ситуацията. Другата причина е, че все пак ние не сме ходещи лаборатории. Може да имаме съмнения за някои продукти, но няма как да знаем, че наистина са имитиращи. Например ако видите, че се продава сирене от 4 лева за килограм, трябва веднага да сигнализирате в Агенцията по храните и тя да направи проверка на търговския обект. - За съжаление много потребители се оплакват от лошо обслужване и лошо отношение по курортите - в хотели, в ресторанти. Това е нещо, което не подлежи на регулация. Няма как да приемем закон за доброто отношение или възпитание. Това обаче означава, че голяма част от бизнеса в сферата на туризма не са си прочели учебниците. Очакват хората с усмивка да дават по 20 лева за чадър и шезлонг. Иначе българските туристи ще продължат да бягат в чужбина. - Да, има я навсякъде по света в интерес на истината. Но това се случва, когато хората си мълчат. Ако сме непримирими с тези практики, това няма да е така. Наистина в интернет нещата може да са доста по-различни от действителността. Човек колкото и да знае правата си, когато информацията в даден сайт не е достоверна, това може да вгорчи почивката ни. Затова трябва да сме по-консервативни и да следим репутацията на даден курорт или хотел. - За съжаление докладът на Сметната палата прозвуча малко като развален телефон. Той просто изтъкна, че не е уреден добре контролът върху производството на биохрани, а в същото време се появиха заглавия, че биохраните у нас изобщо не са такива. Вярно е, че и там може да имаме сходна ситуация с тази при млечните продукти, но все още не знаем. Проблемите навсякъде са едни и същи. - Трябва да гледаме знака за биопродукт и номера на сертифициращата компания. Защото системата при биохраните е малко по-различна. Там не се проверява самият продукт, а начинът на производство - фермата, почвата, дали се използват препарати. Този процес трябва да гарантира, че продуктът ще е биологично чист. Държавата трябва от време на време или с подставени лица да извършва проверки на пунктовете. Оттам насетне може да сме спокойни. Добре е, че Сметната палата е написала такива препоръки, сега е важно да се приложат на практика. - Да, най-вероятно през есента. Ще тестваме детски храни и някои услуги. - Преди време установихме, че дори някои лютеници, които се продават като детски, съдържат повече захар. Целта е да са по-вкусни, но това вреди на децата. Също така Комисията за защита на потребителите няколко пъти налага актове на форми за детски продукти, защото няма нещо толкова очевидно, че продуктът да е детски. Затова искаме да видим има ли наистина разлика, или е просто маркетинг. Богомил Николов е доктор по икономика от УНСС и магистър по политология и стопанско управление от СУ „Св. Климент Охридски“ и университета „Еразмус“ в Ротердам Изпълнителен директор на Българската национална асоциация „Активни потребители“ от 1999 година насам Член е на Икономическия и социален съвет и Европейския икономически и социален комитет", "date": "2018.08.15", "title": "Богомил Николов: Продават детски лютеници с повече захар"}
{"url": "https://www.monitor.bg:443/bg/a/view/otlagat-elektronnija-bulstat-zaradi-sriva-v-tyrgovskija-registyr-141667", "text": "Цяла поредица нови услуги на Агенцията по вписванията, планирани за есента, няма да стартират в срок заради повредата в системата на Търговския регистър, показа проверка на „Монитор“. Според предвижданията фирмите трябваше да получат удостоверения по БУЛСТАТ изцяло безплатно по електронен път от септември, а регистърът на компаниите да се свърже онлайн с платформите на държавите - членки на ЕС. Българският Търговски регистър трябваше да бъде свързан посредством платформа, с която да се гарантира трансграничен обмен на данни между тях с останалите страни от общността. Сумата на проекта е 2 млн. лева, от които 1,6 млн. лева са европейско финансиране. Целта беше - както за българите, така и за чужденците, до информация за започването или прекратяването на производства по ликвидация, несъстоятелност и заличаване на дружества от регистрите. Към Търговския регистър трябваше да бъдат вградени не само Регистърът на юридическите лица с нестопанска цел и Имотният регистър, но и Централният регистър на особените залози, към който ще бъдат създадени допълнителни 32 електронни услуги към съществуващите до момента 29 такива. За тази цел трябва да бъде създадена и единна входна точка, така че максимално да бъде улеснено ползването на цялата информационна база от данни. Регистърът на НПО-тата от тази година трябваше да бъде видим от Търговския регистър, след като се премести от правосъдното министерство към Агенцията по вписванията. Организациите трябваше до края на юни т.г. да се пререгистрират, за да си пуснат отчетите за дейността с информация за дейност, брой служители, проекти и т.н. От Агенцията по вписванията и Регистърът на юридическите лица с нестопанска цел. Ще могат да се правят единствено справки за актуалното състояние на фирмите. Миналия петък се разбра, че в Търговския регистър, който съхранява данните на фирми, фондации и сдружения, не могат да се подават заявления онлайн, но в понеделник стана известно, че службата не работи и на гише. Не става ясно и дали повредата е дело на хакерска намеса, технически проблем в устройствата на агенцията или саботаж. Рано е да се даде стойност на щетите, но те са доста сериозни, защото фирмите не могат да удостоверят съществуването си или да проверят партньорите си, коментираха мениджъри пред „Монитор“. „Агенцията по вписванията разполага и с огромна база данни с информация на физически лица – ЕГН-та, лични карти, подписи, което е изключително сериозно, ако има пробив в системата“, заяви Михаела Михайлова, юрист в Българската търговско-промишлена палата. От организацията не очакват санкции за фирмите заради неизпълнени задължения по Търговския закон във връзка с изтървани срокове. Юристът съветва членовете на БТПП да проверяват статуса на фирмите през регистъра на фирмите или чрез други алтернативни източници.", "date": "2018.08.15", "title": "Отлагат електронния БУЛСТАТ заради срива в Търговския регистър"}
{"url": "https://www.monitor.bg:443/bg/a/view/evgeni-krusev-shte-proveri-novoto-krygovo-v-dragalevci-141659", "text": "Зам.-кметът по транспорт на София Евгени Крусев ще провери днес новоизграденото кръгово кръстовище в кв.“Драгалевци“. На инспекцията ще присъства и кметът на район „Витоша“ инж.Теодор Петков. Кръговото кръстовище се намира на ул.“Папрат“ и ул. „Захари Зограф“.", "date": "2018.08.15", "title": "Крусев проверява новото кръгово в „Драгалевци“"}
{"url": "https://www.monitor.bg:443/bg/a/view/10-godini-sled-krizata-ot-2008-g-sa-sht-globiha-royal-bank-of-scotland-s-4-9-mlrd-141679", "text": "Британската банка Royal Bank of Scotland Group (RBS) ще плати рекордната глоба от 4,9 млрд. долара по иска на властите на САЩ, съобщиха от американското министерство на правосъдието. Причината за санкцията са действията на трезора спомогнали борсовия срив от 2008 г., уточнява „Прайм”. Размерът на глобата е най-големият налаган на банка за неправомерни действия, стимулирали финансовата криза от преди 10 години. Според резултатите от разследването Royal Bank of Scotland е заблудил инвеститорите относно гаранциите за пласирането на ценните книжа и емитирането на ценни книжа, обвързани с ипотечния пазар в периода 2003 и 2005 г. Според американския прокурор Андрю Лелинг независимо от уверенията, дадени на клиентите, сделките на RBS са били обвързани с ипотечни кредити с висок риск от фалит. От американското правосъдно министерство уточняват, че британската банка оспорва тези обвинения и не се съгласява с твърденията, че действията й представляват нарушение на законите.", "date": "2018.08.15", "title": "10 години след кризата от 2008 г. САЩ глобиха Royal Bank of Scotland с $4,9 млрд."}
{"url": "https://www.monitor.bg:443/bg/a/view/diamondback-kupuva-shistovata-kompanija-energen-za-9-2-mlrd-141675", "text": "Американската петролно-газова компания Diamondback Energy придобива Energen Corporation за 9,2 млрд. долара, работеща в шистовия басейн Пермск в щата Тексас, се казва в съобщение на купувача, цитирано от „Прайм”. Сделката включва и покриване на чистия дълг на Energen в размер на 830 млн.долара. Собствениците на придобитата фирма ще получат за всяка своя акция по 0,6442 обикновени акции на Diamondback, на базата на цена от 84,95 долара за всяка ценна книга, като стойността е с 19% на пазарната стойност за понеделник. Така Diamondback ще притежава 62% от акциите на общата компания, а акционерите на Energen - 38%. Планира се сделката да бъде приключена до края на годината.", "date": "2018.08.15", "title": "Diamondback купува шистовата компания Energen за $9,2 млрд."}
{"url": "https://www.monitor.bg:443/bg/a/view/botev-bie-shuta-na-n-dongala-zaradi-bjagstvo-141661", "text": "Дните на крилото на Ботев (Пд) Дуде Н'Донгала в клуба са преброени. „Меридиан Мач“ научи, че той ще бъде изхвърлен при първа възможност, след като си е позволил бягство в момент, в който „канарчетата“ имат солиден недостиг на кадри. От Коматево разкриха, че Дуде Н'Донгала е разговарял с ръководството на клуба в началото на миналата седмица, за да поиска кратка ваканция през уикенда. Той настоявал да се прибере до Франция за петък, събота и неделя. Като изтъкнал за причина – семейни проблеми. От Ботев обаче не пуснали играча, защото това означавало, че той няма да бъде на разположение за мача с Берое, а в този момент клубът не може да си позволи това. Дуде Н'Донгала не протестирал, но в петък се хванал за крака по време на тренировката и обявил, че е получил контузия. Именно заради това той не попадна в групата за мача с Берое, а треньорът на „канарчетата“ Николай Киров не успя да събере 18 човека за мача. В Коматево са сигурни, че Н'Донгала е симулирал травмата и я е използвал, за да се прибере до Франция. Той не се е появил и на тренировката в понеделник, в която Киров е разполагал само с 14 играчи, което категорично подкрепя тази теория. От клуба разкриха, че биха изхвърлили крилото моментално, но заради кадровите проблеми това ще стане на по-късен етап. Много е вероятно обаче Дуде Н'Донгала да не играе повече за Ботев.", "date": "2018.08.15", "title": "Ботев бие шута на Н'Донгала заради бягство"}
{"url": "https://www.monitor.bg:443/bg/a/view/shok-v-zrinski-smeniha-treniora-141655", "text": "Съперникът на Лудогорец Зрински Мостар се намира в изключително тежко състояние часове преди реванша с „орлите“, след като досегашния треньор на тима Анте Мише бе уволнен от клубното ръководството. Хърватският специалист изкара едва 9 мача начело на „благородниците“, като неделната загуба с 0:1 от Челик в Зеница бе последната капка, след което търпението на шефовете на клуба преля. „След втората ни загуба в първенството направихме изчерпателен анализ на представянето на тима от началото на сезона и стигнахме до общото решение, според което разтрогването на договора му е най-доброто решение за клуба в този момент“, се казва в официалното съобщение на клуба, написано в понеделник вечер. Начело на Зрински Мостар застава легендата Блаж Слишкович, под чието ръководство „благородниците“ спечелиха последните две издания на Премиерлигата на Босна и Херцеговина. След края на миналия сезон той подаде оставка, като наши източници в клуба заявиха, че официалната причина не е споменатите семейни причини, а желанието на специалиста да работи в чужбина. Така или иначе Бака, както е известен сред феновете, поема отново представителния тим на хърватите в Мостар и вчера направи първа тренировка с играчите си. Днес от 14:00 ч. ще бъде своеобразното му представяне на пресконференцията преди мача с Лудогорец, като дотогава от клуба ще се въздържат от изказвания.", "date": "2018.08.15", "title": "Шок в Зрински, смениха треньора!"}
{"url": "https://www.monitor.bg:443/bg/a/view/zalojnici-na-skamejkata-141649", "text": "Треньорите често казват, че в отборите им няма титуляри и резерви, което е добре познато клише. Не е ясно дали те се опитват по този начин да държат всичките си футболисти мотивирани или просто няма какво друго да кажат пред камерите и микрофоните. Факт е, че всеки един от тях предпочита да има ясни титуляри и равностойни резерви, което е обаче е лукс, който могат да си позволят малцина. Ситуацията не е много различна и в ЦСКА, където проблемите започнаха да притискат Нестор Ел Маестро и екипа му буквално след всеки мач. Контузиите на Жеферсон Телес, Едвин Джеси и Жоржиньо от последните дни ни накараха да се вгледаме внимателно в резервната скамейка на „червените“. Отборът изглежда добре окомплектован, но в мачовете от края на юли и началото на август направи така, че тимът определено се задъхва. А идват точно битките с Копенхаген и Лудогорец, които според самия треньор ще дадат посока на целия сезон. ЦСКА започна сезона отслабен, тъй като се знаеше, че един от най-опитните – Станислав Манолев, е контузен, а по време на подготовката с травми „изгоряха“ и резервните защитници Александър Дюлгеров и Стойчо Атанасов. Националът Кирил Десподов пък бе контузен за дебюта в Европа срещу Рига ФК и наказан за първия шампионатен мач срещу Локо (Пловдив). Това обаче бе само бял кахър в сравнение със станалото на реванша в Латвия. Тогава Енрике Рафаел се контузи тежко, а Тиаго Родригес, Николай Бодуров и Кристиян Малинов получиха червени картони. Първият двубой с Адмира Вакер също бе проблематичен заради отсъствието на четирима титуляри, но „червените“ се справиха. Срещу Копенхаген в София също липсваха Бодуров и Малинов, а за капак преди мача се контузи Жеферсон, а още в началото му и Едвин Джеси. Като се прибави и бързият червен картон на Божидар Чорбаджийски, става ясно защо ЦСКА игра глуха защита срещу много по-качествения съперник. Срещу Славия като Жоржиньо пострада заради наистина грубата и необмислена игра на Славчо Шоколаров. Ако се тегли чертата, ще се види, че от началото на сезона са липсвали за по-малко или повече време цифром и словом 12 (дванадесет) играчи. Това е повече от цял един отбор. Контузиите и наказанията направиха така, че и в Копенхаген няма да играят Божидар Чорбаджийски, Жоржиньо, Жеферсон, а участието на Едвин Джеси и Станислав Манолев също не е гарантирано. И тук опираме до ширината на състава или до дължината на резервната скамейка. Досега ЦСКА се справяше добре и не даде поводи за притеснения. Да, бе загубен мача с Копенхаген, но това вероятно щеше да стане и с пълния „червен“ състав. Сега обаче нещата са различни. Всяка засечка в България ще се приеме тъй като има определящо значение за сезона, а и за цялото бъдеще на клуба. Жоржиньо, Енрике Рафаел, Едвин Джеси и Кирил Десподов могат и да изграждат взаимозаменяеми по крилата, но когато останат само двама или един от тях, нещата рязко се променят. Ако пък трябва да обърнем палачинката и да проследим кой не е отсъствал от началото на сезона, ни остава да споменем само вратарят Витаускас Черняускас, Борис Секулич и вторият капитан Рубен Пинто. Това е наистина е твърде малко. И отборът се превръща в заложник на резервната скамейка, която досега издържа целия натиск. В един момент обаче може да подаде, което може да доведе до непредвидими събития. Станислав Манолев, Александър Дюлгеров, Стойчо Атанасов, Тиаго Родригес, Кирил Десподов, Николай Бодуров, Кристиян Малинов, Жеферсон Телес, Енрике Рафаел, Божидар Чорбаджийски, Едвин Джеси, Жоржиньо", "date": "2018.08.15", "title": "Заложници на скамейката"}
{"url": "https://www.monitor.bg:443/bg/a/view/turcija-vdigna-mitata-za-amerikanskite-cigari-s-60-141680", "text": "Турция повиши с 60% вносните мита за американските цигари, сочи президентският указ публикуван в официалното издание Resmi Gazete. Съгласно документа ставката за импорта на алкохол от САЩ се увеличава със 140%. Митото за автомобили се повишава до 120%, за козметика - до 60%, за ориза - с 50%, а за плодовете - с 20 на сто. Увеличение на вносните мита има и за други американски стоки. Мерките на Анкара са в отговор на повишавания на митата за внос на турски стоки в щатите, които доведоха до силно обезценяване на турската лира.", "date": "2018.08.15", "title": "Турция вдигна митата за американските цигари с 60%"}
{"url": "https://www.monitor.bg:443/bg/a/view/dnes-e-goljama-bogorodica-141674", "text": "Успение на Пресвета Богородица, Успение Богородично или Голяма Богородица е един от най-големите християнски празници, честван еднакво и от православни, католици и от други християнски деноминации. Този ден е посветен на смъртта на Божията майка или на успението ѝ. На Голяма Богородица имен ден празнуват Мария, Марийка, Мара, Марин, Мариян, Марияна, Мариана, Мариан, Маша, Мариета, Мариела, Марио, Панайот, Преслав и Преслава. Според преданието на този ден апостолите се събрали от местата, където проповядвали, за да се простят със Света Богородица и да погребат пречистото ѝ тяло. Според преданието това е денят, в който Божията майка на 64-годишна възраст напуска земния живот и отива при сина си. Три дни преди смъртта архангел Гавраил ѝ съобщава, че Бог е пожелал да я вземе при себе си в своето царство, за да царува вечно с него. Исус обаче не е пожелал да вземе и баща си, дърводелеца Йосиф. Последното ѝ желание е да види Светите апостоли заедно. По чуден начин те се пренасят пред вратите на дома ѝ в Йерусалим. Три дни след това сам Иисус Христос в небесна слава, обкръжен от ангелски ликове и светци, слиза от небесата за душата на Света Богородица. Погребват я в една пещера край Гетсимания и затварят входа с камък. Когато няколко дни по-късно го отварят, за да се поклони пред светицата закъснелият апостол Тома, намират само плащеницата ѝ. Ставайки от трапезата, апостолите чуват ангелско пеене и виждат в облаците пречистата Божия майка, обкръжена от ангели, която им казва: „Радвайте се, защото съм с вас през всичките дни.“ Според народната традиция, празникът се нарича Голяма Богородица, за разлика от Малката Богородица, когато се чества рождението на Христовата майка. На Голяма Богородица, след тържествена литургия в църквата, се освещават обредни хлябове, които жените след това раздават за здраве и за починалите близки. Вярващите търсят покровителството на Света Богородица в житейските проблеми. На този ден правят родови срещи, свързани с жертвоприношение – курбан за живот, за здраве, за плодородна година, против премеждия и болести. Традиционни ястия на трапезата са прясна питка, украсена с орнамент, пиле каша, варено жито, царевица и тиква. Непременно се ядат диня и грозде. Вярващите даряват на Църквата свещи, домашно тъкано платно, месал, кърпа и пари. На Голяма Богородица имен ден празнуват Мария, Марийка, Мара, Марин, Мариян, Марияна, Мариана, Мариан, Маша, Мариета, Мариела, Марио, Панайот, Преслав и Преслава.", "date": "2018.08.15", "title": "Днес е Голяма Богородица"}
