{"url": "https://www.monitor.bg:443/bg/a/view/ungarci-izhvyrliha-ludogorec-ot-shampionskata-liga-140594", "text": "\"Лудогорец\" отпадна от битката за груповата фаза на Шампионската лига след загуба с 0:1 от унгарския \"МОЛ Види\" и 0:0 в първата среща. Разградчани не създадоха достатъчно чисти положения, а в края на първата част допуснаха фатално попадение след центриране в наказателното поле. Малко по-рано, в 40-ата минута, реферът Мануел Шютенгрубер показа пресилен червен картон на Върджил Мисиджан. Срещата във Фелчут започна добре за \"Лудогорец\", като разградчани на два пъти имаха претенции за дузпа в първите 5 минути. Постепенно разградчани наложиха натиск, макар да не стигаше до точни удари към вратата на съперника. Обрат в събитията на терена настъпи в края на полувремето, а през втората част \"орлите\" опитаха стихиен натиск, който не доведе до нищо. На няколко пъти пък домакините можеха да решат всичко с втори гол, но Ренан бе блестящ на вратата.", "date": "2018.08.01", "title": "Унгарци изхвърлиха \"Лудогорец\" от Шампионската лига"}
{"url": "https://www.monitor.bg:443/bg/a/view/bus-lentata-ulesnenie-ili-problem-140587", "text": "От есента трафикът в столицата, а сигурно и в другите най-големи градове на страната може да се окаже затапен много повече, отколкото преди. Причината е някакво поредно синхронизиране с европравила, изискващи бус лентата да бъде неприкосновена за останалите автомобили дори на светофара. Така излиза, че за да завием надясно, ще трябва да чакаме в лентата, която е до тази за автобусите и тролеите. Представяте ли си как ще стане това завиване, ако, да речем, улицата, в която влизаме, е двупосочна? Първо ще трябва да изчакаме автобусите и ако светофарът още не е светнал червено, да минем и ние, като през цялото време, докато чакаме, искащите да продължат направо автомобили, които са зад нас, може и да не успеят въобще да стигнат до светофара, камо ли да минат през кръстовището. Казано направо, ни очаква вълнуваща есен. За зимата да не говорим, особено когато падне снегът. Тогава със сигурност пътуването с кола из София ще се превърне в тест за оцеляване и ще трябва да става с винаги напълнени догоре резервоари и храна и вода поне за ден. Щото знае ли човек колко време ще виси по светофарите. Въпросното евроизискване може би е писано от някой еврочиновник, роден в град с много широки булеварди. Такива в София обаче почти няма и просто липсва физическо място за подобни експерименти. Безспорно е, че масовият градски транспорт трябва да има предимство, както е в цяла Европа, но нужно ли е това да става изцяло за сметка на останалите участници в движението. Има и други начини да се накарат хората да слязат от автомобилите и да предпочетат по-екологичните начини на придвижване. Автобусите обаче в никакъв случай не са от тях, дори да имат и балони за метан на покрива. За съвременната, модерна и удобна за всички организация на трафика в един град се мисли не само като се отделят бус ленти или велоалеи на път и над път, а само където това носи полза. Освен това за натоварването на транспорта трябва да се мисли още при даването на разрешенията за строеж в определени райони. В София обаче в последните 25 години това не стана. В определени зони, най вече в южните квартали, в началото на прехода не бяха направени дори устройствени планове на бившите земеделски земи и сега в кварталите там, застроени с големи блокове, вече няма дори улици. Та какво остава по тях да бъдат пуснати автобуси, тролеи или трамваи, които да обслужват хората. Затова и по бул. „България“ сутрин и вечер задръстванията са библейски. По тази пътна артерия на столицата изпълнението на новото изискване за пълно господство на бус лентата само ще изостри проблемите с трафика. И на много други места в София. Дали пък не трябва да прилагаме въпросното евроизискване, съобразявайки се с нашите условия?", "date": "2018.08.01", "title": "Бус лентата - улеснение или проблем?"}
{"url": "https://www.monitor.bg:443/bg/a/view/haznata-gubi-6-mlrd-lv-ot-zaplati-v-plik-140592", "text": "Около 6 млрд. лева годишно губи държавната хазна от недекларирани възнаграждения. При средна работна заплата за страната от 1060 лв. по данни на националната статистика средната декларирана в Националния осигурителен институт е 821 лв. Сметките показват, че при тази разлика месечно хазната губи по 53 млн. лв. от невнесени осигуровки за всички работещи над 2,2 млн. души, а годишно цифрата набъбва до малко над 6 млрд. лв. „Липсата на пари в осигурителните фондове означава невъзможност държавата да изпълнява основните си функции. Тези вноски днес са необходими на правителството, за да изплащат пенсиите на родителите ни утре. Освен това бюджетът е източник и на ред други блага като здравеопазване и инфраструктура“, коментира пред „Монитор“ говорителят на НАП Росен Бъчваров. Щетите за родните служители също не са малко, Усреднените загуби на човек пък възлизат на малко над 1000 лева за година, а за период от 30 години набъбват до 32 хил. лв., показват изчисленията на новия софтуер на Националната агенция по приходите на сайта zaplatavplik.bg. За същия период пък всички работещи ще бъдат oщетени с почти 73,5 млрд. лв. от болничните, ползването на обезщетение за безработица или при майчинство, както и при пенсиите, където е най-голямата загуба. Дори и да се осигуряваме на реалната си заплата пак има риск да имаме проблем при достигане на пределна възраст. „Честа практика е работодателите да осигуряват служителите си на 4-часов работен ден, а действително те да прекарват над 8 или 12 часа в службата. Ако този феномен продължава през целия трудов път на човека, той Перспективата е доста плашеща, защото това означава, че близките му ще трябва да поемат грижата за него“, обяснява Бъчваров. В този случай, тъй като няма да му стига стаж, работникът ще трябва да изчака достигането на 70-годишна възраст, за да получи социална пенсия за старост, която е в размер на 125,58 лв. Друг проблем се оказвала работата на трудов и граждански договор едновременно. Макар законът да го допуска, според служителите на НАП, ако системно човек извършва една и съща повтаряща се дейност, това било белег на трудов договор и те можели да задължат работодателя да трансформира гражданския в трудов. „Мит е, че работодател и работник са равнопоставени в трудовите правоотношения. Истината е, че коментира Бъчваров. Освен чисто социални проблеми в средносрочен и дългосрочен план осигуряването на сума, по-малка от реалния доход, носи и рискове в настоящето. Например ако млада двойка, която се е преместила скоро в столицата и няма собствено жилище, е пресметнала, че ще й бъде по-изгодно да изтегли заем от банка, вместо да плаща наем, ще срещне трудности в отпускането му. Причината е, че ако се осигуряваме на 520 лв., дори и реалната ни заплата да е 2000 лв., няма как да докажем доход. Получаването на заплата в плик води и до данъчни рискове, обяснява Росен Бъчваров. „Ако декларираната ни заплата е минималната, а разполагаме с имоти и коли, които не отговарят на реалните ни възможности, тогава приходната институция се намесва“, допълни Бъчваров. Проблемът със заплатите в плик се оказва не само български, но и общоевропейски. В някои от държавите ако средните възнаграждения са под определения праг за бранша, то съгласно законодателството те автоматично биват декласирани от обществени поръчки.  ", "date": "2018.08.01", "title": "Хазната губи 6 млрд. лв.  от заплати в плик "}
{"url": "https://www.monitor.bg:443/bg/a/view/6-bona-globa-za-sergija-s-riba-na-pytja-za-moreto-140589", "text": "6 бона глоба за продажба на риба на пътя за Созопол може да отнесе търговец, който е бил проверен от служители на Изпълнителна агенция по рибарство и аквакултури (ИАРА). Мъжът е бил проверен по време на извършени над 120 изненадващи проверки в страната. Това съобщиха за „Монитор“ от институцията, като посочиха, че във връзка с активния летен сезон усилено се инспектират търговски обекти, рибни стопанства, плавателни съдове и места за риболов. Вследствие на инспекциите са издадени 16 акта за 10 000 лв. Търговецът е хванат повторно да продава риба на пътя Созопол – Приморско без необходимите документи, сред които копие от декларация за произход и документ за продажба. Глобата, която законът предвижда за такова нарушение, е до 6000 лв. „Подобна търговия крие риск за купувачите”,категорични са от ИАРА и съветват хората да купуват риба само от регламентирани търговски обекти. При друга проверка, извършена на пазара във Врарна инспекторите са иззели 2-килограмов калкан, а на търговеца е съставен акт за 500 лв. По време на акцията през миналата седмица е бил обходен района от Бургас до Царево и са били проверени търговски обекти по цялото Черноморие. При р. Вит инспекторите хващат рибари, извършващи електроулов, който е забранен. При приближаването на служителите на ИАРА нарушителите се разбягали и преминали на отсрещния бряг на реката, зарязвайки рибата и апарата за електроулов. Рибата е върната обратно във водата, а апаратът, кепчето и акумулаторът са прибрани от проверяващите. По време на нощния обход на района от Бургас до Царево инспекторите на агенцията са съставили четири акта за липса на билет за извършване на любителски риболов и един акт за риболов чрез търмъчене. В района на ез. Дуранкулак пък са съставени 9 акта за нощен риболов на маломерни риби (европейски сом), заради което са иззети въдиците на нарушителите. По време на акцията патрулен катер на ИАРА е извършил проверки в Черно море на даляни, мидени ферми. Проверявани са и риболовни кораби, извършващи трална дейност – улов на пелагичен вид риба (цаца) и незаконно тралене на бяла пясъчни мида, но не са установени нарушения. „Удовлетворен съм от тези резултати, които показват наистина отговорен риболов. Липсата на нарушения говори за повишаване културата сред представителите на бранша, в това число и на любителите рибари - един от ефектите на наскоро приетите поправки в закона. С общи усилия успяхме да постигнем консенсус в името на развитието на сектора и правилното управление на рибните ресурси”, коментира изпълнителният директор на ИАРА доц. д-р Галин Николов. „Не така стои въпросът обаче с нощния улов и там ще съсредоточим всичките си сили, прилагайки закона в цялата му тежест”, каза още изпълнителният директор на ИАРА.", "date": "2018.08.01", "title": "6 бона глоба за сергия с риба на пътя за морето"}
{"url": "https://www.monitor.bg:443/bg/a/view/za-godina-nad-milion-po-malko-pytnici-na-centralna-gara-140588", "text": "С една пета са намалели пътниците на жп гарата в София само за година. През 2017 г. през Централна гара са преминали 4,4 млн. пътници с превозни документи, а година по-рано цифрата е била 5,3 млн., показва статистика на транспортното министерство. Данните са на база на брой продадени билети и коефициент издадени карти. За дванайсетте месеца на миналата година данни показват, че през най-голямата гара у нас са заминали 1,54 млн. пътници, а пристигналите са 1,92 млн., или общо 3,46 млн. Заедно с продадените карти, които се използват най вече от работещите в столицата от съседни градове и села, Среднодневно през зданието, което вчера отбеляза 130 години от създаването си, преминават около 12 000 души. Толкова са ориентировъчно и пътниците на намиращата се в съседство автобусна гара в столицата. Около 12 500 души всеки ден средно слизат или се качват от рейсовете в активния сезон, заяви за „Монитор“ шефът на софийската автогара Иван Мирославов. В по-ненатоварени месеци от годината, като април и септември, пристигащите и заминаващите не падат под 10 000. Все пак за първото полугодие на 2018 г. железниците успяват да понапълнят повече пероните на обновената наскоро гара София. За първите шест месеца пътниците са малко над 1 млн., или с около 65 хил. души повече в сравнение със същия период на 2017 г. Според данните на транспортното министерство за полугодието на 2016 г. статистиката не се различава особено от тази две години по-късно. когато цифрата на пътниците е 1,87 млн., въпреки че от 3 април 2014 г. до началото на 2016 г. зданието на гарата претърпя цялостен ремонт. Недобрата статистика не помрачи настроението на железничарите, които по традиция празнуват своя професионален празник през първата неделя на август, да отбележат годишнината от официалното откриване на Централна гара София с фолклорен флашмоб. Първата сграда е проектирана от архитектите Антонин Колар, Богдан Прошек и Тодор Марков и е пусната в експлоатация през 1888 г. Тя е напълно разрушена по времето на соца, а новата по проект на арх. Милко Бечев е открита на 6 септември 1974 г. Откриването на линията за международни съобщения, а заедно с това и освещаването на Централна гара София, става на 1 август 1888 г., когато по обяд пристига първият международен влак от Лондон и Париж, повече известен като „Ориент експрес“, който отпътува рано на другия ден за Пловдив, Одрин и Цариград. Гарата се превръща много бързо в един от символите на освободена България. Пред „Монитор“ антропологът по железопътна история и експерт в НКЖИ инж. Иван Гогев разказа за силните години на железниците. В началото на миналия век за да се наслаждават на технологичните въведения. „Да се попадне в купетата на влака в онези времена, за много хора е било недостижима мечта. Най-силните години на гарата без съмнение са 30-те години на миналия век. В онези години технологичната дистанция от най-развитата жп система в света - германската, е била много малка“, разказва експертът. По думите му най-силен е пътникопотокът през 70-те и 80-те години на миналия век, но след това е дошло изтеглянето към шосето и възможностите, които то предлага.", "date": "2018.08.01", "title": "За година близо милион по-малко пътници на Централна гара"}
{"url": "https://www.monitor.bg:443/bg/a/view/ford-fiesta-izbira-spirachnata-sila-na-ferodo-140577", "text": "Новият Ford Fiesta ще бъде оборудван серийно със спирачни дискови накладки Eco-Friction на лидера в производството на спирачни компоненти Ferodo. Накладките ще бъдат поставяни на предната ос на най-популярния модел на Ford. Те са щадящи към околната среда и не съдържат мед, осигурявайки на собствениците на новата Fiesta спокойствие както за екологичния характер на колата, така и за нейната спирачна ефективност. След 5 години на неуморни проучвания, Ferodo е първата марка, която представи на пазара за следпродажбено обслужване накладки без съдържание на мед чрез гамата си продукти Eco-Friction. За този период са тествани над 1500 материала, включително и 25 изцяло нови съединения. Резултатът са дискови накладки, съставени от по-екологични материали със значително редуциране на емисиите от фини частици, с повишена сигурност и ефективност, с намален шум при спиране и като цяло – с най-доброто представяне в класа си. Дисковите накладки са съставени от 20 до 30 различни материала, всеки със собствена функция. По време на процеса на разработване на новия вид, експертите на Ferodo категорично установиха, че няма друг конкретен метал, който може да замести медта. В продуктите Eco-Friction са използвани широк набор от метални сулфиди, минерали, абразиви, влакна, керамични частици и някои видове графит, за да се постигне същият капацитет на триене като при накладките с мед. Накладките Eco-Friction на Ferodo ясно доказаха качеството си. При тест с шест модела превозни средства резултатите показаха, че Eco-Friction осигурява до 17% по-голяма спирачна сила от накладките на конкурентните марки. Пазарното покритие също е значително, като технологията вече се прилага при 90% от продуктовата линия на Ferodo, утвърждавайки марката като лидер в предлагането на по-екологични дискови накладки. Ford Fiesta беше пуснат на пазара за пръв път през 1976 г. и до момента от него са продадени над 16 милиона автомобила по целия свят. Изцяло новата Fiesta беше представена през 2017 година.", "date": "2018.08.01", "title": "Ford Fiesta избира спирачната сила на Ferodo"}
{"url": "https://www.monitor.bg:443/bg/a/view/shefyt-na-damtn-petyr-gornovski-ochakvame-znachitelen-broj-jazoviri-da-preminat-pod-upravlenieto-na-dyrjavata-140581", "text": "Очакваме значителен брой язовири да преминат под управлението на държавата. Това заяви председателят на Държавната агенция за метрологичен и технически надзор (ДАМТН) Петър Горновски по време на работна дискусия във връзка с промените в Закона за водите, с участието на заместник-кметове и общински представители, организирана от областния управител на Велико Търново проф. д-р Любомира Попова. По думите му в момента представителите на местната власт правят анализ и разчети на финансовите си ресурси, защото язовирите се нуждаят от значителни инвестиции, за да бъдат в добро състояние. Петър Горновски обяви, че на територията на областта има 21 язовира, които се нуждаят от ремонт, като на 8 от тях ремонтите са належащи. Той представи и данните от началото на годината за извършени проверки от агенцията на теорията на област Велико Търново. Проверките, които инспекторите на ДАМТН са извършили самостоятелно и съвместно с експертите от Комисията за обследване на техническото и експлоатационно състояние на язовирните стени и съоръженията към тях (КОТЕСЯС) към областната управа, са 136 и са дадени 73 предписания по безопасната им техническа експлоатация. „Изключително важно е предписанията, които агенцията издава да се спазват стриктно, независимо дали воден обект ще остане да се стопанисва от досегашния ѝ собственик, или ще бъде прехвърлен на новосъздаващото се предприятие. Това означава превенция на сериозни инциденти, които биха могли да причинят материални щети или да създадат риск за живота и здравето на хората“, подчерта председателят на ДАМТН. Проф. Попова заяви, че областна администрация Велико Търново работи много добре както с инспекторите, така и с ръководството на Държавната агенция. „Имаме и много добра координация с всички общини и отговорни институции, за да спазим новите изисквания на закона и да изпълним всички точки по класифицирането и стопанисването на язовирите на територията на областта\", допълни още областният управител. Обсъдена беше и предстоящата категоризация на язовирите по степен на потенциална опасност, която ще се извършва от комисиите. Те ще се назначават със заповед на областните управители, като по този начин ще се оптимизира контрола на различните видове водоеми и изискванията за тяхната експлоатация. В днешната среща участие взеха и заместник-председателят на ДАМТН ген. Кирил Войнов и заместник-областният управител на Велико Търново инж. Детелина Борисова.", "date": "2018.08.01", "title": "Шефът на ДАМТН Петър Горновски: Очакваме много язовири да преминат под управлението на държавата"}
{"url": "https://www.monitor.bg:443/bg/a/view/nameriha-myrtvo-divo-prase-v-obshtina-shabla-140583", "text": "На територията на община Шабла е намерено мъртво диво прасе, съобщиха от Областна администрация – Добрич. Веднага е изпратена проба, като резултатите се очакват да пристигнат до края на седмицата, директорът на Областна дирекция „Безопасност на храните“ в Добрич д-р Борислав Каменов. Сигналът за труп на диво прасе на територията на община Шабла е подаден и до областния управител Красимир Кирилов – председател на Областния кризисен щаб по мерки за борба с Африканската чума по свинете /АЧС/. Предприети са незабавно мерки – районът, където е било открито мъртвото животно, е бил отцепен от полиция. На място са присъствали екологът на община Шабла, ветеринарен лекар от ОДБХ. Взети са проби по надлежния ред и тялото на дивото прасе е загробено. Ветеринарните лекари предупреждават да се наблюдават домашните животни в задните дворове и при най-малки съмнения, да се търси помощ от ветеринарните лекари по общини. С помощта на кметовете на населени места се извършва преброяване на задните дворове, като до момента е ясно, че на територията на община Шабла са около 90 на брой, в които се отглеждат прасета.", "date": "2018.08.01", "title": "Намериха мъртво диво прасе в община Шабла"}
{"url": "https://www.monitor.bg:443/bg/a/view/lubimi-aktiori-izlizat-na-mach-za-da-finansirat-fest-140574", "text": "15 от най-известните български театрални и киноактьори ще се включат в символичен футболен тим, който ще излезе на стадион „Берое“ на 9 септември, за да участва в благотворителна среща с играчите на ПФК „Берое“, като целта е да бъдат събрани средства, с който да се финансира провеждането на втория фестивал в памет на загиналия в тежка катастрофа  техен млад колега Данаил Чирпански. 15 от най-известните български театрални и киноактьори ще се включат в символичен футболен тим, който ще излезе на стадион „Берое“ на 9 септември, за да участва в благотворителна среща с играчите на ПФК „Берое“, като целта е да бъдат събрани средства, с който да се финансира провеждането на втория фестивал в памет на загиналия в тежка катастрофа  техен млад колега Данаил Чирпански. Сред  далите съгласие да облекат футболните екипи са Стaнимиp Гъмoв, Юлиян Вергов, Николай Мутафчиев , Дapин Aнгeлoв, Beлиcлaв Πaвлoв, Бaшap Paxaл, Aлeĸ Aлeĸcиeв и , Opлин Πaвлoв, Mapтин Гяypoв, Hиĸoлa Cтoянoв, Любeн Kънeв, , Bлaдимиp Люцĸaнoв, Ивaйлo Зaxapиeв, Hиĸи Илиeв и  Юлиян Πeтpoв. Възпитаникът на НАТФИЗ и проф. Пламен Марков Данаил Желев-Чирпански загина в зловеща катастрофа на 3 март  2016 година докато пътуваше за една от поредните си изяви на театралната сцена в Сливен. Идеята за приятелската среща на зеления килим под парк Аязмото е и в памет на неговата игра сред младежите на ПФК „Берое“ преди да се отдаде изцяло на Мелпомена. Първото издание на фестивала в негова памет се проведе през октомври м.г. на сцената на ДТ „Гео Милев“ в Стара Загора, участие в него взеха трупи от 5 чуждестранни и една българска театрални академии, които представиха дипломните спектакли на своите възпитаници. Финансирането му стана възможо след спечелването на проект по програма International Fund for the Promotion of Culture на ЮНЕСКО, където са се състезавали 814 международни проекта и едва 8 са били одобрени от журито. В рамките на съпътстващата програма се проведе и конкурсът „ТеатралНИ@Т плакат.", "date": "2018.08.01", "title": "Любими  актьори излизат на мач, за да финансират фест"}
{"url": "https://www.monitor.bg:443/bg/a/view/razkriha-i-vtora-cherkva-v-krepostta-na-buzovo-kale-140575", "text": "Основите на втора еднокорабна и едноабсидна църква , строена през втората половина на V в при управлението на император Тедосий ІІ/408 -451 г./успяха да разкрият археолозите от екипа на доц. Христо Рабовянов от НАИМ при БАН, които за поредна година проучват останките от внушителна крепост в местността Бузово кале над казанлъшкото село Бузовград.   Основите на втора еднокорабна и едноабсидна църква , строена през втората половина на V в при управлението на император Тедосий ІІ/408 -451 г./успяха да разкрият археолозите от екипа на доц. Христо Рабовянов от НАИМ при БАН, които за поредна година проучват останките от внушителна крепост в местността Бузово кале над казанлъшкото село Бузовград. Вторият храм, който е с внушителните за онази епоха размери 13,5 х 6,5 м без в тях да се включва допълнително изграденият притвор е намерен помежду двете крепостни стени. На места стените са запазени на височина от 2 до 4 м, най-вероятно част от камъните са били извозени до към 70-те години на миналия ХХ век, когато обектът е бил варварски разрушен заради ново строителство на промишлени обекти в близост.  Предполага се, че в храма е имало баптистерий /помещение, където е ставало кръщаването на новопосветените християни/ , но на този етап останки от него не са намерени. По всичко личи, че крепостта е имала изключително важно значение за региона, което е наложило изграждането на втората масивна крепостна стена, наличието на два храма пък говори за завишен интерес към богослужението в онзи период, коментира доц. Рабовянов. Той очаква последните открития, сред които има и доста артефакти / включително оловен печат на високопоставен сановник/ да дадат допълнителни аргумент за включването на крепостта сред паметниците на културата. Тазгодишните разкопки, които продължиха почти месец и половина са финансирани и от МК, което е отпуснало 13 000 лв целево за проучването, още 17 000 лв са осигурени от собствените приходи на казанлъшкия исторически музей „Искра“. За пръв път разкопките бяха предшествени от мащабно лазерно въздушно сканиране на съоръженията, сред които има и множество унищожени при пожари обществени и жилищни сгради.  ", "date": "2018.08.01", "title": "Разкриха и втора черква в крепостта на Бузово кале"}
{"url": "https://www.monitor.bg:443/bg/a/view/turski-shofior-izdyhna-v-objatijata-na-jrica-140576", "text": "64-годишен мъж от Турция е намерен мъртъв в кабината на ТИР, спрял край Монтана, съобщиха от Областната дирекция на МВР. Най-вероятно чужденецът е починал по време на сеанс с проститутка, заявиха осведомени. Исмаил Й. от турския град Бодрум пътувал през България с камион с влекач, но в следобедните часове във вторник отбил от шосето Монтана – Враца и спрял на черен път към близкото село Сумер. Според запознати на мястото се трудела като крайпътна жрица на любовта Н. Й. от Враца. Шофьорът поканил проститутката в кабината, но малко след това му прилошало и припаднал. Уплашената жена подала сигнал за инцидента и на пътя пристигнал екип на „Спешна помощ”. Медиците обаче само констатирали смъртта на мъжа. Трупът е транспортиран за аутопсия в монтанската болница, според предварителни данни по тялото няма следи от насилие. За случая е уведомено посолството на Турция у нас. В районното управление на полицията е образувано досъдебно производство за смъртта на чужденеца.", "date": "2018.08.01", "title": "Турски шофьор издъхна в обятията на жрица"}
{"url": "https://www.monitor.bg:443/bg/a/view/haskovski-ogneborci-spasiha-ot-udavjane-17-godishno-momiche-140578", "text": "Хасковски огнеборци спасиха 17-годишно момиче, попаднало във воден капан в река Арда, съобщи МВР.  Около 13 часа в пожарната в града мъж и жена подали сигнал, че момичето се намира на малък остров в реката, където са придошли водите. Тримата били на разходка до острова, когато нивото на водата в реката рязко се повишило. Мъжът и жената успели да се доберат до брега и потърсили помощ. След бързата намеса на огнеборците спасената и другите двама туристи участвали в инцидента са в добро състояние и не се наложило да им бъде оказвана на медицинска помощ.", "date": "2018.08.01", "title": "Хасковски огнеборци спасиха от удавяне 17-годишно момиче"}
{"url": "https://www.monitor.bg:443/bg/a/view/vtori-sluchaj-na-pochinalo-novorodeno-140590", "text": "За втори случай на починало бебе в университетската болница в Плевен \"Д-р Георги Странски\" съобщиха почернени родители. Болницата влезе в новините, след като млада жена почина при планирано секцио, а бебето й е в тежко състояние. По думите на майката Галя Горчева момиченцето й се родило със синдром на Даун. Тя влязла в болницата, защото при всеки запис имало проблеми с тоновете на детето, като на 2 юни бебето било извадено със секцио. Тогава, както твърди майката, Лекарите изразили съмнения за генетично заболяване, но не било уточнено да е синдром на Даун. На другия ден д-р Андрей Христов й казал, че момиченцето има синдром на Даун. Родителите решили да се информират какво представлява тази болест и отчели, че в 90% от случаите имало проблеми със сърцето. Те поискали да се направи изследване, за да се види има ли дъщеричката им такъв проблем. Лекарите обаче били категорични, че няма нужда да се бърза, преди момиченцето да бъде изписано. Бащата Владимир се оплака, че получавали много малко информация и какво точно е необходимо, за да може детето да преодолее проблемите. „Видяхме, че тя дишаше тежко – казаха ни, че било нормално за недоносените деца“, добави майката. След като било изписано, детето било заведено при личен лекар, който констатирал проблеми с дишането. Преди да бъде заведено на кардиолог обаче, момиченцето починало. 45 дни не знаем от какво си отиде дъщерята, каза бащата. Той уточни, че официалната аутопсия не е готова и няма яснота кога ще стане. По закон би трябвало процедурата да бъде завършена до 30-тия ден. Говорителят на лечебното заведение Момчил Цветков заяви, че все още не се била събрала специална комисия (лекарска консултативна комисия) по случая, защото аутопсията не е готова. „Няма порок на сърцето, нищо такова не е чуто. Детето е изписано физическо здраво, само със синдром на Даун“, каза той. Цветков заяви и че не е имало преглед при кардиолог, защото нямало отклонения в показанията. Той добави, че момиченцето било насочено към дом \"Майка и дете\" и оттам, доколкото знаел, било изписано без проблем.", "date": "2018.08.01", "title": "Втори случай на починало новородено"}
{"url": "https://www.monitor.bg:443/bg/a/view/turbulencija-i-tanci-za-cska-sofija-na-pyt-za-viena-140579", "text": "ЦСКА-София замина в отлично настроение за реванша с австрийския „Адмира Вакер“ от II кръг на Лига Европа. Мачът е утре вечер от 20 часа на стадион \"Тренквалдер Арена\" във Виена, като ще бъде предаван пряко по „Диема Спорт“. „Армейците“ имат комфортен аванс от 3:0 след първата среща и само чудо може да ги изхвърли от надпреварата. В чартъра се качиха легендите Димитър Пенев, Димитър Якимов, Петър Жеков и изпълнителният директор Пламен Марков. Именно ветераните блеснаха по време на полета, след като заради висока облачност самолетът на ЦСКА-София бе раздрусан от силна турбуленция. „Спокойно, момчета, ние старите толкова сме летели, няма какво да се плашите“, заявиха с усмивка Пената и Жеков на част от играчите, които бяха сериозно притеснени от ситуацията. В крайна сметка делегацията на ЦСКА-София кацна благополучна в Австрия, където бе посрещната от горещо време – 35 градуса. Прогнозите на синоптиците са, че може по време на мача да има леки превалявания, но като цяло отново градусите ще бъдат над 30. На летището пък погледите събра бразилският голаджия на „червените“ Мауридес. Докато чака на опашката за паспортен контрол, нападателят потанцува и заслужи овациите на съотборниците си. Въпреки отличното настроение и добрата преднина преди реванша, бившият капитан на тима Божидар Чорбаджийски предупреди съотборниците си да не се отпускат. Бранителят е гласен за титуляр в Австрия и призова за максимална концентрация. \"Свършили сме работата си наполовина. Няма да подценим съперника. Настроението в отбора е приповдигнато след добрите резултати в последните мачове”, сподели Чорбаджийски. Той отново е бразилец – казва се Евандро да Силва и идва от „Коритиба“. 21-годишният играч може да се похвали, че е тренирал рамо до рамо с Неймар и останалите звезди на „селесао“, след като през 2016 година е бил част от лагера на мъжките национали, водени от треньора Тите. На „Армията“ Евандро ще играе с номер 10. \"За първи път ще играя извън бразилското първенство и се надявам бързо да се адаптирам към обстановката. Радвам се, че тук има мои сънародници, които ще ми помогнат да свикна с живота в България”, коментира нападателят след подписването на договора. Той ще може да дебютира в Първа лига още този уикенд срещу „Дунав“, а освен това ще бъде картотекиран и за следващия кръг в Лига Европа, ако „червените“ стигнат дотам.", "date": "2018.08.01", "title": "Турбуленция и танци за ЦСКА-София на път за Виена"}
{"url": "https://www.monitor.bg:443/bg/a/view/zvezdite-na-hotelite-v-nesebyr-i-slynchev-brjag-sa-realni-140584", "text": "Продължават проверките на хотели на юг от екипи на туристическото министерство за съответствие на категорията им. В последните дни са проверени хотели в Несебър и Слънчев бряг. Сред инспектираните обекти са хотелите „Роял Палас“ и „Вела“, където не са открити нередности. Надзорът на място се извършват във връзка със започнала процедура по потвърждаване на дадената им категоризация. Експерти на министерството на туризма са направили редовни проверки на още два обекта за настаняване в Несебър. На място бяха инспектирани хотел „Мелницата“ и хотел „Мариета Палас“. Те имат действащи удостоверения за категоризация съответно за 3 и 4 звезди. По време на контрола са били констатирани леки нарушения, за които са съставени констативни протоколи. Те са свързани с дооборудването на спалните и санитарните помещения за инвалиди. Където инспекторите открият несъответствия, в срок от 30 дни те трябва да бъдат отстранени, ако това не бъде спазено и установено при последващи проверки на управителите ще бъде съставен акт за административно нарушение, напомнят от ведомството. Екипите докладват лично на министър Николина Ангелкова, стана ясно от съобщението на ресорното министерство. „Следим стриктно за спазване на критериите, защото така се гарантира качеството на туристическата услуга“, е заявила Ангелкова по въпроса.", "date": "2018.08.01", "title": "Звездите на хотелите в Несебър и Слънчев бряг са реални"}
{"url": "https://www.monitor.bg:443/bg/a/view/chernomorec-balchik-pred-falit-oshte-na-starta-140571", "text": "Макар “Черноморец” (Балчик) да бе една от приятните изненади във Втора лига миналия сезон, бъдещето му отново е поставено сериозно на карта. Клубът от крайморския град може и да не доиграе току-що започналия есенен дял във втория ешелон. Причината е, че на този етап част от общинския съвет не приемат предложението на кмета Николай Ангелов да се дофинансира отборът с 300 хил. лева. Притесненията на всички край морето са, че навръх 100-годишния си юбилей клубът може за втори път в последните десет години да фалира. Миналата пролет “Черноморец” (Балчик) се завърна триумфално в професионалния футбол и завърши на приличното 11-о място в крайното класиране на Втора лига с 39 точки. Това лято пък воденият от Георги Иванов - Геша състав се подсили със сериозни имена като Михаил Венков и Тодор Паланков, с които се надяваше да запише още по-добра кампания. Балчиклии започнаха много добре първенството и още на старта успяха да измъкнат точката при гостуването си на “Локомотив” (София) в \"Надежда\" (0:0). Сега обаче вместо да гледа по-напред в класирането, клубът, който може да се похвали със стадион красавец, е изправен пред угрозата отново да играе мачове в селските групи.", "date": "2018.08.01", "title": "„Черноморец“ (Балчик) пред фалит още на старта"}
{"url": "https://www.monitor.bg:443/bg/a/view/davat-izdatelstvo-na-syd-zaradi-romanyt-na-javorov-140580", "text": "Новоиздаденият от изд. „Милениум“ „Романът на Яворов“ от Михаил Кремен е пиратски. За това сигнализираха от изд. „Колибри“, които държат авторските права за издаването на творбата на български език. „Изразяваме дълбокото си възмущение и изненада от публикуването на гореспоменатото произведение в разрез с всички норми в книгоиздаването и в нарушение на българското законодателство. Издателство „Колибри“ има сключен договор с наследника на автора на творбата Михаил Кремен, който му е преотстъпил изключителните авторските права върху произведението с цел издаването му на български език на територията на Република България и извън страната в целия свят. Договорът е подписан в началото на 2018 г. и ръкописът е включен в издателския план на „Колибри“. По силата на този договор издателство „Милениум“ очевидно не разполага с авторските права за публикуването на творбата. Това личи ясно и от липсата на знак за авторско право в новоизлезлия двутомник“, се казва в отвореното писмо на „Колибри“, което ще потърси правата си и по съдебен ред. „Обръщаме внимание, че всеки, който разпространява и продава „пиратското“ издание на „Милениум“ на „Романът на Яворов“, става съучастник в нарушаването на Закона за авторското право и сродните му права.“, уточняват още от издателството.", "date": "2018.08.01", "title": "Дават издателство на съд заради „Романът на Яворов“"}
{"url": "https://www.monitor.bg:443/bg/a/view/kralev-dade-1-9-mln-leva-na-botev-vr-i-spartak-vn-140570", "text": "Съвсем скоро “Ботев” (Враца) ще домакинства на собствения си стадион, обеща министърът на спорта Красен Кралев. На вчерашното заседание на Министерски съвет е гласувано да се преведат допълнителни средства в помощ на клуба и на “Спартак” (Варна). “Правителството продължава да изпълнява програмата си за модернизиране и изграждане на спортната инфраструктура в страната, коментира Кралев. - Взехме решение да се преведат допълнителни средства по бюджетите на община Враца - за изграждане на осветление на стадион \"Христо Ботев\" - 500 000 лв., и на община Варна - за извършване на основен ремонт на съществуващи трибуни и терен на стадион \"Спартак\" - 1 398 000 лв. През тази година варненският отбор чества 100 години от основаването си, а тимът от Враца е новият участник в първенството на Първа професионална футболна лига. Само след броени седмици “Ботев” ще може да играе домакинските си мачове на собствения си стадион\", похвали се спортният министър във Фейсбук.", "date": "2018.08.01", "title": "Кралев даде 1.9 млн. лева на „Ботев“ (Враца) и „Спартак“ (Варна)"}
{"url": "https://www.monitor.bg:443/bg/a/view/obshtina-pazardjik-pravi-kampanija-za-sybirane-na-stari-avtogumi-140564", "text": "Община Пазарджик стартира кампания за лятно почистване на града през месец август и най-вече за събирането на стари автомобилни гуми, строителни и битови отпадъци. Общински служители, съвместно с почистващите фирми и не без партньорството на гражданите, започват съвместни действия за извозването на натрупаните строителни и битови отпадъци около и в близост до контейнерите. Старите гуми ще се събират на временна площадка до бившето Държавно земеделско стопанство-ул.“Константин Величков“. На определеното място до 8 август граждани и фирми ще могат да депонират стари гуми, които след това ще бъдат прибрани от специализирана фирма, имаща договор с местната община.От общината молят гражданите да подават сигнали не само за образували се вече нерегламентирани сметища, но и за нарушители, които изхвърлят големи количества отпадъци на неподходящите за това места.", "date": "2018.08.01", "title": "Кампания за събиране на стари автогуми в Пазарджик"}
{"url": "https://www.monitor.bg:443/bg/a/view/sushata-reje-s-20-zyrnenata-rekolta-v-germanija-140565", "text": "Реколтата от зърнени култури в Германия това лято ще бъде с 20% по-ниска от миналогодишната и ще бъде около 36 млн. т, сочи съобщение от Асоциацията на немските фермери (DBV), цитирано от Reuters. При пшеницата спадът ще по-голям и ще достигне 25%, а прибраните количества се очаква да са около 18 млн. т. ФРГ е вторият най-голям производител на зърно в ЕС след Франция. Майските горещини, които бяха най-големите за последните почти 140 години нанесоха щети на посевите в много райони на страната. В понеделник от DBV поискаха финансова помощ от федералното правителство в размер на 1 млрд. евро. От земеделското министерство на най-голямата икономика в Европа са обезпокоени и за реколтата от картофи и захарно цвекло.", "date": "2018.08.01", "title": "Сушата реже с 20% зърнената реколта в Германия"}
{"url": "https://www.monitor.bg:443/bg/a/view/slavija-se-nadyhva-s-istorijata-za-revansha-s-hajduk-140573", "text": "„Славия“ никога не е отпадал след загуба с 0:1 в първия си мач в евротурнирите. Върху тази любопитна статистика се базира опитът на шефовете да повдигнат настроението сред фенове и футболисти преди реванша с „Хайдук“. Двубоят е утре вечер от 19 часа на стадион „Васил Левски“, а в първата среща „белите“ паднаха именно с 0:1. В публикация на официалния си сайт „Славия“ припомня, че досега два пъти тимът е губил с 0:1 като гост, но на реванша е успявал да елиминира съперника. През 1966 година реваншът с „Расинг“ е спечелен с 2:0, на следващата година 3:0 отнася „Сервет“. „Защо историята да не се повтори и сега срещу хърватите от “Хайдук”, които \"белите\" изпуснаха на \"Полюд\"?”, завършва материалът на „Славия“. Билетите за мача се пускат в продажба утре сутринта, като цената е 10 лева. Талони ще се продават само за сектор „А“. Очаква се от Хърватия да дойдат около 150 фенове, които ще бъдат настанени в сектор „Г“. Съдия на мача е италианецът Даниеле Довери .", "date": "2018.08.01", "title": "“Славия“ се надъхва с историята за реванша с „Хайдук“"}
{"url": "https://www.monitor.bg:443/bg/a/view/spestjavat-na-lalova-dve-bjaganija-v-berlin-140572", "text": "Най-добрата българска спринтьорка Ивет Лалова-Колио ще има облекчен състезателен график по време на европейския шампионат по лека атлетика, който започва идния понеделник (6 август) в Берлин. Вместо да е нужно да застане на старт 6 пъти (по 3 на 100 и 200 метра), Лалова ще може да участва в 4 бягания. Ивет, която има да защитава два сребърни медала на 100 и 200 м от предишното първенство в Амстердам 2016 г, няма да бяга в първите квалификационни кръгове на двете дисциплини в Берлин. Причина за това е регламентът на състезанието, според който в дисциплините до 400 м включително, атлетите от Топ 12 на сезонната европейска ранглиста ще стартират директно от полуфиналите. През 2018 г. Ивет е 12-та в Европа на 100 м с резултата си от 11,18 сек., докато на 200 м българката е 7-ма с 22,63 сек. Така първият старт на българката ще е на 7 август вечерта на полуфиналите в късия спринт. Същата вечер е и финалът на дисциплината. Първи от нашите на старт ще застанат спринтьорите ни Денис Димитров и Петър Пеев, които ще участват в квалификациите на 100 м на 6 август. Същата вечер са и пресявките на скок дължина и гюле за мъже, където ще участват Денис Ерадири и Георги Иванов.", "date": "2018.08.01", "title": "Спестяват на Лалова две бягания в Берлин"}
{"url": "https://www.monitor.bg:443/bg/a/view/ekoinspektori-predadoha-za-lechenie-postradali-ptici-i-kostenurka-140566", "text": "Три щъркела, две сови и шипобедрена костенурка са били изпратени от  Регионалната инспекция по околната среда и водите в Пазарджик за лечение и доотглеждане в спасителен център. Повечето от откритите птици са млади екземпляри, които са паднали от гнездата си при опит за летене или са получили различни наранявания. Сигналите за бедстващите животни са подадени от Пазарджик, Белово, Септември, с. Мененкьово и с. Алеко Константиново. Костенурката е намерена ранена на пътното платно на ул. „Болнична” в Пазарджик. Екземплярите с видими наранявания са изпратени за лечение и доотглеждане в Спасителния център за диви животни в Стара Загора, а другите – без видими увреждания, са пуснати в подходяща среда. От екоинспекцията в Пазарджик напомнят, че не всяка паднала от гнездото малка птица е бедстващ вид. Младите щъркели извършват първите си опити за летене в началото на август, на къси разстояния, между покривите на къщите, и поради неопитност, често кацат на неподходящи, нетипични места (улици, дворове и т.н.). Ако при тези първи опити птицата падне, но няма наранявания, не е необходима човешка намеса. В тези случаи РИОСВ препоръчва 24-часово наблюдение. Ако и след този период птицата не прави опити и/или не успява да полети, тогава трябва да се потърсят институциите за експертна помощ.", "date": "2018.08.01", "title": "Екоинспектори предадоха за лечение пострадали птици и костенурка"}
{"url": "https://www.monitor.bg:443/bg/a/view/paulinio-aut-za-mesec-unosha-prepodpisa-levski-140559", "text": "Бразилският ас на „Левски“ Паулиньо няма да играе около месец след новата травма, която получи по време на мача с „Черно море“ (2:2) от втория кръг на Първа лига. Тогава офанзивният футболист влезе като резерва, за да помогне на своите съотборници, но получи ново разтежение. Новият треньорски щаб начело със Славиша Стоянович е настоял да се запознае детайлно със състоянието на бразилеца и проведената подготовка, за да приложи най-добрата програма за неговото възстановяване и последващото планиране на влизането му в игра. Със сигурност Паулиньо ще пропусне първите два мача на Славиша срещу „Ботев“ (Враца) и „Дунав“. В същото време големият талант на „сините“ Атанас Кабов преподписа своя договор с „Левски“ за още 3 години. През миналия сезон юношата натрупа доста опит със състава на „Ботев“ (Враца), а през настоящия ще се бори за титулярното място на „Герена“.", "date": "2018.08.01", "title": "Паулиньо аут за месец, юноша преподписа  \"Левски\""}
{"url": "https://www.monitor.bg:443/bg/a/view/zakopchaha-posrednik-izmamil-po-telefona-9-godishno-momiche-140562", "text": "Посредник, който се е опитал да измами по телефона 9-годишно момиче от Велинград, е бил задържан в ареста на местното Районно управление на МВР. В неделя сутринта на стационарен телефон в жилище се обадил непознат.  Слушалката обаче вдигнало 9-годишно момиченце, тъй като родителите му отсъствали за около час от къщи. От другата страна непознат мъжки глас се представил за лекар, който съобщил на детето, че майка му е счупила крака си. Тя била приета в болница, но било необходимо да се направи спешна операция, а за това били необходими средства. Измамниците успели да убедят притесненото дете в истинността на разказа си, като го уверили, че парите ще бъдат взети от служител от Здравната каса. Момиченцето събрало наличните в жилището 750 лева и ги пуснало в плик през прозореца. Едва след като родителите се прибрали станало ясно, че става дума за телефонна измама. С разплитане на случая незабавно се заели служители на полицейското управление в курортния град.  За броени часове се разбрало, че парите са взети от неизвестния на полицията Г.Б. – 22 г. от Велинград. При извършените процесуални действия той е предал цялата сума на полицейските служители. По случая е образувано полицейско производство под наблюдението на Районната прокуратура във Велинград.", "date": "2018.08.01", "title": "Закопчаха посредник,  измамил по телефона 9-годишно момиче"}
{"url": "https://www.monitor.bg:443/bg/a/view/tanciorkata-pomljala-10-koli-izleze-na-svoboda-140563", "text": "Съдът пусна на свобода Габриела, която помля 10 коли и наби студентка - тя се засмя, баща й се разплака. Усмивка изгря на лицето на 21-годишната Габриела Медарова, след като чу, че съдът я освобождава от ареста. До произнасяне на решението танцьорката, която помля 10 коли и наби студентка, бършеше сълзи. \"Надявам се да оправдаете шанса, който ви се дава и да осмислите поведението си\", обърна се към нея съдия Виолета Низамова. Според нея разумният срок за задържане на Габриела Медарова не бива да бъде удължаван. Тя изтъкна, че подсъдимата е млада и е студентка, а времето от 2 месеца и половина в ареста било достатъчно, за да  преосмисли тя поведението си. Съдийката смята, че няма опасност Медарова да извърши друго престъпление. Докато слушаше, Габриела се усмихваше, а баща й Здравко Медаров започна да хлипа и да бърше сълзи. Майката Теодора запази самообладание. Медарова излиза на свобода срещу парична гаранция от 5000 лв., която е платена и за това бе незабавно пусната. \"Виновна съм. Грешка, която никога повече няма да се повтори. Искам при семейството си.\" Тези думи отправи със сълзи към Пловдивския районен съд 21-годишната танцьорка Габриела Медарова. Нейната майка Теодора в качеството си на защитник също поиска дъщеря й да бъде на свобода. \"За нейното състояние и за лечението й това е най-доброто\", каза майката. След 2 месеца и  16 дни престой в ареста 21-годишната танцьорка увери, че преосмислила своето поведение и това, което й се е случило, било предостатъчно. Прокурор Даниела Андреева настоява мярката да не се променя. Тя разкри, че Габриела се заканила на свидетелка по делото със саморазправа. На 15 април, пияна и дрогирана, Медарова помля 10 коли в Пловдив. След кратък престой в ареста бе пусната под парична гаранция. Месец по-късно тя нападна и разби носа на студентката Катя Андреева. Оттогава е зад решетките. Адвокатът на Медарова заяви, че ще иска съкратено съдебно следствие, защото щетите, нанесени от клиентката му, са големи и не може да бъде сключена сделка. Медарова признава изцяло вината си. Предстои съдът да се произнесе относно мярката. Даниел, който бутна 7 возила,  също излиза от килията 27-годишният Даниел Янев, който с мерцедеса си помля 7 коли в столичния кв. “Надежда”, е пуснат на свобода срещу 500 лв. Решението е на тричленен състав на Софийския градски съд (СГС) с председател Вера Чочкова и е взето във вторник. С него магистратите отменят ареста на Янев, наложен му от Софийския районен съд. Делото трябваше да се решава миналия четвъртък, но в последния момент Янев се отказа от адвоката си Радослав Милушев. Така то бе отложено за вчера, когато заседава друг състав на СГС. Според обвинението около 4,20 ч на 20 юли т.г. младежът не спрял на стоппалка, дал газ и навил волана надясно, за да избяга. “Маневрата била толкова опасна, че само щастливата случайност е спасила живота на полицаите”, прие по-рано районният съдия Николай Урумов. Катаджиите подгонили младежа с патрулката, но Янев не спрял и в една от улиците на квартала блъснал 7 паркирани коли, спрени от двете страни на пътя. След като полицаите го приклещили, Янев им се заканил: “Ще ви избия! Ще ви уволня, с едно обаждане на Младен Маринов и сте уволнени! Ще пречукам и децата ви!”, твърди обвинението. Районният съд упрекна прокуратурата, тъй като проба за алкохол на Янев не била взета. Това обаче се оказва един от мотивите на градския съд младият мъж да вкуси свободата, защото според магистратите няма доказателства, че той е бил пиян зад волана. От свидетелските показания по делото става ясно, че Янев е миришел на алкохол. Самият той каза пред репортери, че е пил бира, преди да се качи зад волана. Градският съд още е приел е, че на свобода Янев няма да се укрие и че не е опасен за обществото, въпреки че 6 пъти бил наказван с фишове за превишена скорост и минаване на червен светофар. 2 пъти му била вземана и книжката. Срещу него е внесен и обвинителен акт за нанасяне на лека телесна повреда. Не такава е съдбата на друг шофьор, блъснал с такси 11 коли в София. Иво Нацев бе оставен в ареста от състав на градския съд с председател Андрей Ангелов.", "date": "2018.08.01", "title": "Танцьорката, помляла 10  коли, излезе на свобода"}
{"url": "https://www.monitor.bg:443/bg/a/view/levski-pred-kysane-na-dogovora-s-moko-140569", "text": "Ръководството на „Левски“ обмисля сериозни стъпки срещу организаторите на събитието „75 години Георги Аспарухов“. На „Герена“ са бесни заради проваления мач с „Милан“ на 11 август и вероятно ще прекратят взаимоотношенията си с „Moko Solution “. „Сините“ са разочаровани от случилото се с планираните мачове с първо с „Бока Хуниорс“, а след това и с италианския гранд „Милан“. Поради тази причина от ръководството обмислят вариант да анулират договора с „Моко“, както и да потърсят неустойка за случилото се. „В съответствие с договорните отношения, клубът настоя за разяснение по създалата се ситуация“, обясниха от „Герена“. От компанията не закъсняха и отговориха на „сините“ чрез съобщение до медиите, в което отново акцентираха на независещи от тях причини и смяната на собствеността в „Милан“. „Бяхме уведомени, че се налага спешна промяна за реализиране на уговореният между трите страни футболен мач. „Милан“ пое пълната отговорност за съгласуване на нова дата в най-кратки срокове, съобразявайки се с програмата на ПФК „Левски“. Ние, като организатор на събитието, осъзнаваме отговорността, която носим, и имаме желанието да реализираме събитието и поетите от нас ангажименти в най-кратки срокове и в удобна дата. Носим пълната морална и юридическа отговорност, както пред ПФК „Левски“, пред милионите привърженици на клуба, така и пред семейството на Георги Аспарухов - Гунди. Оставаме с надеждата, че ПФК „Левски“ ще ни предостави възможността да реализираме това паметно събитие в чест на синята легенда“, заявиха организаторите в открито писмо. Окончателното решение за това дали събитието с „Милан“ ще се състои и дали организацията му ще продължи да е в ръцете на „Moko“ предстои да бъде взето в близките дни. Междувременно собственикът Спас Русев проведе среща с привържениците на „Левски“ в лицето на Тръст „Синя България“, на която е било обсъдено състоянието и управлението на клуба. На разговора са били дискутирани всички текущи проблеми и е съгласувана програма за реформа на клуба с конкретни стъпки и срокове, която акционерите са поели ангажимент да изпълнят. Информация за това какви са конкретните цели ще бъде предоставена на предстоящото Общо събрание на ПФК „Левски“ на 18 август.", "date": "2018.08.01", "title": "„Левски“ пред късане на договора с „Moko“"}
{"url": "https://www.monitor.bg:443/bg/a/view/aktrisi-marshiruvat-i-na-festa-v-toronto-140560", "text": "Да създадат равни условия за мъже и жени в Холивуд – тази мисия си поставят за пореден път представителките на нежния пол в средите. След като през май маршируваха в Кан, водени от Кейт Бланшет – председателката на журито на феста, те ще повторят своеобразния си протест отново и в Торонто. Това се очаква да са случи на 8 септември по време на първия уикенд от кинофорума на терен. „През последната година движенията като #MeToo и Time's Up, както и няколкото съдебни обвинения привлякоха светлината на прожекторите към една горчива реалност в индустрията. Жените знаят за тази реалност от поколения, но ето сега тя получава вниманието, което заслужава“, коментират организаторите на фестивала в Торонто, който няма да е единственият, движещ се по стъпките на европейския си „събрат“ в Кан – екипът зад форума в Локарно (1-11 август) също ще подпише споразумение за полова равнопоставеност. Междувременно проучване на Университета в южна Калифорния показва, че въпреки наличието на ленти като „Жената чудо“ и „Бягай!“, през последните 10 години Холивуд не е станал по-чувствителен към равния шанс между различните полове, раси, сексуални ориентации и т.н. 70,7% от „говорещите“ герои в американските продукции през последната година, например, са били с бял цвят на кожата. 31,8% от персонажите през 2017 г. са били жени. Средният процент на героите от женски пол за целия период на проучването е нищожно по-малък – 30%.", "date": "2018.08.01", "title": "Актриси маршируват и на феста в Торонто"}
{"url": "https://www.monitor.bg:443/bg/a/view/grisho-na-parti-predi-zavryshtaneto-na-korta-140561", "text": "Най-добрият български тенисист Григор Димитров уважи рождения ден на Себастиан Дюран - човекът, който отговаря за неговата физическа подготовка. Bренският специалист работи с българина от 3 години и „носи вината“ за добрата издържливост на Гришо на корта. Снимки и видео от празненството по случай 40-годишнината на Дюран изтекоха в социалните мрежи и на тях се вижда, че той е обграден от най-близките си хора. Любопитен е фактът, че преди няколко дни рожден ден празнува и треньорът на Димитров – Дани Валверду. Българинът обаче не беше забелязан сред гостите. Той пропусна и сватбата на своя наставник, като по тово време беше на романтична ваканция с половинката си Никол Шерцингер. Всичко това породи спекулации, че двамата може да са се разделили, а дали е така ще стане ясно следващата седмица, когато Димитров ще се завърне на корта и ще участва на Мастърс 1000 турнира в Торонто. Българинът не е играл от „Уимбълдън“ насам, където отпадна на старта. В същото време се разбра, че младият ни талант Адриан Андреев ще се учи от бившия треньор на Григор Димитров и настоящ на Серена Уилямс - Патрик Муратоглу. 17-годишният софиянец ще трупа опит в академията на специалиста, който премести школата си от Париж в Ница. Когато е в Европа, Андреев, която наскоро стана втори в Европа за юноши до 18 г., ще тренира при Муратоглу, а зад Океана ще се готви в друга престижна академия – на Ник Болетиери. В момента Адриан играе с националния ни отбор до 18 г. в Европейската лятна купа, а след това ще се отправи към САЩ, където ще остане до US Open. Друг наш тенисист - Александър Лазаров се класира за втория кръг на турнира на червени кортове във Фогау (Ав) с награден фонд $15 000. Той спечели с 6:2 първия сет и водеше с 2:0 във втората част срещу поставения под номер 8 в схемата Фредерик Прес (Гер), който се отказа да продължи мача заради контузия. Димитър Кузманов обаче отпадна в първия кръг на \"Чалънджър\" турнира в Сопот (Пол) с награден фонд 64 хиляди евро. Преминалият през квалификациите българин загуби на старта на основната схема от друг квалификант - Роберто Маркора (Ит) с 3:6, 3:6 и отпадна.", "date": "2018.08.01", "title": "Гришо на парти преди завръщането на корта"}
{"url": "https://www.monitor.bg:443/bg/a/view/serena-pretyrpja-naj-tejkata-si-zaguba-140567", "text": "Победителката в 23 надпревари от „Големия шлем“ Серена Уилямс претърпя тежко поражение на старта на турнира в Сан Хосе. 36-годишната американка изигра много слаб мач и загуби от Йоана Конта (Вбр) с 1:6, 0:6 след само 51 минути игра. Серена допусна седем двойни грешки и бе пробита шест пъти, като в същото време нито веднъж не застраши сервиса на британката. За място в четвъртфиналите Конта ще спори с представителката на домакините София Кенин. Поставена под №1 в турнира е Гарбине Мугуруса (Исп), която в първия кръг почива, а във втория ще играе с Виктория Азаренка. Поражение в първия кръг на твърдите кортове във Вашингтон претърпя и Стан Вавринка при мъжете. Швейцарецът, който участва с „уайлд кард“ загуби от американския квалификант Доналд Йънг с 4:6, 7:6(5), 6:7(3). Защитаващият титлата си Александър Зверев (Гер) спечели с 6:2 първия сет срещу Малек Джазири (Тун), след което срещата беше прекъсната за втори път заради дъжд. Алекс дьо Мино (Авл) се класира за втория кръг след успех над Вашек Поспишил (Кан) с 6:7(6), 6:2, 6:3. Следващият му съперник е номер 11 Стийв Джонсън (САЩ).", "date": "2018.08.01", "title": "Серена претърпя най-тежката си загуба"}
{"url": "https://www.monitor.bg:443/bg/a/view/djej-lo-s-pochetna-nagrada-avangard-140568", "text": "Певицата с умели актьорски заложби Дженифър Лопес ще получи приза „Авангард“ на предстоящата церемония за видео музикалните награди на MTV. Отличието е на името на Краля на попа Майкъл Джексън и о се присъжда на изпълнители за постижения в музика и филми, както и на режисьори на музикални клипове. Сред предишните лауреати на наградата \"Авангард\" са поп величието Мадона, рок легендите Guns N' Roses и арендби дивата Бионсе. Миналата година със специалния приз беше удостоена певицата Пинк. Престижната награда се връчва още от учредяването на видео музикалните награди на MTV през 1984 г. На първото наградно шоу с приза са почетени The Beatles, Дейвид Боуи и режисьорът Ричард Лестър. През 1991 г. наградите са преименувани в чест на Майкъл Джексън. Освен че ще получи специалния приз, Джей Ло ще бъде и сред изпълнителите на церемонията. Изпълнителката на On the Floor е номинирана за още две награди за парчето Dinero, което е колаборация с младата й колежка Карди Би и диджей Калед. Самата Карди Би е основен претендент с цели десет номинации в актива си. Видео музикалните награди на MTV ще бъдат раздадени на 20 август в \"Рейдио сити мюзик хол\" в Ню Йорк.", "date": "2018.08.01", "title": "Джей Ло с почетна награда „Авангард“"}
{"url": "https://www.monitor.bg:443/bg/a/view/dinamo-zagreb-bez-problemi-v-shampionskata-liga-legija-otpadna-140553", "text": "“Динамо” (Загреб) се класира безпроблемно за третия предварителен кръг на Шампионската лига, след като се добра до равенство 2:2 като гост на “Апоел Беер Шева” в Израел. Хърватите имаха преднина от 5:0 след първия двубой и така с общ резултат 7:2 си осигуриха място в следващата фаза на надпреварата. “Динамо“ се класира за третия предварителен кръг, където ще се изправи срещу победителя от сблъсъка между бившия тим на Станимир Стоилов - “Астана”, и настоящия на Божидар Краев - “Мидтиланд”. След първия мач казахстанците имат преднина от 2:1. В друг ранен мач от квалификациите македонският “Шкендия” преодоля “Шериф” Тираспол (Молдова) след 0:0 и 1:0 в първата среща. Безспорно голямата изненада пък е отпадането на „Легия“ (Варшава). Поляците успяха да спечелят реванша със „Спартак“ (Търнава) с 1:0, но това не им бе достатъчно след загубата с 0:2 в първата среща. В следващия кръг словашкият шампион ще играе с някой измежду “Цървена звезда” и “Судува”.", "date": "2018.08.01", "title": "“Динамо“ (Загреб) без проблеми в Шампионската лига, „Легия“ отпадна"}
{"url": "https://www.monitor.bg:443/bg/a/view/cherven-kod-za-jegi-v-hyrvatija-140551", "text": "Заради горещините в Хърватия е в сила червен код на цялото адриатическо крайбрежие на страната, оранжев код е обявен за района на Загреб и жълт - за района на Осиек, съобщават хърватските медии. Метеоролозите прогнозират през деня температурата да достигне до 35 градуса, на изток ще е малко по-ниска. Според картата на Метеоаларма хърватската част на Адриатическо море, от Истрия до крайния юг, вчера бе най-опасното място в Европа, защото само там в сила бе червен код.", "date": "2018.08.01", "title": "Червен код за жеги в Хърватия"}
{"url": "https://www.monitor.bg:443/bg/a/view/sybirat-pari-ot-imeto-na-fandykova-za-hora-v-zatrudneno-polojenie-140552", "text": "Фейсбук профил с името на столичния кмет Йорданка Фандъкова заблуждава за инициатива за финансово подпомагане на хората в затруднено положение. За измамата съобщи самата тя на оригиналната си страница в социалната мрежа. „Получих съобщения за фейсбук профил, направен от мое име, от който се изпращат лични съобщения до потребители на социалната мрежа. В тях се говори за инициатива за финансово подпомагане на хората в затруднено положение. Не мога да кажа със сигурност каква е целта на лицата, които разпространяват тази информация, но определено целят да заблудят хората, които ги получават“, написа кметицата. Фандъкова е сигнализирала ГДБОП с молба за проверка, така че да се предотвратят евентуални злоупотреби чрез използване на името й.", "date": "2018.08.01", "title": "Събират пари от името на Фандъкова за хора в затруднено положение"}
{"url": "https://www.monitor.bg:443/bg/a/view/blagoevgrad-v-treska-za-utreshnija-ilinden-140558", "text": "Благоевград е в треска за предстоящото отбелязване на 115-годишнината от Илинденско-Преображенското въстание. Утре в 17 часа министър-председателят Бойко Борисов и премиерът на Република Македония Зоран Заев заедно ще поднесат венец пред паметника на Гоце Делчев, който от 1955 година краси площад „Македония“. Днес преди обед цялото пространство около паметника беше основно почистено, монументът е дело на скулптора Крум Дерменджиев. Това ще бъде  второто съвместно отбелязване на годишнината, след подписването на Договора за приятелство, сътрудничество и добросъседство между България и Република Македония преди година. В церемонията ще вземат участие още вицепремиерът и министър на отбраната Красимир Каракачанов, както и вицепремиерът и министър на вътрешните работи на Република Македония Оливер Спасовски. Малко преди поднасянето на венци и цветята стотици представители на ВМРО – БНД ще пристигнат с шествие на площада, което ще бъде водено от евродепутата и зам.председател на организацията Ангел Джамбазки и от народния преставител от „Обединени патриоти“ Атанас Стоянов. Премиерът на република Македония Зоран Заев ще долети с хеликоптер в Благоевград директно от местността Мечкин камен над град Крушево, където всяка година на 2 август нашата западна съседка чества националния си празник. От няколко месеца площад „Георги Измирлиев“ пред кметството и Американския университет основно се ремонтира, затова посрещането на гостите ще бъде изцяло на площад „Македония“. Преди церемонията, в 15 часа двамата премиери Бойко Борисов и Зоран Заев ще имат неофициална среща на четири очи в зала, в близък до площада хотел. Отбелязването на годишнината от трагичното за българите от Македония и Тракия въстание ще продължи в Регионалния музей, а от 18:00 часа в кино „Синемакс“ е прожекцията да документалния филм „Помни войната 1915 -1918, сценарист и режисьор, на който филм е журналистката Мария Цветкова.", "date": "2018.08.01", "title": "Благоевград в треска за утрешния Илинден"}
{"url": "https://www.monitor.bg:443/bg/a/view/japan-tobacco-pridobi-ruski-proizvoditel-za-1-6-mlrd-140555", "text": "Japan Tobacco завърши сделката по придобиването на руската фирма „Донской табак“, се казва в съобщение на японската корпорация, производител на тютюневи изделия, цитирано от RNS. Договорът за покупко-продажбата бе подбисан в средата на март, се уточнява в него. От JT подчертават, че придобиването ще позволи на компанията да попълни увеличи броят на продуктите си в ниския ценови сегмент и да разшири мрежата си на пласмент в Русия. Федералната антимонополна служба на Русия (ФАС) одобри сделката, но задължи японците да информират властите при всяко планиране на увеличаване или намаляване на цените на тютюневите изделия с повече от 10% или в случая на намаляване на доставките на пазара със същия процент в течение на една година. Чуждите инвеститори са задължени още да мотивират тези свои стъпки.", "date": "2018.08.01", "title": "Japan Tobacco придоби руски производител за $1,6 млрд."}
{"url": "https://www.monitor.bg:443/bg/a/view/6800-lv-e-nagradnijat-fond-za-pluvnija-maraton-galata-varna-140549", "text": "6800 лева награден фонд ще си разпределят победителите в 78-то издание на най-стария плувен маратон Галата - Варна. Надпреварата стартира на 5  август в 9,30 чaсa от мостика на нос Галата, като състезателите ще финишират на буна №2. Разстоянието по права линия е около 4 500 метра, съобщиха организаторите. „Остават броени дни до 78-мия старт на това уникално спортно събитие. Благодаря на всички съорганизатори, които ни помагат – на Военноморските сили, на ПСК „Черно море“, ИА „Морска администрация“, БЧК, Гранична полиция, Морска гара, Медицинския център по спорта медицина, на Общинска полиция. Вярвам, че и тази година с общи усилия маратонът ще се проведе успешно. Надявам се да има повече участници от миналата година, когато в надпреварата се впуснаха над 320 души“, заяви кметът на Варна Иван Портних, който е и председател на организационния комитет. И тази година маратонът е отворен за всички граждани и гости на Варна от страната и чужбина, родени преди 2006 година. Сборният пункт за състезанието е на Морска гара в 6,30 часа. Записването ще става от 6,30 до 8,30 часа, а преди старта, състезателите ще преминат задължителен медицински преглед. За преплували дистанцията се считат всички, пристигнали на финала до 90 минути след първия финиширал. Награди ще се раздават до 6-то място. Почетена ще бъде паметта на големия наш маратонец Добри Динев, като от единия от военните катери хвърлят възпоменателен венец в морето. Ден по-рано, на 4 август, за втора поредна година ще се проведе и спортният форум „1000x1000“. Събитието няма състезателен характер и е своеобразна тренировка за големия маратон. Сборният пункт е плажната ивица под плувен комплекс „Приморски“ в 8 часа, а старта е от 10 часа. Миналата година участваха 130 души, припомнят от община Варна.  ", "date": "2018.08.01", "title": " 6800 лв. е наградният фонд за плувния маратон Галата – Варна"}
{"url": "https://www.monitor.bg:443/bg/a/view/54-godishnijat-petrichanin-krysto-shoshev-e-novijat-totomilioner-140541", "text": "   Днес по обед Захари Бахаров връчи чека на поредния тотомилионер в играта „Лото 6 от 47.“  54-годишният шофьор в гръцки цех, в южния град Кръсто Шошев е големият късметлия, който на 29 юли  спечели джакпота.  Шестте печеливши числа му донесоха печалбата от  2 милиона лева, с добавка от  къща, спортна кола и 10-дневна почивка за двама в Дубай. Щастливецът е осмият милионер в Национална лотария от началото на годината.  Той сподели, че участва в играта „Лото 6 от 47“ от години с едни и същи числа, завещани му от неговия баща. Всеки ден гледа тегленето на любимата си игра, а ако случайно го пропусне, задължително проверява дали не е изтеглена неговата комбинация. В късметлийската неделя Кръсто отново е бил пред телевизора. Сърцето му се разтупкало, когато  числата взели да излизат едно по едно и превърнали цялото му семейство в милионери.    „Чувството е прекрасно. Подсъзнателно съм вярвал, че рано или късно ще спечеля, уверено каза щастливецът. Когато се обадих в Англия, където децата ми учат и работят, а майка им в момента им е на гости първоначално не ми повярваха, че съм уцелил и шестте печеливши числа. Животът ни ще се преобърне на 180 градуса. Оттук нататък мисля, че ще бъде по-лек и по-добър“, казва късметлията. С парите Кръсто ще погаси кредитите си и ще помогне на децата си.  Планира да започне собствен бизнес, в който ще вложи част от парите.    Жена му Христина Шошева е дългогодишна учителка в петричката гимназия „Пею Яворов“, сина им Костадин в последния момент се отказа да пътува за България, за да сподели пред телевизията  с баща си радостта от печалбата: „Нека радостта сега си е само твоя“, казал по телефона на баща си. Семейството иначе живее в квартал „Дълбошница“ в Петрич.    Щастливецът Кръсто Шошев  спечели джакпота с фиш за 4 лева, пуснат в пункт на Национална лотария в Lafka, а късметлийските числа, които от дълги години е отбелязвал са 8, 19, 30, 33, 39 и 41.", "date": "2018.08.01", "title": "54-годишният петричанин Кръсто Шошев е новият тотомилионер"}
{"url": "https://www.monitor.bg:443/bg/a/view/zaloviha-kontrabandni-cigari-pri-dve-akcii-vyv-varna-140542", "text": "Заловиха контрабандни цигари при две акции във Варна, като при първата от тях служители на отдел „Митническо разузнаване и разследване“ в Митница Варна задържаха над 1400 кутии цигари без български акцизен бандерол в таен склад към магазин за хранителни стоки в кв. „Аспарухово“. Проверката в търговския обект е извършена на 28 юли. В самия магазин не са открити акцизни стоки без бандерол, но инспекторите забелязали от външната страна на сградата специално изградена метална стълба, водеща към покрива. След като се изкачили по нея, на тавана над магазина те открили импровизирано складово помещение, в което били намерени общо 1 436 броя кутии с цигари без български акцизни бандероли, укрити в торби и чували. Само 10 от кутиите, марка „ММ“,  са били облепени с чужд бандерол. Останалите 1 426  кутии от марките „Gold mount“, „Fast“, „Compliment“, „Business royals“, „Cooper“, „Marble“, „Fortuna blue“, „President“ и „Winston“ са без никакъв бандерол. Образувано е досъдебно производство по описа на Митница Варна. От „Икономическа полиция“ към ОД на МВР във Варна също съобщиха за  задържани  цигари без акцизен бандерол. Във вторник към 17,40 часа при извършена полицейска проверка на лек автомобил „Сеат“ с водач К.Г. (57 г.) от Варна, е установено, че на пода пред дясна предна седалка има 10 стека, с с 2 000 къса цигари от марката „Wall Street“, без акцизен бандерол. Мъжът е задържан за срок до 24 часа. Работата по документиране и доказване на извършеното престъпление продължава под надзора на прокурор от Районна прокуратура във Варна. По този случай също е образувано досъдебно производство.  ", "date": "2018.08.01", "title": "Заловиха контрабандни цигари при две акции във Варна "}
{"url": "https://www.monitor.bg:443/bg/a/view/ocenjavat-chetivnata-gramotnost-na-5-000-shestoklasnika-140545", "text": "5 000 ученици в 6 клас ще участват в оценяване, за да бъде определено разбират ли какво четат или каква е тяхната четивна грамотност. Това предвижда Планът за действие за 2018 г. в изпълнение на Националната стратегия за учене през целия живот за периода 2014 - 2020 година, който бе приет от Министерския съвет днес. Според определението на ЮНЕСКО, че под четивна грамотност следва да се разбира: „съвкупност от умения, включващи четене и писане, възприемане в техния социален контекст”, няма друг по-подходящ учебен предмет от български език и литература, в който да се изграждат тези умения. В областта на училищното образование и обучение планът предвижда и 2000 ученици да повишат своята информираност за Международното образователно изследване PISA 2018. 1300 учители ще участват в обучение, насочено към прилагане на различни методи за оценяване на учениците в контекста на PISA 2021. В областта на професионалното образование и обучение 2018г. основният фокус ще продължава да бъде връзката между образованието, обучението, ученето и нуждите на пазара на труда. Повече от 1100 безработни лица, предимно младежи, ще бъдат включени в стажуване и чиракуване, осигурено с финансиране от държавния бюджет. Такива възможности ще се предоставят и по ОП „Развитие на човешките ресурси“ 2014-2020 г. Чрез реализирането на още 70 паралелки за дуално обучение ще продължи да се повишава атрактивността и важността му сред учениците и техните родители, като ще се работи и за засилване ролята на бизнеса в него. В Плана са включени и приоритетни дейности, свързани с намаляване на относителния дял на преждевременно напусналите образователната система. Те са насочени към постигане на устойчиви резултати от функционирането на Механизма за съвместна работа на институциите по обхващане и включване в образователната система на деца и ученици в задължителна предучилищна и училищна възраст. Заложени са и допълнителни дейности по ограмотяване на 10 000 възрастни над 16 години е една от мерките. Благодарение на плана ще продължи осигуряването на условия за преход към функционираща национална система за учене през целия живот. Действията ще бъдат насочени към част от нейните основни инструменти: Европас, Европейския паспорт на уменията, кариерното ориентиране и др. За популяризиране на ученето през целия живот сред всички български граждани за четвърта поредна година ще бъдат организирани национални дни на учене през целия живот, в които се предвижда да вземат участие повече от 300 участници. Предвижда се да бъде извършена оценка на напредъка при постигането на целите в националната стратегия, свързани с реализиране на политиката за учене през целия живот. Оценяването на напредъка ще бъде осъществено в рамките на мащабен консултативен процес, извършен на областно и национално равнище.", "date": "2018.08.01", "title": "Оценяват 5 000 шестокласници дали разбират какво четат"}
{"url": "https://www.monitor.bg:443/bg/a/view/hljabyt-v-dobrudja-poskypna-140546", "text": "Хлябът в Добруджа започна да поскъпва. Първи цените вдигнаха браншовиците от Генерал Тошево и Каварна. „От днес увеличих цената на някои видове хляб, заради поскъпването на основната суровина – брашното”, обясни шефът на Регионалния съюз на хлебопроизводителите и сладкарите Тошко Няголов. Различните видове брашна са с нови, по-високи цени, от 23 юли. Поскъпването е между 8 – 13 процента, а цените на полузърнестите брашна – с 14 на сто. Различните мелнични комбинати имат различни цени на брашната, като разликата е 70-80 лева за тон. Цената на бялото брашно става 680 лева за тон, докато през миналата година беше под 600 лева за тон. В рамките на месец големите мелнични комбинати, които са на пазара в нашия регион, вдигнаха цените си с по сто лева на тон, коментира още Тошко Няголов. За месец – два, горивата поскъпнаха с 20 процента, електроенергията за регион Добрич е с най-голямо увеличение, като се добави и драстичното поскъпване на брашното – няма как да се задържи цената и на хляба. След като направил анализ на новите цени на тока, горивата и брашната, Няголов увеличил някои хлябове с 5 ст., други – с 10 ст., като поскъпването е между 7 и 9 процента. Според него, всички производители в Генерал Тошево са увеличили цените. Масовият бял хляб вече струва 1.00 – 1.10 лв за бройка. По 1.10 от вчера се продава и заводският хляб на Каварна, като поскъпването е с 10 ст. Засега в област Добрич няма друго поскъпване на насъщния, показа репортерска проверка. Големите хлебопроизводители, както и по-малките фурни запазват цената от 1.00 лв. за масовия бял хляб.", "date": "2018.08.01", "title": "Хлябът в Добруджа поскъпна"}
{"url": "https://www.monitor.bg:443/bg/a/view/porojni-dyjdove-v-rumynija-140550", "text": "Стотици дворове, градини, жилища и стопански постройки са наводнени, 50 дървета са съборени, а една жена от западния окръг Хунедоара е загинала в резултат на поройните дъждове и силния вятър в Румъния през последните 24 часа, съобщават световните медии. В сряда, цяла нощ пожарникари са изпомпвали вода от стотици наводнени жилища и мазета. В североизточния окръг Нямц властите са евакуирали временно няколко души заради опасност от наводнения. В окръг Хунедоара 71-годишна жена с двигателни проблеми е загинала, след като била отнесена от придошлата в двора й вода. Властите издадоха предупреждение за опасни метеорологични условия в 66 населени места в 25 окръга. Те съветват хората да не се приближават до бреговете на реки и да не прекосяват бързо течащи води.", "date": "2018.08.01", "title": "Поройни дъждове в Румъния"}
{"url": "https://www.monitor.bg:443/bg/a/view/rodnini-na-jertvi-na-pojarite-v-gyrcija-sydjat-vlastite-140557", "text": "Роднините на жена и мъж, загинали в горския пожар край Атина миналата седмица, са завели дело срещу държавните власти, пожарната служба и полицията във връзка със смъртта им, предаде Ройтерс. Двете жертви са загинали при опит да се спасят от смъртоносните пламъци, според делото. Телата им са били намерени на около 400 метра от дома им. Два дни преди пожара семейството празнувало сватбата на дъщеря си. Властите може да бъдат подведени под наказателна отговорност за непреднамерено убийство, причиняване на телесни повреди, излагане на смъртоносен риск и други, посочва цитираният източник. Гръцки прокурор разследва случая с пожара, който отне живота на над 90 души в крайбрежния град Мати и околностите му, и реакцията на властите в отговор на бедствието. Непосредствено след трагедията гръцки министри заявиха, че има индикации, че причина за пожара е бил палеж. Един човек бе задържан и разпитван във връзка със случая, заявиха полицейски представители. Междувременно стана известно, че гръцката консервативна опозиция иска оставките на директорите на службите за спешна помощ. Най-малко 93 души изгоряха и десетки други бяха ранени, когато се опитаха да избягат от огъня в град Мати, източно от Атина, на 23 юли. Появиха се обвинения издадена ли е била заповед за евакуация и задействали ли са се навреме спасителните служби. На фона на случващото бе съобщено, че гръцките власти възнамеряват да съборят 3 185 незаконни постройки в засегнатия от пожарите горския район и на морския бряг. Според експерти незаконното застрояване на територията допълнително е допринесло за големия брой на жертвите при природното бедствие в Атика. В същото време нов пожар предизвика тревога в Гърция. В село Каламаки на остров Закинтос избухна пожар, който според очевидци се състои от два огнени фронта, предаде агенция АНА. Избухналият пожар се разгаря от силните ветрове на острова. На мястото са изпратени голям брой пожарникари, които гасят огъня с помощта на хеликоптери. ЕК дава 37,5 млн. Евро на Атина за мигрантите Европейската комисия предостави на Гърция 37,5 милиона евро като извънредна помощ при разрешаването на проблеми на мигрантите, съобщи говорител на ЕК . Европейската комисия е отпуснала на Гърция допълнително 37,5 милиона евро по линия на Европейския фонд \"Убежище, миграция и интеграция\". Тези пари ще бъдат използвани за купуване на храни и медикаменти за мигрантите, както и за подобряване на инфраструктурата за прием и контрол на мигрантите, добави говорителката на ЕК.", "date": "2018.08.01", "title": "Роднини на жертви на пожарите в Гърция съдят властите"}
{"url": "https://www.monitor.bg:443/bg/a/view/iguain-zamrazi-transfera-si-140556", "text": "Нападателят на „Ювентус“ Гонсало Игуаин е охладил ентусиазма на тифозите на „Милан“ и за момента остава играч на торинския клуб, пишат италианските медии. Ел Пипита не е доволен от две условия по договора. Аржентинският стрелец настоява да бъде продаден на “росонерите”, а не преотстъпен, както желаят двата клуба. Другото разминаване е при параметрите при контракта на Гонсало с “Милан”. Голаджията претендира за годишна заплата от 9 милиона евро. За момента от “Сан Сиро” му предлагат 7,5 млн. и това не задоволява южноамериканския голов хищник. Както е ясно, „Ювентус“ спешно търси да продаде един от нападателите си, за да отвори място на голямата звезда Кристиано Роналдо. Смяташе се, че това ще е Пауло Дибала, но в крайна сметка аржентинецът по-скоро ще остане в тима и ще си партнира с Роналдо.", "date": "2018.08.01", "title": "Игуаин замрази трансфера си"}
{"url": "https://www.monitor.bg:443/bg/a/view/karamazov-sledi-otkradnat-jivot-prez-fotoobektiv-140554", "text": "Дни, след като клапата на шести сезон на медицинската драма „Откраднат живот“ щракна, актьорът Владимир Карамазов се разписа със серия от снимки „от кухнята“ на продукцията. Това стана ясно от фотоси, публикувани в социалните мрежи, от звезди на сериала, които отбелязват бившия водещ на „Сървайвър“ като автор на кадъра. И макар че към момента от екипа на „Откраднат живот“ не са повдигнали завесата дали звездата присъства на терен, то фенове вече лобират актьорът да получи роля и пред камерата. Това пък би била третата стиковка между Карамазов и Dream Team, след като той вече се разписа с участие в „Дървото на живота“ и „Дяволското гърло“, чиято премиера все още изчаква ред в Нова тв. Шестият сезон на „Откраднат живот“ ще въведе няколко нови персонажа в сюжета. Това са съпругата на доц. Банков – Ева, в чийто образ ще изгрее Ана Пападопулу и новият директор на болница „Свети Кирил“ - анестезиолога Асен – поверен на актьора Владо Пенев. Поредният шеф на лечебното заведение ще има директен конфликт с доскоро заемащия поста Банков, а за това загатва и публикация на Юлиан Вергов в социалните мрежи: „Много директори, много нещо“. „Посвещавам ролята си в „Откраднат живот” на втория съпруг на моята майка – професор Асен Бонев, който беше забележителен човек и лекар. Преподавал е дерматология на всички настоящи доктори“, разкри наскоро и Пенев. От промоснимки към следващия сезон става ясно, че сред основните сюжетни нишки за героя му ще бъде свързана и със сестра Жекова (Марта Вачкова). Междувременно историята в новите епизоди ще поеме щафетата след финала на „Критична точка“, под какъвто надслов премина предната порция серии на „Откраднат живот“. Сред любопитките, за които намекнаха и самите актьори, е фактът, че д-р Стаменова отново ще попадне в лапите на агресор. Линията около заминаването и повторното връщане на доц. Банков в „Свети Кирил“ също ще бъде поставена в акцент. Продуцентът Евтим Милошев разкри преди дни ,че снимачният екип се готви и за кратък отскок до Германия, където да заснеме необходимите за историята сцени.", "date": "2018.08.01", "title": "Карамазов следи „Откраднат живот“ през фотообектив"}
{"url": "https://www.monitor.bg:443/bg/a/view/vseki-treti-lev-harchim-za-hrana-140540", "text": "30 на сто от доходите си или почти всеки трети лев през миналата година българинът е похарчил за храна и неалкохолни напитки, като по този показател сме сред лидерите в ЕС, сочат данните на Евростат. По този показател страната ни е в компанията на Румъния, Латвия и Естония, където храната е най-високият показател в разходите за потребление на домакинствата. Второто по големина перо в разходите ни е поддръжка на жилището и за вода, ток, газ, отопление отиват около 15% от доходите ни. За транспорт и социални осигуровки отделяме около 7% от доходите си. За облекло и обувки, както и за обзавеждане и поддържане на дома си, а също и за алкохол и цигари - 4,2 на сто. За здравеопазване българинът е отделял 5,4%, за свободно време, културен отдих, както и за различни видове комуникации - по 4,4 на сто Следващи по важност разходи за европейците са били за \"ресторанти и хотели\" и \"отдих и култура\" с дялове от около 9%, отчита анализът. Най-голям е бил делът на разходите за дома във Финландия - близо 30%, Дания - 29%, Великобритания - 27%, Швеция и Франция - по 26%. Най-разточителни в харченето за ресторанти и хотели са били жителите на Малта - 19%, Кипър - 17% и Испания - 16%. Ситуацията при съседите ни е следната - в Гърция най-висок дял от 20% се харчат за поддръжката на дома, около 17% - за храна и 16% - за хотели и ресторанти. В Румъния най-значителни (подобно на България) са разходите за храна - 28 на сто, за дома се харчат около 22% от доходите на домакинствата, а трето най-голямо перо са разходите за транспорт - 12%. В структурата на общия доход на българина през 2017 г. най-висок относителен дял заема работната заплата - 54,5 на сто. Доходите от всички други социални трансфери (пенсии, обезщетения за безработни, добавки за деца и други социални помощи и обезщетения) формират около 30 на сто от общия доход на домакинствата у нас през 2017 г. Под данни на Евростат, през 2017 г. Дания е била най-скъпата държава-членка в перото за \"ресторанти и хотели\" - 51% над средното за ЕС, за \"храна\" - също 50% над средното за ЕС, за \"отдих и култура\" - 48 на сто над средното за ЕС. Ирландия пък е била най-скъпата държава-членка за алкохолни напитки и тютюневи изделия - 74 на сто над средното за ЕС. Люксембург е бил най-скъпата страна в ЕС за жилища, вода, електричество и газ – 63% над средното за ЕС. Гърция е била лидер по скъпотия за комуникациите - 54 на сто над средното за ЕС , а Швеция е била най-скъпа за \"дрехи и обувки\" - 34% над средното за ЕС, отчита още анализът на Евростат.", "date": "2018.08.01", "title": "Всеки трети лев харчим за храна"}
{"url": "https://www.monitor.bg:443/bg/a/view/syrbija-vyvejda-zadyljitelna-upotreba-na-kirilicata-140543", "text": "Сръбското правителство ще формира съвет за сръбския език, чиято работа ще бъде да се грижи за спазването на служебната и обществена употреба на кирилицата, пише белградският вестник \"Вечерне новости\". Съветът ще има девет членове, които паралелно с Комисията по стандартизация на сръбския език ще се грижат за нормирането, развитието и защитата на официалните език и азбука. Предложението, направено от министерството на културата на Сърбия, трябва да се приложи с изменение и допълнение на закона за официална употреба на езика и азбуката. Според него цялостната комуникация на държавните, областните и органите на местното самоуправление трябва да бъдат задължително на сръбски език и на кирилица. Същото се отнася и за образователните и научните институции, както и за медиите с държавен капитал, а също и за електронните медии. Предложеният закон определя латиницата като помощна азбука и ако нещо се пише на двете писма, кирилицата задължително е с предимство. Ако институциите, които имат задължението да използват кирилицата, нарушат това предписание, отговорното лице ще бъде наказано с глоба от 5000 до 100 000 динара /42,35 евро до 847 евро/. Глобата за фирма, която изпише на латиница името на стока и услуга, упътване за употреба, декларация или гаранционен лист, ще бъде от 500 000 до милион динара /8470 евро/. Междувременно сръбският министър за европейската интеграция Ядранка Йоксимович заяви, че едва ли Сърбия ще може до края на годината да отвори преговорна глава 31, която се отнася до външната политика, сигурността и отбраната, и причина за това е блокадата от страна на Литва поради отношенията между Белград и Москва. Йоксимович каза по този повод, че \"трябва да се разбере, че при оценката на всеки въпрос от значение за външната политика и сигурността членките изхождат от собствените си национални интереси и поставят въпроса на ниво обща политика на ЕС. От страната кандидат се очаква до членството си в съюза постепенно да хармонизира външната си политика и политиката на сигурност с тази на ЕС\". На този фон лидерът на партия Нова Сърбия Велимир Илич обяви, че ще съди президента Александър Вучич за това, че постоянно всява паника и плаши гражданите с конфликти, съобщава вестник \"Данас\". Вучич го направи и с изявлението, че ще трябва да защитаваме Вране, ако не бъде решен статутът на Косово, каза Илич на пресконференция. \"Вучич се държи много странно, защото като президент заявява, че трябва да дадем всичко, което искат от нас, уж за да няма война\", каза лидерът на Нова Сърбия и окачестви това като срамно. Вучич всеки ден повтаря, че всичко е изгубено що се отнася до Косово, каза Велимир Илич и нарече това \"управление чрез страх и натиск\".", "date": "2018.08.01", "title": "Сърбия въвежда задължителна употреба на кирилицата"}
{"url": "https://www.monitor.bg:443/bg/a/view/kabinetyt-otpusna-blizo-111-mln-lv-za-obshtinite-140544", "text": "110,9 млн. лв. ще получат допълнително общините за тази година, реши Министерският съвет. Отделно 358 хил. лв. ще бъдат дадени за ремонт и довършителни дейности на храмове във Варна и Русе. Столицата ще получи 15 млн. лв., с които ще се подпомогне строителството на третия лъч на метрото. В пловдивската хазна пък ще влезнат допълнителни 9 млн. лв. за изграждането или обновяване на художествени галерии, кина и зали за временни експозиции, ще бъде обновен и площад „Централен“ и прилежащите към него културни пространства. Градът под тепетата догодина ще бъде културна столица на Европа. На редица други общини ще бъдат раздадени средства, които са предназначени приоритетно за ремонт на улична мрежа и за реализиране на редица инфраструктурни проекти.", "date": "2018.08.01", "title": "Кабинетът отпусна близо 111 млн. лв. за общините"}
{"url": "https://www.monitor.bg:443/bg/a/view/dyshterjata-na-majkyl-dyglas-go-mislila-za-sladkar-140548", "text": "Дъщерята на звездната двойка Майкъл Дъглас и Катрин Зита-Джоунс – Карис, не знаела какво работи баща й докато расте. Макар той да е в апогея на кариерата си при раждането на момиченцето, тя  вярвала, че той изкарва прехраната си с правене на палачинки. „Мислих си, че баща ми е професионален готвач на палачинки.Не знаех, че е актьор. Честно!“, заяви тя пред сп. Town & Country‘s, като това е и първата й корица, а компания за фотосесията й прави звездата от „Маската на Зоро“. Карис сподели още, че й е трудно да пробие като актриса, тъй като всеки я сравнява с родителите й. „Мисля, че това, което най-много ме тревожи е, че хората не мислят, че работя здраво, а че всичко ми се дава наготово“, допълни 15-годишната красавица. Наследничката на киновеличията придоби широка популярност преди няколко месеца, след като се появи на модно събитие на бранда Dolce & Gabbana в Ню Йорк и се превърна в сензацията на вечерта. Причината - много от феновете отбелязаха, че е малко копие на Катрин Зита-Джоунс.", "date": "2018.08.01", "title": "Дъщерята на Майкъл Дъглас го мислила за сладкар"}
{"url": "https://www.monitor.bg:443/bg/a/view/pusnaha-na-svoboda-chetirimata-ot-pusi-rajyt-140538", "text": "Руската полиция освободи в сряда окончателно четиримата участници в протестната пънк група Пуси Райът, арестувани на 30 юли, веднага след като бяха пуснати от затвора след 15 дни зад решетките - присъда заради протестната им проява на финала на световното футболно първенство, предаде АФП. След продължили цял ден заплетени юридически процедури Олга Пахтусова, Вероника Никулшина и Олга Курачева, както и Пьотр Верзилов бяха освободени рано сутринта в сряда, сочи пост, качен от Верзилов в Туитър. Той добавя и снимка на четиримата, танцуващи с усмивки на уста пред полицейски участък точно след излизането си на свобода. Четиримата прекараха две седмици в затвора, след като се втурнаха на терена с полицейски униформи и за кратко прекъснаха мача между Франция и Хърватия на 15 юли в Москва. Забранено им бе също да посещават спортни и други масови прояви в продължение на три години, наложени им бяха и глоби. Групата Пуси Райът заяви, че постъпката й е протест срещу широките правомощия на полицията с искане за реформи и за освобождаване на политическите затворници в Русия. В понеделник, щом четиримата бяха освободени, полицията ги арестува отново с обвинението, че са организирали неразрешен протест и не са се подчинили на силите на реда. За това нарушение руският закон предвижда наказание до 25 дни затвор. Московският съд, който трябваше снощи да разгледа случая, отказа обаче да започне заседание и върна документите на четиримата активисти в полицията, съобщи говорител на тази инстанция. Пънкарите обаче ще трябва в петък отново да се явят в участъка. Миналия месец Европейският съд за правата на човека (ЕСПЧ) постанове, че Русия е извършила \"многобройни нарушения\", осъждайки на затвор други три млади жени от Пуси райът, които се опитаха да изпълнят песни срещу Путин в московски катедрален храм през февруари 2012 г. Тъжителките - Мария Альохина, Надежда Толоконникова и Екатерина Самуцевич, са били подлагани на унижения по време на процеса, реши съдът в Страсбург, според който Москва нарушава свободата на изразяване. През 2012 г. трите бяха осъдени за \"хулиганство, мотивирано от религиозна омраза\". ЕСПЧ задължи Руската федерация да им изплати общо 37 000 евро обезщетение за морални вреди и още 11 760 евро за съдебни разноски.", "date": "2018.08.01", "title": "Пуснаха на свобода четиримата от Пуси райът"}
{"url": "https://www.monitor.bg:443/bg/a/view/robot-pravi-burgeri-140537", "text": "Американската компания \"Криейтър\" със седалище в Сан Франциско е разработила роботизиран комбайн, предназначен за приготвяне на бургери по поръчка, съобщи Си Ен Би Си. Новаторската машина ще бъде пусната в експлоатация през септември. Комбайнът е оборудван с 20 различни компютъра, 350 сензорни датчика и 50 изпълнителни механизъма. Той ще работи в напълно автоматизиран режим. Автоматът ще изпича до желаната степен месото или каймата, а след това на лентов конвейер ще бъдат добавяни останалите съставки, пожелани от клиента. Те се съхраняват в нарязан вид в различни контейнери към комбайна. Приготвянето на един бургер ще отнема 5 минути и ще струва само 6 долара. Цената е значително по-ниска от сегашната между 12 и 16 долара, нужна за направата на един бургер в заведенията за обществено хранене в САЩ. Обслужващият персонал ще се включва само при приемането на поръчката, попълването на запасите на робота и при доставянето на готовия продукт на клиента.", "date": "2018.08.01", "title": "Робот прави бургери"}
{"url": "https://www.monitor.bg:443/bg/a/view/lidl-s-nagradi-za-naj-luboznatelnite-uchenici-140532", "text": "На прага на новата учебна година Lidl стартира играта „Back2School. Всичко е 6!“ за най-любознателните и нетърпеливи да се върнат в класната стая малчугани и в подкрепа на родителите в грижата им за техните деца. Желаещите да участват трябва да преминат през поне едно от трите предизвикателства – „Приготви раницата“, „Избери дрехи“ или „Сложи храна“ в специализирана подсекция на сайта www.lidl.bg/school. След успешно завършване на съответната игра потребителите ще могат да се включат в томбола с примамливи награди – един ваучер за езикова ваканция в чужбина на стойност 4000 лв., два ваучера на стойност 500 лв. и три ваучера на стойност 300 лв. Един от печелившите ще получи езиковата ваканция с продължителност от 2 седмици по език по избор. Обучението може да бъде на един от следните езици: английски, немски, френски или испански и ще бъде съобразено с езиковото ниво на курсиста. Късметлията ще може сам да посочи и в коя от следните държави да се проведе обучението: Великобритания, Малта, Германия, Франция или Испания, в зависимост от предпочетения от него език. Курсистът ще бъде настанен в общежитие или приемно семейство. Ще му бъде подсигурена храна на ежедневна база за целия период на обучението и забавления според програмата на съответното приемно учебно заведение. Ваканцията е подходяща за деца над 8 години и няма горна възрастова граница. Пътните разходи и здравната застраховка също се поемат изцяло от Лидл България. Играта „Back2School. Всичко е 6!“ продължава до 19 август, включително. Всеки потребител може да се регистрира по веднъж във всяко едно от трите предизвикателства и може да участва в томболата за наградите с 3 регистрации с един и същ имейл. Участието в играта не е обвързано с покупка в магазините на Lidl. Късметлиите ще бъдат изтеглени на случаен принцип измежду всички регистрирали се и ще бъдат обявени на страницата www.lidl.bg/school на 20 август 2018 г. Освен възможност за забавление и примамливи награди, всички посетители на подсайта ще могат да се запознаят както с най-актуалните седмични продуктови оферти за ученици, така и с полезни съвети и истории, свързани с първия учебен ден.", "date": "2018.08.01", "title": "Lidl с награди за най-любознателните ученици"}
{"url": "https://www.monitor.bg:443/bg/a/view/karanikolov-s-nov-zamestnik-po-politicheskata-programa-140531", "text": "Икономическият министър Емил Караниколов ще разшири политическия си кабинет с още един заместник. Освен сегашните двама – Лъчезар Борисов и Александър Манолев, в екипа ще бъде назначен още един помощник. Решението взе днес правителството след изменения в в Устройствения правилник на Министерството на икономиката. Увеличението на заместниците на Караниколов ще бъде за сметка на числеността на Общата администрация и респективно числеността на дирекция „Финанси и управление на собствеността“. Новият заместник-министър ще подпомага осъществяването на политическата програма на правителството в областта на икономиката, при разработването на проекти на нормативни актове и при изпълнението на многофункционалните му правомощия. Предвидено е и отмяна и заличаване на текстове по отменения Закон за предотвратяване и установяване на конфликт на интереси, което ще осигури съответствие на Устройствения правилник на Министерството на икономиката със Закона за противодействие на корупцията и за отнемане на незаконно придобитото имущество (ЗПКОНПИ), става още ясно от съобщението на МС.", "date": "2018.08.01", "title": "Караниколов с нов заместник по политическата програма"}
{"url": "https://www.monitor.bg:443/bg/a/view/avstralija-zabranjava-seksa-mejdu-profesori-i-studenti-140530", "text": "Австралийски университети ще забранят със закон сексуалните взаимоотношения между студенти и преподаватели, съобщи news.au. Това се случва в разгара на множество секс скандали, свързвани с духовното съсловие и управляващи министри. За изминалата година всеки втори студент в Австралия е бил жертва на сексуално насилие, сочи доклад на Комисията по правата на човека. Всеки пети пък е бил докосван без позволение на събитие, организирано от университета или в рамките на университетска собственост. Организацията-майка на университетите в Австралия Universities Australia даде насоки на академичните институции как да се преборят със сексуалното насилие. Кампанията се казва Respect. Now. Always. ( от англ. „Респект. Сега. Завинаги.“) и предлага цялостна забрана за секса между студенти и всички представители на академичната общност в съответния университет. Една от причините е, че може да се създаде дисбаланс между практикуващите, конфликт на интереси. Разбира се, в препоръките към университетите пише и че връзките между обучаващ и обучаван са неетични и „никога не са уместни“. Наказанието, ако връзката е разкрита, е прекратяване на академичния контакт между двете страни. Ако законът бъде приет, забраната ще достигне студентите в степени от висшето им образованието. Засега мерките са препоръчителни, а не задължителни.  ", "date": "2018.08.01", "title": "Австралия забранява секса между професори и студенти"}
{"url": "https://www.monitor.bg:443/bg/a/view/us-posolstvoto-v-london-razprodava-toaletna-hartija-neupotrebjavana-140529", "text": "Американското посолство в Лондон предлага на търг излишните си запаси от тоалетна хартия на много изгодна начална цена, съобщава в. \"Индипендънт\". Над 1000 рула тоалетна хартия търсят купувач, като за тях вече са постъпили 21 заявки в интернет. При това цената на хигиенните продукти е под пазарната - на аукциона са предложени 152 британски лири за лота, докато в магазина същото количество би струвало 485 паунда. От посолството на САЩ в британската столица уточняват, че подобни търгове се провеждат всяка година. Това позволява на дипломатите да припечелят малко пари, освобождавайки се от ненужни вещи в мисията. Тоалетната хартия е само част от предлаганите артикули на аукциона. Изложени са 41 лота, сред които фигурират 11-годишен автомобил \"Волво\", циркуляр, прахосмукачки и повредена камера.", "date": "2018.08.01", "title": "US посолството в Лондон разпродава тоалетна хартия (неупотребявана)"}
{"url": "https://www.monitor.bg:443/bg/a/view/prebroiha-nad-24-hiljadi-bezdomni-kucheta-v-stranata-140533", "text": "24 194 бездомни кучета се скитали из страната през изминалата година. През 2016 г. уличните псета са били с 1660 повече. Това стана ясно от приетия от Министерския съвет отчет за изпълнение на общински програми за овладяване на популацията на безстопанствените кучета. От него се разбира, че само петнадесет от общо 265 общини нямат приети общински програми за овладяване популацията на уличните псета. Регистрираните приюти в страната са 47. В областите Бургас, София град, Стара Загора и Русе е най-голям процентът на осиновени кучета.", "date": "2018.08.01", "title": "Преброиха над 24 хиляди бездомни кучета в страната"}
{"url": "https://www.monitor.bg:443/bg/a/view/unajted-planira-smjana-na-maurinio-sys-zidan-140536", "text": "Уволнението на Жозе Моуриньо от „Манчестър Юнайтед“ изглежда все по-реално. Мениджърът продължава да налива масло в огъня и да критикува ръководството дори след победата над „Реал“ (Мадрид) с 2:1 на International Champions Cup. „Червените дяволи” поведоха с голове на Алексис Санчес в 18-ата и Андер Ерера в 27-ата минута, а Карим Бензема върна едно попадение за „Белия балет” в 45-ата минута. „Този мач не променя нищо. Не работих за това да подготвя отбора си за бъдещето в Премиър лийг, а просто се опитвах да постигна най-добрия резултат\", заяви Моуриньо, намеквайки за пореден път, че не разполага с играчите, които иска. Поведението на португалеца засили още повече слуховете за негово уволнение, като в британските медии изплува и първото голямо име, към което босовете на „Юнайтед“ ще се обърнат за заместник на Специалния. Според „Сън“, който се позовава на източници от „Олд Трафорд\", това ще бъде Зинедин Зидан. Французинът е свободен, след като в началото на лятото реши неочаквано сам да напусне „Реал\" (Мадрид). Според \"Сън\" от \"Олд Трафорд\" имат списък с високопрофилни треньори, които в момента са свободни, и първи в него е именно 46-годишният Зидан, който изведе „Реал“ до три поредни трофея в Шампионската лига. Таблоидът напомня, че ситуацията е била подобна и по време на последния сезон на Луис ван Гаал в „Манчестър Юнайтед“. Тогава именно Моуриньо вече бе свободен да заеме неговото място. В друг двубой от International Champions Cup „Рома“ победи „Барселона“ с 4:2 . Каталунците на два пъти повеждаха в резултата, но „вълците” изравняваха, а накрая стигнаха и до пълен обрат. Мачът ще се запомни и с факта, че Малком, който бе ябълката на раздора между тези два отбора на трансферния пазар, се разписа във вратата на италианците в 49-ата минута. Преди това Алкантара откри в 6-ата, а Ел Шаарауи изравни в 35-ата. Другите попадения в мача бяха дело на Флоренци в 78-ата, Кристанте в 83-ата и Пероти от дузпа в 86-ата минута. „Тотнъм“ също се поздрави с успех над „Милан“ с минималното 1:0. Точен за лондончани бе Жорж-Кевин Нкуду в 47-ата минута.", "date": "2018.08.01", "title": "„Юнайтед“ планира смяна на Моуриньо със Зидан"}
{"url": "https://www.monitor.bg:443/bg/a/view/mlad-pluvec-podobri-23-godishen-rekord-na-felps-140518", "text": "10-годишният плувец Кларк Кент Апуада подобри 23-годишен рекорд на олимпийския медалист Майкъл Фелпс. „Супермер“, както го наричат приятелите му, преплува 100 метра бътърфлай за 1:09:38 ч. по време на „ Far Western Long Course Championship“ в родната му Калифорния. Досегашният рекорд от 1:10:48 ч. 33-годишния Фелпс постави на същото състезание през 1995г. Младият Кларк подобри 23-годишното му постижение с повече от секунда. „Бях толкова мотивиран. Бях много щастлив и облекчен, че успях да постигна рекорда“, сподели след състезанието бъдещият олимпийски медалист. Майката на Кларк разказала, че още на седем години след като е видял, че Феплс е поставил рекорд в това състезание, се е заканил да го подобри.", "date": "2018.08.01", "title": "Млад плувец подобри 23- годишен рекорд на Фелпс"}
{"url": "https://www.monitor.bg:443/bg/a/view/borisov-i-zarev-zaedno-za-godishninata-ot-ilindensko-preobrajenskoto-vystanie-140535", "text": "Премиерът Бойко Борисов и македонският му колега Зоран Заев ще отбележат заедно утре 115-годишнината от Илинденско-Преображенското въстание. Двамата лидери ще участват в церемонията по полагане на венци и цветя на паметника на Гоце Делчев на площад „Македония“ в Благоевград. Това ще е второто съвместно отбелязване на годишнината, след подписването на Договора за приятелство, сътрудничество и добросъседство между България и Македония преди година. В церемонията ще вземат участие и вицепремиерът и министър на отбраната Красимир Каракачанов, както и вицепремиерът и министър на вътрешните работи на Македония Оливер Спасовски.", "date": "2018.08.01", "title": "Борисов и Заев заедно за годишнината от Илинденско-Преображенското въстание"}
{"url": "https://www.monitor.bg:443/bg/a/view/zatapvat-bulevardi-v-sofija-s-udyljavane-na-bus-lentite-140527", "text": "Бус лентите по столични булеварди ще стигат до стоп линията на кръстовищата. Първата такава лента ще бъде по бул. „Васил Левски“ от Софийския универститет до \"Патриарх Евтимий\", съобщи зам.-кметът по транспорт Евгени Крусев, който провери ремонтът на централната улица. Предстои да се преработят трасетата на рейсовете и по бул. „Сливница“, „Данаил Николаев“ и „Цариградско шосе“. Нова бус лента ще бъде изградена и по бул. „Евлоги и Христо Георгиеви“ в отсечката между „Черни връх“ и бул. „Драган Цанков“, като тя ще бъде направена само в посока националния стадион. „На бул. „Васил Левски“ решихме да се направи бус-лента, защото тук минават повечето от тролейбусните линии в столицата – общо 5, както и автобуси. Закъсненията, които се трупат от градския транспорт в отсечката от кръстовището на Ректората до ул. „Граф Игнатиев“ са средно около 7-8 минути. Нашата цел е да се даде приоритет на градския транспорт“, обяни Крусев. Нововъденията са във връзка с приети в края на 2017г. изменения на Наредба № 2 за планиране и проектиране на комуникационно-транспортни системи в урбанизираните територии, които дават възможност за обособяването на \"споделени бус ленти\", чрез които да се постигне непрекъсваемост на лентата и същевременно да се решат вливанията и отливанията от уличното платно на автомобилите. Това означава, че бус лентите могат вече да са непрекъснати - стигащи до стоп линията на кръстовищата регулирани, чрез светофарни уредби, като автомобилите извършващи десен завой, ще могат да го извършват от бус лентата. Същевременно обаче е строго забранено движението на автомобили от бус лентата с посока на движение направо. Зам.-кметът припомни, че в момента се прави скоростното трасе по „Константин Величков“, като там се изграждат перони за споделеното трасе между трамваи и автобуси. Това ще бъде първото за София обособено трасе само за градски транспорт. Всички спирки ще бъдат с перони и ще се пресича чрез светофарно регулиране. Самото трасе ще бъде ограничено с бетонови делинеатори, които да бъдат по-устойчиви. Вече са изградени пероните на спирка „Парк Св. Петър и Павел“. Средно с около 5 дни се забавят ремонтните дейности в столицата заради честите валежи. Това каза зам.-кметът Евгени Крусев и допълни, че общината има за цел до 15 септември повечето обекти да бъдат завърши. Той уточни, че при хубаво време стороителите имат мобилизация да наваксат изоставането. Ремонтът на ул. „Граф Игнатиев“ със сигурност ще продължи и след започване на учебната година. „В момента движението по ул. „Солунска“ между бул. „Витоша“ и ул. „Ангел Кънчев“ е възстановено. Всички ремонти, които са по бул. „Васил Левски“, по бул. „Христофор Колумб“, по Източната тангента и бул. „България“ ще бъдат приключени до първия учебен ден“, обеща Крусев.", "date": "2018.08.01", "title": "Стесняват булеварди в София с удължаване на бус лентите"}
{"url": "https://www.monitor.bg:443/bg/a/view/poveche-gorski-shte-gonjat-brakonierite-140534", "text": "Нови инспектори ще бъдат назначени в агенцията по горите. С решение на правителството от днес общата численост на агенцията се увеличава с 5 щатни бройки. „С повечето горски инспектори ще се засили контролът по стопанисване, ползване и опазване на горските територии”, се казва в съобщението до медиите. С правителственото постановления се променят и наименованията на две дирекции, структурата и числеността им, създава се и нова дирекция. Съгласно Закона за горите, за нуждите на държавната политика за развитие на горския сектор се провежда национална инвентаризация на горските територии. Новата дирекция „Инвентаризация и планиране“ ще организира изработването на плановете за ловностопанските дейности и за дейностите по опазване от пожари, ще контролира изработването на планове и програми за горските територии.  ", "date": "2018.08.01", "title": "Повече горски ще гонят бракониерите"}
{"url": "https://www.monitor.bg:443/bg/a/view/salah-se-razpisa-na-shal-na-cska-140526", "text": "Не е за вярване, но е факт. Голямата звезда на Египет и „Ливърпул“ Мохамед Салах се подписа върху шал на ЦСКА. Снимките бяха разпространени от българина Кристиан Томов – голям фен на „армейците”, който живее в САЩ. Именно там „мърсисайдци” бяха на подготовка, където изиграха няколко мача. След един от тях, на излизане от стадиона, нападателят е започнал да раздава автографи. Към него са били подадени няколко фенски артикула, един от които на „червените” от стадион „Българска армия”, съобщи Блиц. „Салах да докосне шал на ЦСКА и да го разпише. Това е прекрасно! И дано да донесе късмет на нашия отбор”, коментират разпалено в социалните мрежи привърженици на българския тим.", "date": "2018.08.01", "title": "Салах се разписа на шал на ЦСКА"}
{"url": "https://www.monitor.bg:443/bg/a/view/starijat-koncesioner-shte-prodylji-da-stopanisva-ujnija-plaj-na-kiten-140520", "text": "Концесионер на южния плаж на курорта Китен ще продължи да го стопанисва. Фирмата „Атлиман 2“ ЕООД е определен за арендатор на морската ивица след проведен конкурс. Договорът за концесия е 10 години. За целия срок но контракта фирмата се задължава цената за чадър да е в размер до 7 лв. с ДДС, а цената за шезлонг - до 7 лв. с ДДС в зоната за платени плажни принадлежности на морския плаж. Размерът на концесионното плащане за всяка календарна година от срока на концесията е определен съгласно приетата от Министерския съвет Методика за определяне на минималния размер на концесионното плащане за морските плажове и предложения от концесионера размер на отчисленията от базата за изчисляване размера на концесионното плащане в размер на 7.20 на сто без ДДС. Размерът на годишното концесионно плащане за първата година от срока на концесията е в размер на 187 722,41 лв. с ДДС. Предложени са инвестиции за организация на спортно-развлекателните дейности на морския плаж в размер на 33 240 лв. с ДДС за срока на концесията. Собственик на фирмата е Борислав Желязков, близък до убития бос на ВИС-2 Георги Илиев.", "date": "2018.08.01", "title": "Старият концесионер на плаж \"Китен-юг\" ще продължи да го стопанисва "}
{"url": "https://www.monitor.bg:443/bg/a/view/pochivkata-na-modrich-razbuni-duhovete-140522", "text": "Докато „Интер“ се бори за подписа на суперзвездата на Хърватия Лука Модрич, той реши да си почине от футбола. Халфът на „Реал“ (Мадрид )се отдаде на романтична ваканция със съпругата си Ваня Боснич. Двамата бяха забелязани на яхта в италианския курорт Порто Черво. Според медиите на Ботуша обаче едва ли това е съвпадение. Присъствието му на Апенините още повече разпали слуховете за гръмкия трансфер в „Интер“. Ако това стане факт, Модрич ще бъде втората голяма звезда, напуснала „Реал“ (Мадрид) преди началото на сезона. Наскоро от тима си тръгна Кристиано Роналдо, който облече екипа на „Ювентус“. Лука Модрич беше част от Хърватия на световното първенство в Русия, което завърши в средата на юли. Той получи \"Златната топка\" за играч №1 на Мондиала. В същото време превърналия се в антигерой по време и след мондиала Месут Йозил се радва на любовта на турския модел и актриса Амине Гюлше. Красавицата още веднъж се обясни в любов на футболиста по изключително романтичен начин. Гюлше, която постоянно намира начин да подкрепя своя любим, дори понякога от разстояние, отново го трогна с мил жест. Мис Турция Свят 2014 публикува романтична снимка в профила си в социалната мрежа Инстаграм, на която образува сърце с пръсти, посветено на звездата на „Арсенал“. Зеленооката хубавица, която е родена в Швеция, пусна и няколко кратки клипчета в профила си, от които личи, че се наслаждава на морски приключения. Не става ясно обаче дали компания й прави немският халф или е предпочела да бъде в приятелски кръг. Месут Йозил и Амине Гюлше са заедно от 2017 година, но дълго време не даваха гласност на връзката си. В последните няколко месеца двамата често си позволяват да привличат вниманието в Инстаграм с общи снимки, под които никога не липсват коментари \"Обичам те\".", "date": "2018.08.01", "title": "Почивката на Модрич разбуни духовете"}
{"url": "https://www.monitor.bg:443/bg/a/view/mladojenci-tyrsjat-operator-za-pyrvata-brachna-nosht-140521", "text": "Държащи на пълно документиране на спомените от сватбата си младоженци от Великобритания търсят в интернет оператор, който трябва да увековечи не само церемонията и партито след нея, но и определено най-важния (за мнозина) момент – първата брачна нощ. Обявата е публикувана в сайта Bark.com. Младоженците предлагат на въпросния смелчага с операторски умения хонорар от 2000 паунда, пише в. \"Сън\". Както е известно обикновено операторите, специализирани в заснемането на венчавки, увековечават само церемонията и купона по този случай и в това няма нищо странно, защото първата брачна нощ обикновено не е сред записите, които младоженците обичат да гледат в годините на брака си с просълзени очи. Подалите обявата очевидно не мисли по този начин. „Наясно сме, че желанието ни е малко странно, но наистина не искаме да забравим нито един момент от този важен за нас ден и нощта след него и именно по тази причина искаме да имаме всичко на запис“, обясняват екстравагантните бъдещи съпрузи. В условията им е включено и желанието записът да си остане само за тях, а не да се озове в нечие портфолио. Двойката се била сгодила още през 2016 година и желаела да заснеме т. нар. консумиране на брака си. Любопитен също така е и фактът, че досега никой не е изявил желание да застане зад камерата в този интимен за тях момент след венчавката им през септември и по някакъв начин да се превърне в непосредствен участник в празничното съвкупление. Двамата бъдещи младоженци вече са намерили професионалист, който ще снима в деня на сватбата. Той обаче е отказал да им „свети“ през първата брачна нощ с обяснението, че няма да се чувства удобно. Според обявата операторът ще трябва да започне работа към 01:00 часа в сватбената нощ и да приключи към 03:00 часа. Новобрачните държат филмът да изглежда абсолютно професионално, така че предварително ще трябва да бъдат нагласени светлините и разположението на камерата или камерите в спалнята. Сватбеният клип трябва да съдържа неподвижни и живи кадри от събитието.", "date": "2018.08.01", "title": "Младоженци търсят оператор за първата брачна нощ"}
{"url": "https://www.monitor.bg:443/bg/a/view/pomoshti-za-2900-deca-bez-pensija-140519", "text": "Около 2900 деца, които нямат право на наследствена пенсия от починал родител, от другата година ще могат да получат нови месечни семейни помощи, изплащани от държавния бюджет. Това съобщи социалният министър Бисер Петков след като правителството прие промени в Закона за семейни помощи за деца. Новата помощ ще се предоставя на другия родител или на настойника, който отглежда детето. \"По разчетите, които са направени, от социалната помощ, която предлагаме, потенциално могат да се възползват 5600 деца\", посочи министърът. В момента приблизително 2700 деца получават персонални пенсии от Държавното обществено осигуряване, като въпрос на техен избор е дали ще се възползват от новата помощ или ще продължат да получават персонална пенсия, защото отпуснатите до края на годината персонални пенсии ще продължат да се изплащат. Новата семейна помощ ще бъде по-висока като размер от сегашната персонална пенсия за сираци, която е 113 лв., оповести Бисер Петков. Помощта ще се дава до навършване на 18-годишна възраст, а ако детето учи - до завършване на средно образование, но не повече от 20-годишна възраст. Ако детето е завършило средното си образование преди пълнолетие помощта ще продължи да се предоставя до навършването й. Предвижда се и възможност за получаване на новата помощ от семействата на роднини или близки, при които е настанено дете, когато семейството не получава месечна помощ за отглеждането му съгласно Закона за закрила на детето. Според Кодекса за социално осигуряване право на месечна наследствена пенсия имат децата, чиито родители имат поне 3 г. или 5 г. осигурителен стаж, в зависимост от възрастта, на която са починали. Децата с един жив родител, които не отговарят не тези условия могат да получават персонални пенсии. За тази цел доходът на член от семейството обаче не трябва да надвишава 75 лв.", "date": "2018.08.01", "title": "Помощи за 2900 деца без пенсия"}
{"url": "https://www.monitor.bg:443/bg/a/view/budjetnijat-izlishyk-e-nad-2-mlrd-lv-140510", "text": "Бюджетният излишък е над 2 млрд. лв. към края на юни. Това стана ясно в началото на правителственото заседание. Премиерът Бойко Борисов уточни, че приходните агенции работят добре. “Добър е бюджетният излишък, така че ще можем да затворим добре годината с направените разходи и да преизпълним плана”, отбеляза министър-председателят и допълни, че преди години и половина, когато са поели управлението, е имало 3,7 дефицит - с маса плащание и без обезпечения. От своя страна зам.-министъра на финансите Росица Велкова съобщи, че за  юли излишъкът е близо 310 млн. лв. Борисов заяви още, че службите работят добре в борбата с корупцията и контрабандата. Той припомни, че външният дълг също е рекордно нисък от 24%. “Това е за тези, които казват, че сме задължили държавата за следващите поколения, а то е точно обратното”, заключи премиерът.", "date": "2018.08.01", "title": "Бюджетният излишък е над 2 млрд. лв."}
{"url": "https://www.monitor.bg:443/bg/a/view/pochina-skitnik-grymnat-na-pytja-140512", "text": "Бездомник, който беше прострелян на околовръстното шосе на Велико Търново преди месец, е починал в местната болница. На 29 юни между скитника и друг, по-млад от него мъж, избухва скандал. По-младият набеждава клошаря, че му е откраднал вещи, а той от своя страна отрича. В разгара на скандала, по-младият вади от джоба си газов пистолет, преправен да стреля с бойни патрони, и гръмва с него от упор опонента си в главата. Куршумът засяда в мозъка. Раненият е откаран в болницата, където повече от месец лекарите се борят за живота му. Уви, състоянието му се влошава и той умира. На стрелеца първоначално е повдигнато обвинение за извършен опит за убийство, което сега ще бъде променено на убийство.", "date": "2018.08.01", "title": "Почина скитник,  гръмнат на пътя"}
{"url": "https://www.monitor.bg:443/bg/a/view/spipaha-britanec-da-si-otglejda-marihuana-140513", "text": "Британец, живеещ в полскотръмбешкото село Вързулица, беше задържан, след като при проверка в дома му полицаите откриха марихуана. Дрогата била засята в градината на поданика на Обединеното кралство. Органите на реда иззели като доказателство 13 растения с общо тегло малко над 260 грама. При полицейска проверка на 26-годишен мъж в Стражица пък са открити две пакетчета с 6 грама канабис и 5 грама амфетамин. И двамата мъже са задържани с полицейска мярка за неотклонение, а срещу тях са образувани досъдебни производства.", "date": "2018.08.01", "title": "Спипаха британец да  си отглежда марихуана"}
{"url": "https://www.monitor.bg:443/bg/a/view/obnoviha-s-evropari-15-5-km-ot-pytja-varna-dobrich-140515", "text": "По ОП „Региони в растеж“ завърши рехабилитацията и реконструкцията на 15,5 км от път II-29 Варна – Добрич, съобщиха от АПИ. Със средства от Европейския фонд за регионално развитие се ремонтират близо 30 км от второкласния път, които са разделени в два участъка. Работата в първия - лот 4, приключи и отсечката вече има разрешение за ползване. Обновяването на останалите 14 км между Добрич и Кардам, включени в лот 5, продължава и се очаква да завърши през ноември. Второкласният път II-29 е най-кратката връзка между Румъния с курортите по българското Черноморие и е основна транспортна комуникация между Варна и Добрич. В лот 4 на регионалната европрограма са рехабилитирани два участъка. Първият започва на 500 м след разклона за с. Любен Каравелово и завършва при отклонението за с. Новаково и с. Крумово, а вторият е в близост до разклона за с. Дебрене и е до отбивката за с. Стефаново. Трасето преминава през центъра на село Стожер в област Добрич. Отсечките са с нова асфалтова настилка, маркировка и знаци. За доброто отводняване на пътя са изградени нови облицовани окопи и дренажна система. Със завършването на проекта се повишава безопасността на движение, осигурява се постоянна скорост на движение, с което значително се намалява времето за пътуване. Подобряват се връзките между населените места в региона и се увеличат възможностите за предоставяне на гражданите на качествени и конкурентни здравни, социални и образователни услуги. По-добрата инфраструктура е и предпоставка за увеличаване на инвестициите в региона и откриването на нови работни места. С основния ремонт на път II-29 Варна - Добрич се осигурява бърз транспортен достъп на жителите от с. Стожер, с. Стефан Караджа, гр. Генерал Тошево, с. Кардам и с. Йовково до ж. п. гара Варна, летище Варна, гр. Добрич и ГКПП Кардам на границата с Румъния. Строително-монтажните работи на лот 4 - път ІІ-29 от км 20+394.73 до км 23+199.86 и от км 25+342 до км 38+100.31, са изпълнени от ДЗЗД „ПХ – ДОБРИЧ“, в което участват: „ХИДРОСТРОЙ“ АД и „ПЪТСТРОЙ БУРГАС“ ЕООД. Стойността на договора е 8 533 720,38 лв. с ДДС. Строителният надзор осъществи „ПЪТИНВЕСТ-ИНЖЕНЕРИНГ“ АД. Техният договор е за 193 935,60 лв. с ДДС. Авторският надзор e на „ТРАНСКОНСУЛТ-22“ ООД. Договорът им е за 6 218,94 лв. с ДДС.", "date": "2018.08.01", "title": "Обновиха с европари 15,5 км от пътя Варна - Добрич"}
{"url": "https://www.monitor.bg:443/bg/a/view/zapochva-dylgoochakvanata-restavracija-na-turmeto-v-dupnica-140516", "text": "Започва дългоочакваната реставрацията на уникалната за дупничани джамия „Ески Джамия\", по-известна като \"Тюрмето\". Ремонтът беше наложителен заради влошеното състояние на сградата, която от десетилетия наред се използваше като изложбена зала. Работници на фирмата-изпълнител вече подготвят района около „Тюрмето“. Техническият ръководител на проекта Младен Толев бе категоричен, че сградата е в лошо състояние, но след дейностите, които ще предприемат – ще бъде съхранена. Като паметник на културата, сградата може да се реставрира само от специално лицензирани фирми. Сагата с искане на разрешение за ремонт от Министерство на културата започна през 2013 година, но едва през миналата бе получено съгласие и предприети стъпки за финансиране и ремонт. Община Дупница опита да осигури цялата сума през посланическия фонд на посолството на САЩ в България, но не получи финансиране и в крайна сметка бяха заделени 100 000 лева от собствения бюджет на Общината за тези дейности. Джамията се намира на площад \"Свобода\" в самия център Дупница, като според редица източници, джамията, датира още от късните години на XV век. Тя е носител на архитектурно и историческо значение за града, припомниха от общинската администрация.", "date": "2018.08.01", "title": "Започва дългоочакваната реставрация на „Тюрмето“ в Дупница"}
{"url": "https://www.monitor.bg:443/bg/a/view/frenski-nacional-jahna-zvjar-za-300-000-140524", "text": "Френският национал Бенжамен Менди определено привлече погледите. Някои от завист, други от възхищение, след като защитникът на „Манчестър Сити“ си подари умопомрачително Ferrari модел F2X като награда за спечелената титла с „петлите“ на световното първенство в Русия. Той пристигна на базата на „Сити“ с жълтия звяр, който мигновенно се превърна в тема №1. Новата придобивка на 24-годишния футболист е на стойност 300 000 паунда. Освен със скъпарския си автомобил, Менди със сигурност впечатли и с безупречен и доста модерен стайлинг. Той записа само осем мача за „гражданите“ през миналия сезон и едва един двубой за Франция на Мондиал 2018, но пък това изглежда се оказа достатъчно за самия играч.", "date": "2018.08.01", "title": "Френски национал яхна звяр за £300 000"}
{"url": "https://www.monitor.bg:443/bg/a/view/bekym-stana-lichen-frizior-na-dyshterja-si-140523", "text": "Какво ли не прави един баща от любов към дъщеря си. Доказа го и бившият капитан на Англия Дейвид Бекъм. Футболната суперзвезда от близкото минало постоянно демонстрира слабостта си към Харпър Севън, а сега трогна и последователите си в социалните мрежи. В профила му в Инстаграм се появи снимка, на която гордият татко влиза в ролята на фризьор. Черно-белият кадър обиколи интернет пространството и се превърна в тотален хит с над 2 млн. харесвания и близо 8000 коментара.", "date": "2018.08.01", "title": "Бекъм стана личен фризьор на дъщеря си"}
{"url": "https://www.monitor.bg:443/bg/a/view/vkarvat-ivancheva-v-bolnica-140528", "text": "Временно отстранената от длъжност кметица на столичния кв. „Младост” Десислава Иванчева е приета в болница. Това става ясно от съобщение на страницата й във фейсбук, където обикновено публикува бившият пиар на „Младост“ Петър Кърджилов, когото тя искаше да направи кмет на района.  Според поста Иванчева е постъпила в болница, чието име не се съобщава, на 1 август т.г. за седмица „с цел детайлни изследвания заради тумор на хипофизата й, който има около две години, който вероятно се е увеличил“. Авторът на съобщението пише в множествено число, че силно се надяват /вероятно близките й/, това да не е така, но било възможно, като се има предвид болките в главата й, от които отдавна се оплаквала и огромният стрес, който преживяла при задържането й, престоя в съдебните зали и ареста.  В поста е пълно с груби квалификации по адрес на прокуратурата и разследващите. Прикачено е и 3-минутно видео, за което се казва, че е снимано от Кърджилов. На него се вижда влизащата в лечебното заведение Иванчева, която е съпроводена от конвой от ГДИН и цивилна жена, носеща чанта с багаж. Иванчева е с белезници и верига на краката. Докато прави записа, авторът на видеото съобщава, че предният ден и зам.-кметицата Биляна Петрова, която също е в ареста, е била водена до болницата окована по същия начин.  „Конвоят е изпълнявал вътрешна заповед в ГДИН от 2013 г., според която при конвоирането на арестанти до болнично заведение те трябва да бъдат с белезници на ръцете и на краката. Това се е наложило заради опити за бягства и реализирани бягства при конвоиране до болница. Инструкцията е действаща и до днес, начинът на конвоиране на г-жа Иванчева не е изключение“, съобщиха пред „Монитор“ от Министерство на правосъдието.  Иванчева, заместникът й Биляна Петрова и предишния кмет на района Петко Дюлгеров бяха арестувани и обвинени през април т.г. заради подкуп от 70 000 лв. Парите били искани и дадени от бизнесмена Александър Ваклин, за да се придвижи преписката му в общината.", "date": "2018.08.01", "title": " Кметицата на „Младост“ с белезници в болница (ВИДЕО)"}
{"url": "https://www.monitor.bg:443/bg/a/view/niki-iliev-stava-futbolist-za-blagotvoritelnost-140525", "text": "Режисьорът Ники Илиев ще загърби временно работата си зад камера, за да се фокусира върху спортната си форма. Причината не се крие в рязка смяна на кариерната ориентация, а в благотворителна кауза. Авторът на лентите „Чужденецът“, „Живи легенди“ и „Нокаут, или всичко, което тя написа“ ще се включи в дрийм тийм от театрални и киноактьори, а целта е набирането на средства за осъществяването на второто издание на Международен студентски театрален фестивал „Данаил Чирпански“, което ще се проведе през следващата пролет. Редом до Илиев на терена ще застанат Станимир Гъмов, Дарин Ангелов, Велислав Павлов, Башар Рахал, Александър Алексиев, Орлин Павлов, Мартин Гяуров, Никола Стоянов, Любен Кънев, Николай Мутафчиев, Владимир Люцканов, Ивайло Захариев, Юлиан Петров и Юлиан Вергов. Любимите ни лица от сцената и екрана ще се изправят в приятелски мач срещу професионалистите от ПФК „Берое“, на чийто стадион ще се проведе събитието. Датата на заветния сблъсък е 9 септември, а пропуски можете да намерите на цени между 8 и 15 лв. в мрежата на Eventim. Международният студентски театрален фестивал е посветен на Данаил Чирпански - студент в НАТФИЗ, който загуби живота си след автомобилна катастрофа през април 2016 г. Именно от неговата биография е вдъхновен и благотворителният мач. Самият Данаил е бил част от юношеския отбор на „Берое“, докато не намира по-голямата си страст – театъра. „Заради голямата ни любов и възхищение към Данаил, към неговото желание за работа и развитие в театъра, както и след големия успех на първото издание на МСТФ, искаме да превърнем този фестивал в традиция в Стара Загора“, коментират организаторите. Припомняме, че форумът стартира през 2017 г. след селекция на ЮНЕСКО и техния Международен фонд за подкрепа на културата, като първият фестивал в България за дипломни спектакли на театрални академии от Европа и света.", "date": "2018.08.01", "title": "Ники Илиев става футболист за благотворителност "}
{"url": "https://www.monitor.bg:443/bg/a/view/georgi-vladimirov-fozi-otnovo-poema-mitnicheski-punkt-oltomanci-140508", "text": "Георги Владимиров – Фози отново поема ръководството на Митнически пункт Олтоманци, след като беше уличен за помагач в нелегален внос на цигари за 7 млн. лв. Заповедта за възстановяването му като началник на пункта е от 9 юли т.г. и е издадена от директора на Агенция „Митници“, Георги Костов. „Действително съм на работа от около 15 дни. В момента с колегите провеждаме работни съвещания и стиковаме начина, по който ще продължим работния процес. Има много неща, на които трябва да се наблегне в бъдеще“, обяви пред нашата медия, Владимиров. Той самият не е изненадан от решението на магистратите, тъй като през годините е бил уволняван 4 пъти. „При всеки един път съм доказвал пред съда, че отстраняването ми е било незаконосъобразно. Така беше и този път. Административният съд в София излезе със свое решение на 21 юни т. г. да бъда върнат на поста, който заемах преди отстраняването ми, а именно - началник на митнически пункт Олтоманци“, обясни още Фози.   До поредното уволнение на Фози се стигна след проведена спецакция на полицията през 2012 г. Тогава Георги Владимиров беше уличен като помагач при нелегален внос на 20 млн. къса цигари от Гърция, оценени за над 7 милиона лева. През март 2016 г. специализираният наказателен съд му наложи 7-годишна присъда „лишаване от свобода“. Владимиров бе признат за виновен в това, че от август 2011 г. до юни 2012 г., в качеството си на длъжностно лице, е участвал в организирана престъпна група, ръководена от покойния Борислав Манджуков, създадена с цел държане на акцизни стоки без бандерол (контрабандни цигари). Малко след излизането на присъдата, Владимиров заяви: „Никой от свидетелите по делото не каза, че ме познава. Няма данни да съм извършил престъпление. Откъде идва всичко не зная, но според мен става въпрос за лично отношение“. В крайна сметка Владимиров обжалва решението пред ВКС и получи оправдателна присъда. Георги Владимиров е отстраняван от системата на Митниците за четвърти пореден път. Фози е в системата от 1991 г., като е заемал ръководни постове на ГКПП – Гюешево и МП - Олтоманци.", "date": "2018.08.01", "title": "Георги Владимиров - Фози отново поема митнически пункт Олтоманци"}
{"url": "https://www.monitor.bg:443/bg/a/view/vasil-petrov-i-kamelija-todorova-vodjat-djaza-v-bansko-140509", "text": "Васил Петров и Ангел Заберски бенд, Камелия Тодорова и музикантът Станислав Арабаджиев, Петя Буюклиева и Биг Бенд Благоевград, Рут Колева, Лиса Симон, джаз-поп групата „Мат Бианко“ - това са само част от звездите, които ще посрещне сцената на 21-ия Международен джаз фестивал в Банско. Форумът ще се проведе от 4 до 11 август и по традиция ще превърне курорта в музикална столица на Източна Европа. Благодарение на подкрепата на Първа инвестиционна банка, концертите на площад „Никола Вапцаров“ в град Банско отново ще бъдат със свободен вход. По този начин, всички присъстващи ще могат да се насладят безплатно на изпълненията на едни от най-талантливите джаз музиканти от цял свят. На 10-и август, 2018 г., Fibank организира и традиционен коктейл с гурме специалитети за свои дългогодишни клиенти, партньори и приятели, който ще се състои в Кемпински Хотел Гранд Арена Банско. Специално за гостите на банката, на живо ще свирят музикантите от британската група Дейвид Дауер Трио.", "date": "2018.08.01", "title": "Васил Петров и Камелия Тодорова водят джаза в Банско"}
{"url": "https://www.monitor.bg:443/bg/a/view/zapochna-remonta-na-zaslona-koncheto-v-pirin-140507", "text": "От днес започна демонтирането на стария заслон „Кончето“ в Пирин планина и поставянето на нов. Цялата дейност трябва да приключи на 15 септември. Асоциацията на планинските водачи в България е инициатор за обновяването на съоръжението, като всичко се извършва с дарения и на доброволни начала от фирми и физически лица: „До момента, около 18 000 лева са събраните средства, но са необходими поне още 6 000 лева, постъпления продължават да пристигат. Осигурена е и летателна техника за изнасяне на тежките товари към заслона. Одобрен е планът за ремонта, информира медиите Орлин Чачановски, председател на Асоциацията на планинските водачи в България. На 4 август група туристи от Разлог също ще помогнат за пренасянето на строителните материали. Старият заслон вече е рисков и затова преценихме, че трябва да го подменим. Дори и един човешки живот да бъде спасен, ще бъдем благодарни\", допълни още Орлин Чачановски. Местността \"Кончето\" е карстова седловина, свързваща върховете \"Кутело\" и \"Бански Суходол\", на 2 800 метра надморска височина. Трасето е с дължина едва 400 метра, но тесният ръб и огромните пропасти от двете страни я превръщат в опасно и трудно изпитание. На единствения по-широк участък на височина от 2750 метра през 1955 година е изграден заслонът \"Кончето\", който оттогава насам не е бил ремонтиран основно нито веднъж. Съществуващата постройка е частично ремонтирана през 2009 година, но вече не отговаря на стандартите за безопасност и на съвременните изисквания за оцеляване в планински условия.", "date": "2018.08.01", "title": "Започна ремонтът на заслона „Кончето“ в Пирин"}
{"url": "https://www.monitor.bg:443/bg/a/view/borisov-razporedi-proverka-na-dnevnite-centrove-za-hora-s-uvrejdanija-140511", "text": "Проверяват дневните центрове за хора с увреждания по разпореждане на премиера Бойко Борисов, става ясно от стенограма на днешното правителствено заседание. Премиерът изтъкнал, че това е необходимо, след като на вчерашната му среща с представителите на хората с увреждания, са поставили въпроса за качеството на тази услуга. Борисов заръчал социалният министър Бисер Петков, вицепремиерът Томислав Дончев и здравният министър Кирил Ананиев да проверят тези центрове, или да оторизират хора, които да го направят. „Да проверим нивото, качеството на работа, качеството на услугата, защото се оказва, че и сега се дават много пари, но претенциите са, че самата услуга не е на необходимото ниво. Министрите да седнат, да направят с Томислав Дончев бърз план и да действате. Не трябва сега да го оставяме това с вакуум“, уточнил премиерът.", "date": "2018.08.01", "title": "Борисов разпореди проверка на дневните центрове за хора с увреждания"}
{"url": "https://www.monitor.bg:443/bg/a/view/dejvid-haselhof-se-ojeni-140514", "text": "Актьорът Дейвид Хаселхоф се разходи до олтара за трети път. Говорителят на звездата от „Спасители на плажа“ е потвърдил, че Хаселхоф е казал заветното „да“ на модела Хейли Робъртс. Влюбените са се венчали на церемония в тесен семеен и приятелски кръг в Пулия, Италия. Младоженците вече стягат куфарите за меден месец на Малдивите. Искрата между актьора и 37-годишната бивша продавачка пламва през 2011 г, когато той е съдия в телевизионното предаване „Великобритания търси талант“. По време на снимките на прослушванията Робъртс се обръща към него с молба за автограф. Актьорът й казва, че ще го получи само в замяна на телефонния й номер. Двамата са сгодени от дълго време. 66-годишната звезда неведнъж е казвал, че тя е защото я обича. При предишните си бракове се е чувствал по-скоро задължен. Това е трети брак за Дейвид. Той възпитава две дъщери на възраст 28 и 25 години, плод от любовта му с втората му съпруга Памела Бак.", "date": "2018.08.01", "title": "Дейвид Хаселхоф се ожени"}
{"url": "https://www.monitor.bg:443/bg/a/view/antonija-petrova-chaka-bebe-140517", "text": "С първа рожба скоро ще се сдобие една от най-противоречивите носителки на титлата Мис България – Антония Петрова. Според близки до изкусителната блондинка, тя вече е бременна в третия месец. Това обяснява защо с новата й тръпка – медикът Ивайло Батинков, прибързаха със сватбата. Припомняме, че миналия месец двамата си казаха заветното „да“ на стилна церемония на плаж в съседна Гърция. Меденият си месец те поляха в Истанбул. В момента влюбените са се отдали на заслужена почивка в Ню Йорк. Искрата между Антония и Ивайло пламва преди четири месеца, но Мис България 2009 получила годежен пръстен още след 30-ия ден. Двойката пази отношенията си далеч от зоркия поглед на папараците. Това е вторият път, в който Антония слуша Менделсон. Тя беше във връзка с руския бизнесмен Александър Бередин цели десет години. Двамата така и не се сдобиха с наследник. Миската с юридически ценз обясни, че в лицето на Бередин не е срещнала бащата на своите деца. В медийното пространство се въртят сценарий, че тя всъщност е имала репродуктивни проблеми. Малко след като се запознали с Батинков, двамата се отбили край Рупите на път за Гърция и тогава Антония се помолила за наследник. За избраника на перничанката и баща на детето й се знае, че е бивш шеф на болница „Токуда“, а в момента развива собствен бизнес в областта на ортопедията и медицината.", "date": "2018.08.01", "title": "Антония Петрова чака бебе"}
{"url": "https://www.monitor.bg:443/bg/a/view/tom-kruz-otstrelja-227-hil-lv-v-bg-boksofisa-140498", "text": "Том Круз и премиерната му лента „Мисията невъзможна: Разпад“ се наредиха на първо място по гледаемост през изминалия уикенд, сочат данни на Националния филмов център. Шестата част от поредицата за агент Итън Хънт, в която с участие се разписаха още Алек Болдуин, Саймън Пег и Винг Реймс, спечели близо 227 хиляди лева от продажба на билети в родните киносалони. За тях са се редили 18 841 любители на високоадреналинния жанр. Среброто в класацията отива при „Хотел Трансилвания: Чудовищна ваканция“. Третата анимация, посветена на Дракула и семейството му, е за трета седмица на голям екран у нас. За това време е привлякла 92 112 зрители и е спечелила 823 226 лв. от пропуските. Третото място остава за мюзикъла по АББА „Мама миа: Отново заедно“. Продължението на култовия филм от преди десет години е гледано от близо 35 хиляди киномани и е генерирало печалби в размер на 328 545 лв. Топ 5 в списъка с най-гледани филми през отминалия уикенд се допълва още от „Небостъргачът“ и „Дрейф“.", "date": "2018.08.01", "title": "Том Круз отстреля 227 хил. лв. в БГ боксофиса"}
{"url": "https://www.monitor.bg:443/bg/a/view/centralna-gara-navyrshi-130-godini-140500", "text": "Днес се навършват 130 години от откриване на Централна гара София. По този повод и по случай Деня на железничаря, който по традиция се отбелязва през първата неделя на август, от 12.00 часа в чакалнята на гарата ще се състои фолклорен флашмоб, съобщават от НКЖИ. Служители на железницата, ансамбъл Българани и пътници ще отбележат годишнината на знаковата сграда с празнични хора. Първата сграда е проектирана от архитектите Антонин Колар, Богдан Прошек и Тодор Марков и е пусната в експлоатация през 1888 г.. Тя е напълно разрушена на 15 април 1974 г., а новата - по проект на арх. Милко Бечев, е открита на 6 септември същата година, се отбелязва в информацията. На 3 април 2014 г. започна цялостен ремонт на гарата със средства от ОП \"Транспорт\", който приключи в началото на 2016. За пръв началник на Софийската гара е назначен Йосиф Карапиров, служител в Хиршовата железница. За времето си гара София е била най-внушителната не само за България, но и за Балканите. Тя е имала скромен висок свод над вестибюла, съединен с часовникова кула, която гледа към Витоша. В нея се помещават всички служебни канцеларии, а за пътниците е имало три чакални: първи клас с червени кадифени канапета, втори клас - със зелени и трети - с дървени пейки. Отбелязването на годишнината на Централна гара София е част от събитията, с които ще бъде отбелязана 130-та годишнина от съществуването на Българските държавни железници, наследници на които са Национална компания \"Железопътна инфраструктура\" и \"Холдинг БДЖ\" ЕАД.", "date": "2018.08.01", "title": "Централна гара навърши 130 години"}
{"url": "https://www.monitor.bg:443/bg/a/view/otboryt-ni-po-informatika-se-vryshta-s-chetiri-medala-140501", "text": "Два златни, един сребърен и един бронзов медал завоюваха българските ученици на Европейската младежка олимпиада по информатика eJOI. В отборното класиране нашите състезатели заеха престижното второ място. Състезанието се проведе от 26 юли до 1 август 2018 г., в гр. Инополис в руската република Татарстан. Златни медали получиха Виктор Кожухаров, IX клас, ПМГ „Баба Тонка” в Русе и Андон Тодоров, VIII клас от СМГ „Паисий Хилендарски”. Георги Петков, VIII клас от СМГ „Паисий Хилендарски” се окичи сребърен медал, а Константин Каменов, VIII клас, СМГ „Паисий Хилендарски” грабна бронз. Ръководители на отбора са проф. Каталина Григорова, преподавател в Русенския университет „Ангел Кънчев“ и Петър Петров, ръководител на школа в СМГ. Европейската младежка олимпиада по информатика се провежда по инициатива на България. МОН беше съорганизатор на Първата младежка олимпиада по информатика, която се проведе 7-13 септември 2017 г. в София. Инициаторите и основатели на eJOI – проф. Красимир Манев, гл. ас. Бисерка Йовчева, Алексей Христов и Елена Маринова са изключително щастливи, че мечтата им не само се реализира през 2017 г., но днес вече се превръща в традиция. „Младежите ни не само оправдаха, но и надминаха очакванията за отлично представяне. Изключително горди сме от медалите, с които те се завръщат в България – това ни дава огромен стимул да продължим да ги подкрепяме за още по-големи успехи  и доказва, че по-ранното обучение дава огромно предимство. Постижението им е блестящ пример за всички, които вървят по техните стъпки и сигурен знак, че страната ни запазва водещите си позиции в състезателното програмиране в Европа“, каза проф. Красимир Манев, президент на eJOI.", "date": "2018.08.01", "title": "Отборът ни по информатика се връща с четири медала"}
{"url": "https://www.monitor.bg:443/bg/a/view/syvremenen-mikro-elektromobili-s-retro-dizajn-140502", "text": "Очаква се, нашествие от микро електромобили, като един от най-стилните е Microlino. Представен още в началото на 2016 г., Microlino представлява съвременна електрическа интерпретация на класическия микро автомобил, с мотоциклетен двигател, от 1950-те години на миналия век, BMW Isetta. В продължение на около десетилетие, от средата на 50-те до средата на 60-те години на миналия век BMW Isetta се предлагаше, като стилен малък автомобил с великолепна консумация на гориво, който бе идеално проектиран да се движи по тесните улици. Вдъхновен от този малък ретро автомобил, дизайнерът Вим Оуботер показа за първи път Microlino през 2016 година. След повече от две години и с хиляди предварителни поръчки, очакващи първа партида, бе представен окончателният дизайн, който получи сертификат за хомологация в ЕС. Компанията се надяваше, първите бройки да тръгнат по улиците в началото на 2018 г., но забавянията с дизайна попречиха това да се случи.   След първоначалното представяне, бяха разкрити няколко детайла от дизайна на крайната версия, като мекия отварящ се покрив за всяко превозно средство, който бе стандартен и при Isetta, защото се използва като авариен изход от купето при катастрофа, както и единичния кръгъл сензорен панел на таблото. Очакваната базова цена на Microlino се е увеличила малко от първоначално съобщената, през 2016 г. и се очаква да бъде около € 12.000. Предварителните поръчки, от Швейцария, ще бъдат първите, които ще бъдат изпратени в края на 2018 г., като скоро след това, през 2019 г, ще ги последват предварителните поръчки от Германия.", "date": "2018.08.01", "title": "Съвременен микро електромобили с ретро дизайн "}
{"url": "https://www.monitor.bg:443/bg/a/view/ako-imash-rabota-v-kat-varna-trjabva-da-znaesh-che-edin-den-nikoga-ne-stiga-140504", "text": "Ако имаш работа в КАТ-Варна, трябва да знаеш, че там един ден никога не стига, предупреждава в социалната мрежа Aнатоли Ангелов, който коментира пост на друг варненец и събуди куп негативни реакции по отношение на структурите на МВР, на които хората не само не се доверяват, но и недолюбват. КАТ е една от структурите, която не е мръднала за 30 години и милиметър, смятат варненци, като напълно споделят мнението на Анатоли Ангелов, който разказва своите преживелици от посещението си, което не би желал да повтори: „Там е такова положението от памтивека и нито една администрация след демокрацията не си мръдна и пръста за КАТ-Варна! Помещението е пригодено някога за регистрация и прегледи на 10-20 жигулита и москвичи за ден. Така си е и до днес. Вътре в халето за технически прегледи е ужасна мръсотия - прахоляк, паяжини, мръсни прозорци и вид на запустяло. Там не е чистено, откакто е построено, вероятно. Палят се печки на дърва през зимата и персоналът и клиентите си мръзнат здраво. Отвън - дупка, до дупка по настилките, тук-там има и кратери. Няма тоалетна за хората, а на паркинга е пълен безпорядък, като не е ясно кой за какво е паркирал там. Входът за самия двор на КАТ, който води до халето за прегледи е затворен!? Следващият отвор, който се ползва за изход, пък е затворен наполовина от автомобили, паркирани в лявата лента. Значи, за да влезеш на паркинга и примерно да си подготвиш документите за следващия ден, няма как да стане. Попитах дежурните полицаи каква е тази организация и те отговориха, че така са решили! Вътре системата „мой човек“ работи с пълна пара. Ако нещо възроптаеш „ти слагат шапката“ и отиваш на комисия със съмнения за краден автомобил (имало 2 цифри еднакви с издирван, примерно). В залата за първоначална регистрация има няколко гишета и повече от 15 -20 души не се побират. Останалите чакат навън – през зимата в студа, през лятото - в жегата. А има и гише на банка, което бързо прибира таксите и комисионните, които от ден на ден са все по-тлъсти. Системата е изключително тромава и затормозяваща. Първо, някъде отвън, в някакви бараки, плащаш еко такса и после се редиш на опашка (няма значение в дъжд, кал, сняг или пек). Там попълваш заявление за регистрация, или нещо друго, и пак там си плащаш предварително за услугата. После, ако имаш късмет, влизаш в двора, където проверяват светлини, чистачки и най-вече пожарогасител, аптечка и светлоотразителна жилетка. Едва тогава идва ред да влезеш в заветното хале за технически преглед, където те гледат сърдито и вече си без вина виновен. Може даже да те нахокат, че не си забърсал номера на шасито и двигателя и те подминават, като отиват на следващия автомобил зад теб. А ти търсиш парцали и търкаш, дори и да не знаеш къде точно трябва да го направиш. След това се минава на канал за преглед на ходова част и накрая с документите се редиш на опашка при офицерите за сверяване пред друг офис в халето. Оттам документите влизат по служебен път в затворения офис и там висиш, докато те извикат. А междувременно, трябва да изкараш автомобила в двора, където вече няма места и запушваш някой друг нещастник. Вече сте към края на ходенето по мъките, след като успеете да стигнете до едно от последните гишета и си висите и чакате да ви извикат - или на гишето, или отвън, за да си преместите колата, която пречи на някого. И там също плащате. Ако котка не ви мине път и не хванете едночасовата почивка, в която всички спират работа и когато вече... о, чудо, документите са готови, излизате пак навън и през друга врата, вкарвате отново автомобила пак в същото хале, за да ви поставят номерата. Добре, че поне чакането на опашка в НАП, за регистрация на колата за данъци вече става автоматично от КАТ. Накрая си тръгвате, по живо и здраво, и както се казва-на печелившите честито, че са успяли да се справят за един ден. Ако са успяли! Защото за много има и второ действие на следващия ден. Но, пепел ми на устата... На останалите пожелавам късмета някой ден Варна да има една модерна база за регистрация на автомобили, където ще се влиза на огромен паркинг, ще се тегли билетче с номер за гише и ще се извършва обслужване на съвременно ниво, без ходене по мъките от едно място на друго, без висене по опашки и пререждане от вътрешни, професионални регистрировчици. Мечти! Нали все още не си знаем правата, продължаваме да си кютаме по сталинско-димитровския начин и като, че ли ни става навик да ни е зле и да ни мачкат! Днес с това, утре - с друго и т.н.“ пише още Анатоли. Наша проверка показва, че описаното напълно отговаря на нелицеприятната действителност. И  въпросът защо никой не иска да си мръдне пръста, за да направи някаква промяна, остава да виси във въздуха. А всичко продължава като в завързана на пристана лодка, която се клати от вълните, а децата в нея си играят на далечно плаване. Както беше казал един фолклорен герой „Тука е така!“  ", "date": "2018.08.01", "title": "Ако имаш работа в КАТ-Варна, трябва да знаеш, че един ден никога не стига!"}
{"url": "https://www.monitor.bg:443/bg/a/view/ubiha-trima-ruski-jurnalisti-v-afrika-140505", "text": "Трима руски журналисти бяха нападнати и убити в Централноафриканската република /ЦАР/, предаде в. „Известия“. Информационните агенции посочват, че става дума за гибелта на документалния режисьор Александър Расторгуев, на военния кореспондент Орхан Джемал и на оператора Кирил Радченко. В ЦАР журналистите работели върху документален проект, съвместно с изданието „Център за управление на разследванията“. Кончината им бе потвърдена от руското Външно министерство. Тв каналът „Дъжд“ съобщава, че журналистите пътували от столицата Банги към град Бамбари, като самото убийство било извършено на блокпост, недалеч от пункта Сибю. Пресата посочва, че в ЦАР в момента тече гражданска война. По думите на зам.-главния редактор на „Центъра за управление на разследванията“ Анастасия Горшкова, журналистите отивали на среща с помощник, който „трябвало да облекчи работата им в непознатия регион“. Те носели със себе си повече от 8000 долара и скъпа апаратура. Кметът на Сибю разказа пред Ройтерс, че руските граждани попаднала в засада около 22 ч. на 30 юли. Тяхната кола била обстреляна, като оцелял единствено шофьорът, който вече дал показания по случая. По-късно стана ясно, че нападателите са били минимум 10 души с тюрбани, говорещи на арабски. Следственият комитет на Русия образува наказателно дело във връзка с гибелта на журналистите. Говорителката на МВнР Мария Захарова обяви, че руски дипломати са се отправили към мястото на инцидента за опознаване на телата на убитите. Международната правозащитна организация \"Хюман райтс уоч\" призова властите на ЦАР незабавно да разследват смъртта на журналистите и да сътрудничат с посолството на Русия и с местната мисия на ООН. Собственикът на „Центъра за управление на разследванията“ и експрезидент на нефтената компания ЮКОС Михаил Ходорковски заяви, че „ще положи всички усилия за откриване на виновните“. По данни на „Дъжд“, тримата журналисти готвели документален проект за руски наемници от частната армия „Вагнер“ в Африка. Те се отправили за ЦАР, след като получили информация, че в африканската страна „периодически се появяват руски униформени“, разкрива в. „Новая газета“. 47-годишният Александър Расторгуев с право е смятан за един от най-значителните и радикални режисьори в руското кино, снимал по-специално филм за чеченската война. Орхан Джемал (51 г.) е син на Гейдар Джемал, председателя на религиозно-обществената организация Ислямски комитет на Русия. Охран беше известен журналист, работил е в много \"горещи точки\" в Северен Кавказ, Афганистан, Ирак, Ливан, Либия, Сирия и Грузия. Заедно с тях беше убит и младият, но известен оператор и фотограф Кирил Радченко, също работил в \"горещи точки\", а миналата година заснел много материал в Сирия, посочва \"Комерсант\".", "date": "2018.08.01", "title": "Убиха трима руски журналисти в Африка "}
{"url": "https://www.monitor.bg:443/bg/a/view/bylgarija-zatvarja-granicite-za-hora-sys-zabrana-za-vlizane-v-shengen-140497", "text": "От днес на територията на страната ще се отказва влизане на граждани на трети страни, за които има въведен сигнал в Шенгенската информационна система с мярка \"отказ за влизане или пребиваване\", съобщи БНТ. Отказът за допускане в България ще се прилага в случаите, когато гражданин на трета страна, за когото една или повече държави членки на Съюза, са въвели забрана за неговото пребиваване в Шенгенското пространство, се яви на български граничен пункт. Хора, които се намират във вътрешността на страната без разрешително за пребиваване, а имат наложен \"отказ за влизане\", ще бъдат извеждани от националната ни територия от компетентните български власти.", "date": "2018.08.01", "title": "България затваря границите за хора със забрана за влизане в Шенген"}
{"url": "https://www.monitor.bg:443/bg/a/view/poroj-potopi-sela-v-balkana-140506", "text": "Пороен дъжд се изсипа и потопи без вода село Дрента и десетки махали в община Елена. След като в продължене на няколко дни в края на миналата и началото на тази седмица дъждът се изливал като из ведро, положението в балканските населени места станало застрашително. Преминаващата през селото река Веселина увеличила нивото си и на места достигнала до три метра. Водите и залели дворовете, селскостопанските постройки и градините със зеленчуковите насаждения на част от жителите. Пороите довели и до активизиране на стари и нови свлачища, част от които затрупали пътищата и откъснали някои от къщите и хората в тях. Според хората от селото буйните води на река Веселина отнеси по течението дори един паркиран лек автомобил. В махала Горни край се наложило в продължение на повече от шест часа специализирана техника да разчиства падналите тонове земни маси, камъни, пръст и кал, за да имат връзка хората в махалата с останалия свят. Лошото време и водната стихия довели и до спиране на тока и връзката с мобилните телефони и интернета в някои от населените места на региона. В село Дрента и околните махали живеят около стотина човека. Повечето от тях обаче са самотни, възрастни и трудно подвижни хора. Единствената им връзка със света и с децата и внуците, са телефоните, и тяхното прекъсване предизвикало сериозна паника сред старците. Уплашени били и децата им, които в продължение на часове напразно опитвали да се свържат с родителите и бабите си. Сега, след като, макар и за кратко, дъждовете в района поспряха, хората започнаха усилено разчистване на падналите дървета и клони по пътищата и в коритото на река Веселина. Опасенията им обаче са, че според метеорологичната прогноза през следващите дни се очакват нови проливни дъждове. „Още 2-3 такива дни и водата ще залее и ще потопи под вода цялото село. Ще останат само кацналите по баирите къщи, в които хората ще бъдат принудени да живеят като отшелници, тъй като няма да има вече пътища, по които да слязат оттам”, прогнозират мрачно местните жители. „Жертви” на потопа станали и група деца от т.нар. лятна академия, които по традиция се събират всяко лято в селото по инициатива на местното читалище „Просвета”. В тежко положение и и друго еленско село Крадни дял, където водата е преминала като пълноводна река през центъра. Падналите обилни валежи педизвикаха застрашително покачване на нивото и на други реки, преминаващи през търновско. Малката рекичка Осенарска изправи на нокти жителите на сео Вонеща вода, след като излезе от коритото си и заля част от сушата. Очаква се сериозно покачване на нивото и на Янтра, което предизвиква истински шок и ужас сред живеещите в търновския квартал Асенова махала. Преди 12 години след подобни пороини дъждове Янтра заля цялата махала и се наложи хората там да качват семействата и животните си по вторите етажи и покривите на къщите си за да ги спасят от удавяне. За изкарване на блокираните в квартала хора тогава бе мобилизирана дори верижна бронирана техника от Националния военен университет.", "date": "2018.08.01", "title": "Порой потопи  села в Балкана"}
{"url": "https://www.monitor.bg:443/bg/a/view/razpryskvat-praha-na-bojidar-dimitrov-nad-sozopolskija-zaliv-140499", "text": "Последно сбогом с историка проф. Божидар Димитров си вземат днес неговите близки, приятели и познати. Прахът му ще бъде разпръснат от корабче, което отплава сутринта в залива. По този начин ще се изпълни желанието на историка. Част от праха му бе разпръсната в Македония - земята, за която историкът се бореше, друга част днес ще се слее с морето, а трета ще бъде оставена на гроба на майка му. Днес ще бъде представена за гласуване от общинските съветници докладна с предложения за именуване на Археологическия музей и улица в Созопол на името на проф. Божидар Димитров. Докладната за именуване на Археологическия музей е по предложение на директора на общинския културен институт „Музеен център“- Созопол Димитър Недев. В мотивите си Недев посочва неоценимия принос на проф. Божидар Димитров- бележит учен, историк и политик, за опазване и популяризиране на културно- историческото наследство на Созопол като част от националното и общоевропейско културно наследство. Освен Археологическия музей докладната от кмета Панайот Рейзи е допълнена с предложение името на проф. Божидар Димитров да носи улица в Стария град на Созопол. Предложената улица се намира в Стария град, пресечка свързваща улиците „Аполония“ и „Кирил и Методий“ и на нея се намира музея „Старинен Созопол“, т.н. бивша данъчна служба.", "date": "2018.08.01", "title": "Разпръскват праха на Божидар Димитров над Созополския залив"}
{"url": "https://www.monitor.bg:443/bg/a/view/losho-izgradena-ekopyteka-predizvika-svlachishte-v-chepelare-140496", "text": "Нестихващите дъждове, продължават да нанасят щети и да предизвикват проблеми на хората в различни райони от страната. Отново сложна беше обстановката в Тетевенско, градини и селскостопанска продукция беше унищожена в русенското село Бесарбово. Остава бедственото положение в община Чепеларе заради старо свлачище по пътя към „Чудните мостове”, което се е активирало. Оказва се, че причина за свличането на земните маси е некачествено изградена екопътека. От общината препоръчват на туристите да не пътуват в следващите часове към Чудните мостове. Скална маса е препречила платното на единствения път към село Забърдо. Срутището е в зона, в която през юни се образува свлачище край пътя. Преди поредното активизиране, свлачищната зона е била разчистена и укрепена, но проливните дъждове днес предизвикаха ново пропадане. Край затворения път ще дежурят общински екипи, за да отклоняват движението и да следят опасния участък. Жителите на Забърдо имат достатъчно хранителни запаси в магазините, в селото има и хлебопекарна, информират от община Чепеларе.", "date": "2018.08.01", "title": "Лошо изградена екопътека предизвика свлачище в Чепеларе"}
{"url": "https://www.monitor.bg:443/bg/a/view/dvojno-po-byrza-viza-za-sezonnite-rabotnici-140491", "text": "Сезонните работници, които идват от трети страни извън ЕС, ще получават виза за много по-кратки срокове. Това предвиждат поправки в наредбата за условията и реда за издаване на визи, пусната за обществено обсъждане от външно министерство. Така срокът за издаване на визи за граждани с цел сезонна работа се съкращава двойно и от 35 работни дни става на 15 календарни дни. Основният мотив за измененията е, че така ще създадат условия за по-бързо обработване на заявленията и по-бързо да се задоволят потребностите на българските работодатели от работна сила. В предварителната оценка към поправките пък е записано, че селско и горско стопанство, информационни технологии. От Външно аргументират поправките и със статистика за броя разрешения за достъп до пазара на труда у нас за граждани от трети страни, които искат сезонна работа. Така през 2017 година са издадени 4701 такива разрешителни, като най-много от тях – 3547, са за срок от 90 дни. От началото на годината до средата на юли данните показвали, че издадените разрешителни са 4869 броя. Последните данни от средата на юли на Агенцията по заетост, която всъщност разрешава на чужденците достъп до пазара на труда у нас, показват, че който именно ще спасяват сезона по морето заради лисата на кадри. Причината за наплива е, че няма сериозни изисквания към работодателите, тъй като се иска сами трудов договор и не трябва да доказват професионалната квалификация на работниците. В наредбата се предвиждат и други поправки, засягащи издаването на визи за дългосрочно пребиване за срок от 360 дни. Досега в наредбата не е била предвидена съгласувателна процедура или пък максимален срок за издаването им, както и за другите видове визи. Така занапред консулските служби ще издават такива визи след мотивирано становище от Държавна агенция „Национална сигурност“ (ДАНС) и в срок от 35 дни от подаването на заявлението.", "date": "2018.08.01", "title": "Двойно по-бърза виза за сезонните работници"}
{"url": "https://www.monitor.bg:443/bg/a/view/krychmite-i-hotelite-s-etiket-za-kachestvo-140479", "text": "Кръчмите, хотелите и другите туристически обекти ще могат да имат сертификат „Етикет за качество“, който да бъде издаван на тригодишен период и ще се връчва от министъра на туризма и ще бъде доброволен. Това е записано в подложените на обществено обсъждане вече месец промени в Закона за туризма. Сертификатът ще е допълнителна гаранция за качество на услугите в категоризираните и сертифицираните туристически обекти, както и за услугите, предоставяни от страна на туроператори и туристически агенти, пише в текста на предложените промени. Сертификатът ще бъде със срок на валидност 3 години от датата на връчването му. Отличените с етикета за качество ще бъдат проверявани ежегодно от комисия, определена от министъра на туризма, и при установени нарушения издаденият „Етикет за качество“ ще се обезсилва. Критериите, условията и редът за издаване на доброволния сертификат, както и предимствата за туроператорите/туристическите агенти и за туристическите обекти, сертифицирани с етикет за качество, ще бъдат установени в наредба, издадена от министъра на туризма. Със законопроекта се уреждат правила за вписване на ски училищата в Националния туристически регистър. Детайлно е разписано кои са лицата, които могат да извършват дейност като ски училище, както и необходимите документи за стартиране на процедура по сертифициране. Режимът по сертифициране е с облекчени условия, като е предвидено заявление-декларацията да се разглежда от определени от министъра на туризма длъжностни лица, които с мотивирано предложение да предлагат откриване на процедурата по сертифициране на ски училището, в случаите когато документите отговарят на изискванията. След откриване на процедурата комисия ще прави проверка на място, в която се включват и представители на Министерството на образованието и науката и на Министерството на младежта и спорта. С промените се регламентират общите изисквания за вписването им и сертифицирането на училищата. Те са общо 4, като сред тях са наличието на персонал с изискуемата професионална и езикова квалификация и осигурени подходящи оборудване и условия за обучение по снежни спортове съгласно изискванията на наредбата. С промените се предвижда още регламентиране на статута на националните курорти, и се разширява и детайлизира правната уредба по отношение на приложимите критерии и изискванията към дейността им. В редакцията на закона, с допълнение в дефиницията се допуска освен селищните образувания с национално значение, и други курорти от национално значение, определени за такива по реда на Закона за здравето, да бъдат обявени за национални курорти. По отношение на лицата, които ще извършват дейност в местата за настаняване и заведенията за хранене и развлечения на територията на националните курорти, е регламентирана насърчителна мярка да получават административни услуги по ЗТ в срокове, по-кратки с една втора от предвидените. Освен това правителството ще приема наредба за националните курорти по предложение на министъра на туризма.", "date": "2018.08.01", "title": "Кръчмите и хотелите с етикет за качество"}
{"url": "https://www.monitor.bg:443/bg/a/view/d-r-maja-rasheva-direktor-na-csmp-varna-ako-gi-njamashe-lekarite-pensioneri-njamashe-da-izpylnjavame-angajimentite-si-140480", "text": "- По принцип почивните събота и неделя са по-натоварени при нас, особено пък през летния сезон. Това е обяснимо, защото градът е пълен с туристи, гости, които идват само за уикенда на море. И затова се наблюдава повишен интерес към нашите услуги както за централния филиал във Варна, така и за периферните филиали в общините от областта. Там пък е увеличен амбулаторният прием на хората, като през почивните дни се търсят нашите екипи. Предполагам, че в повечето случаи в малките отдалечени населени места не могат да се свържат с личните си лекари и се насочват към услугите на Спешната помощ, където винаги има медицинско лице. Иначе тази събота и неделя няма тежки случаи, но по отношение на организационните проблеми има. Ето например в събота, на път за работа една от медсестрите ни пада и си чупи крак. Имаме също лекари, които са в болнични и това се отразява на графиците за дежурства. Ако не успеем да намерим заместници, защото имаме и такива случаи, останалите екипи означава, че ще трябва да работят повече. Често се случва. Нека не забравяме, че сега е сезонът на отпуските и ситуацията става сериозна. Но ние сме свикнали да се натоварваме и да излизаме от ситуация, защото работата не може да спре. - Не мога да кажа с точност, но е около 30% повече. Това се вижда най вече от пропътуваните километри, които се отчитат обикновено за месеците юли и август от специализираните ни автомобили. - Имаме 22 екипа на територията на областта, но това не означава, че във всеки един момент работят всичките. Една от причините е недостигът на персонал. Имаме вакантни места по различни длъжности, които не могат да се усвоят на всяка цена. И затова работят по-малък брой екипи. Най-голямо е текучеството сред лекарите, но не сме достигали критични нива. През последните години дори има интерес на младите към професията, която е добра школа за тях. Към настоящия момент имаме недостиг на 16 лекари, но при положение че по щат са 126, успяваме да преодолеем липсата им. Това са горе-долу лекарите за три екипа. Имаме незаети 7 места за специалисти по здравни грижи и 7 за шофьори. Може да се каже, че целогодишно работим поне с един екип по-малко, за да може да се „чистят“ отпуски на персонала или по други инцидентни причини. Това важи най вече за Варна, където екипите са повече и може да се лавира. Понякога при проблеми се прибягва и до помощта на екипите от по-близките до Варна филиали, които се включват, като се насочват към адреси, по-близо до тях. Не може едните да се скъсват от работа, а други да чакат и да не вършат нищо. На територията на областта имаме 9 филиала, като в Девня, Провадия и Долни чифлик имаме по 2 спешни екипа, а в останалите са по един. В Бяла е най-новият ни филиал, където имаме недостиг на щат и в определени моменти, след повикване на адрес, се налага да затворят и да изпълнят визитата, а тези, които са се насочили към филиала, да ги изчакат да се върнат. - Такива случи зачестяват през лятото, особено със злоупотребилите с алкохол. В голяма част от тях не се налага хоспитализация. Има два варианта с такива – или да им се помогне на място, или да посочат адрес, където да бъдат откарани. По-тежките случаи се отправят за лечение и хоспитализация към токсикологията, а при получени травми и към двете големи болници в града. По същия начин се отнасяме и към хората, злоупотребили с наркотици. Една част от тях пък са задържани от МВР и ние изпращаме екипи, за да проверят състоянието им. - Да, защото въведохме едни 2-седмични обучения, съвместно с Медицинския университет, УМБАЛ „Света Марина“ и МБАЛ „Света Анна“ за студенти в 5-и и 6-и курс. Така 2 години поред вече провеждаме т. нар. лятно варненско училище „Въведение в спешната помощ“. За това време те получават възможност да се запознаят с работата ни, а аз като работодател, се опитвам да привлека млади кадри сред завършващите. Това е един вариант да се ориентират, защото не всички са наясно накъде да поемат след приключване на обучението си. Факт е обаче, че който е преминал през нас дори и за няколко месеца, това е плюс в кандидатстването му за друга работа. Защото спешната медицина е интердисциплинарна, която е добра основа за работа във всички други специалности. Иначе имаме специалисти, които цял живот работят при нас, а след пенсиониране също прибягваме до техните услуги, защото иначе ще закъсаме. - Ако ги нямаше пенсионерите, нямаше да можем да изпълняваме ангажиментите си. Те са около 15 лекари и още толкова медсестри. Общо около 30 души, на които продължаваме да разчитаме. Да са ни живи и здрави! - Ако се появи, сработва специален механизъм с МВР за съвместни действия. Напоследък не се е случвало. Но все пак има подобни случаи и те не са само с цигани, но и с психично болни. Не мога да кажа обаче, че няма вербални атаки срещу нашите хора, но те са свикнали и не ги отразяват. Просто е грозно, отиват да помогнат, а ги посрещат с ругатни... Затова не влизат в тона им и се справят със ситуацията, без да се стига до ексцесии и до драми. Имали сме какви ли не случаи, но през последните 3 месеца –няма! Дано продължи така.   - Най-големият ни проблем е с автомобилната техника, която е остаряла и често се чупи. Километрите на линейките са много и всички сме в очакване на тази прословута обществена поръчка, която ще осигури подмяната на автопарка. От 2015 година имаме 2 нови линейки, които вече навъртяха по 200 хиляди километра. Другите са от 2007, 2008, 2009 година и имат достатъчен стаж, за да бъдат пенсионирани. Но няма с какво да ги заменим. Чупят се и ги ремонтираме, за да продължим да ги използваме. Ние просто нямаме друга алтернатива. Имаме 3 коли на над 700 хиляди км, а преобладаващият брой коли са на по 300-400 хиляди км. Всеки ден се правят ремонти. Добре че имаме ведомствена автоработилница, която ги стяга, без да чакаме в сервизи. Това е положението, шофьорът може да излезе в пенсия и да се смени, но колата – не! Това са общо 33 автомобила ситроен, форд, фолксваген и фиат, като за Варна 11 са активно в действие. Още толкова са в т.нар. резерв – в ремонт или за по-леки случаи, когато не е необходимо пациентът да се хоспитализира. Имаме и УАЗ от социализма, който се ползва като трупна кола или при тежка зима. д... - Засега министерството изпълнява поетия ангажимент и нямаме проблеми със заплатите. Тази година увеличението е със 7%. От 2014 година има План за увеличение на заплатите ни до 2020 година, когато ще се достигнат 100%. Всяка година ни увеличават определен процент и засега всичко се изпълнява. По отношение на оборудване нямаме проблеми, тъй като закупуваме необходимата апаратура с автомобилите. Тя не се чупи като тях и има по-дълъг живот на експлоатация. - Да, проблемът продължава да съществува. Случаите се разделят при нас, като има такива, когато лицето или адресът не са открити, или пък, когато лицето е отказало помощ, тъй като е намерило начин да се придвижи до Спешния център. Всяко обаждане е наш ангажимент, като годишно имаме около 1400–1500 такива случаи. Вярно, имаме протоколи за код червен, жълт или зелен, но по телефона е много трудно да се определи кой лъже и кой наистина е в нужда. Случаите се регистрират, но хората ги няма на място или мястото не съществува. Най-често са случаите с пияни, които лежат на тротоара или в някоя градинка и гражданите ни сигнализират. Когато екипът ни отиде на там, той вече е станал и си е тръгнал. - Вие направете сметката – всяко фалшиво обаждане е около 100 лева. За 1500 случая годишно – 150 000 лева, с които могат да се купят няколко линейки. - Във Варна имаме нужда от парамедици, но все още нямаме такива. Те биха помогнали много, особено при по-леки случаи, тъй като тежката артилерия не трябва да се пилее за дреболии. Имаше една европейска програма, но с много подробности в изискванията към кандидатите. Така и не можахме да наберем необходимия брой от 15 души. Бяха само 5-има кандидати, отговарящи на всички изисквания... и програмата се провали заради тези подробности. - Е, не се занимаваме със слънчевите изгаряния, ако питате за тях. Освен това по плажовете има медицински екипи, които се грижат за плажуващите. Нас обикновено ни викат, когато трябва да се хоспитализира някой летовник заради травма, заради остро главоболие или припадък в хотела например. Много често имаме случаи на обезводнени и колабирали по улиците в големите жеги, в учреждение или в автобуса. - Да, те са повече през лятото, като заедно с битовия травматизъм по принцип са най-многобройните. Тази година в сравнение с минали години цифрите не показват някакви големи разлики. Лятото за съжаление е и сезонът на най-много автокатастрофи заради огромния брой автомобили и натоварения трафик. Сред причините отново са високите температури, когато хората се отпускат и допускат грешки. Добре е, когато те не са с фатален край!", "date": "2018.08.01", "title": "Д-р Мая Рашева,  директор на ЦСМП-Варна:  Ако ги нямаше лекарите пенсионери, нямаше да изпълняваме ангажиментите си "}
{"url": "https://www.monitor.bg:443/bg/a/view/majki-propishtjaha-deca-gyltat-prah-za-prane-v-opasna-igra-temata-140486", "text": "Родители пропищяха от опасни предизвикателства, изпълнявани от децата им, за да се докажат пред останалите си връстници. След „синия кит“, който се появи у нас преди няколко години и продължава да сее травми и смърт, на мода сега са два нови „чалънджа“ (бел.р. - от английската дума за предизвикателство). При единия, чиято платформа за набиране на сили отново са социалните мрежи, деца гълтат таблетки прах за пране. Дотук вече в столичната токсикология са засекли няколко такива случая. Другото предизвикателство пък следва вълната, която от няколко седмици набира сили и в чужбина - „Kiki Do You Love Me”, позната още като предизвикателството на Дрейк. У нас няколко звезди, сред които и олимпийската медалистка от Рио Цвети Найденова, се отчетоха с танцувални ритми до колата. Полицията по света обаче вече предупреждава, че това може да е твърде опасно преживяване, застрашаващо животи на много хора, а \"Гардиън\" дори класира най-абсурдните случаи. Сред тях е кражба на чанта, докато собственичката й денси до колата, а също и возила, блъскащи се в стълбове.", "date": "2018.08.01", "title": "Майки пропищяха: Деца гълтат прах за пране в опасна игра (ТЕМАТА)"}
{"url": "https://www.monitor.bg:443/bg/a/view/zapochvat-bogorodichnite-posti-140493", "text": "От 1 август започват Богородичните пости, които продължават две седмици. Краят им е на един от най-големите християнски празници Успение на Пресвета Богородица. Богородичният пост е един от четирите многодневни периода на молитва и въздържание през годината. В първия ден от поста в храмовете се прави водосвет, а от 1 до 13 август на вечерните служби се отслужва Богородичен параклис. Богородичният пост е по-лек от Великденския, но е по-строг от Петровите и Коледните пости. Най-строг е постът в понеделник, сряда и петък, когато църквата препоръчва консумацията само на сурови плодове и продукти и неготвена храна. Във вторник и четвъртък - варени без олио/масло гозби, а в събота и неделя се разрешава храна с растително масло (олио, зехтин) и вино. На Преображение Господне се разрешава риба. Ако Успение Богородично се падне в сряда, както е тази година, или в петък, се консумира риба. Божията майка се почита като покровителка на семейството, на децата и на раждаемостта. Затова в деня на нейния празник жените украсяват иконата ѝ с цветя, поставят пред нея дарове - кърпи, ризи и пари.", "date": "2018.08.01", "title": "Започват Богородичните пости"}
{"url": "https://www.monitor.bg:443/bg/a/view/samolet-sys-97-dushi-na-borda-padna-v-meksiko-njama-zaginali-140495", "text": "Самолет катастрофира малко след излитането си от летище в Мексико. За щастие, при инцидента няма загинали. 85 души обаче са пострадали, като в болница са настанени 37. Двама са в критично състояние. На борда на самолета „Ембраер 190” са се намирали 97 пътници и четирима души екипаж. Най-вероятната причина за инцидента е лошото време. В момента на излитането самолетът е попаднал в силна градушка и е бил подложен на мощно въздушно течение.", "date": "2018.08.01", "title": "Самолет със 97 души на борда падна в Мексико, няма загинали"}
{"url": "https://www.monitor.bg:443/bg/a/view/krisi-tejgyn-pokaza-strii-snimki-140472", "text": "Моделът Криси Тейгън гордо позира с белезите по тялото си след раждането на второто й дете от певеца Джон Леджънд. 32-годишната красавица сподели свои снимки в Инстаграм, които освен натрупани килца, показват и стрии. Още съм несигурна в себе си, но се радвам, че мога да накарам другите да се почувстват по-добре от визията си“, написа към кадрите тя. Припомняме, че Тейгън дари изпълнителя на All Of Me със син – Майлс, през месец май. Манекенката знаела за бременността си още от 11-ия ден, тъй като се подложила на процедурата ин витро. Заедно с Леджънд се притесняват как по-голямата им дъщеря Луна ще свикне с новороденото. „Мисля, че тя ще има някои проблеми, защото сега командва цялата къща. Свикнала е да бъде в центъра на всичко, така че ще видим как ще започне да споделя вниманието\", разкри наскоро певецът. Още преди да роди сина си, Криси сподели желанието си да се сдобие и с трета рожба. „Мисля, че искам още едно бебе след това и тогава ще се развихря. После ще изживея 30-те си, без да съм постоянно бременна“, намигна тя.", "date": "2018.08.01", "title": "Криси Тейгън показа стрии (СНИМКИ)"}
{"url": "https://www.monitor.bg:443/bg/a/view/letni-dyjdove-s-gramotevici-v-cjalata-strana-140492", "text": "През деня на много места ще се развива купесто-дъждовна облачност. Ще има краткотрайни превалявания от дъжд, придружени с гръмотевици. Ще духа слаб вятър от север-североизток. Максималните температури ще бъдат между 28 и 33 градуса.", "date": "2018.08.01", "title": "Летни дъждове с грамотевици в цялата страна"}
