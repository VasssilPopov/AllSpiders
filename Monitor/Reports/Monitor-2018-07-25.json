{"url": "https://www.monitor.bg/bg/a/view/pravitelstvoto-dava-2-mln-lv-za-fizichesko-v-uchilishtata-i-gradinite-106424", "text": "Правителството отпуска 2 453 572 лв. за учебно-тренировъчна и спортно-състезателна дейност в общинските и държавните детски градини и училища. Средствата ще бъдат използвани и за материално-техническото обезпечаване на школата. За тези дели миналата година бяха отпуснати 2 480 457 лв. Средствата се осигуряват ежегодно със Закона за държавния бюджет и се разходват на базата на представени разчети за броя на децата и учениците. Училищата и детските градини кандидатстват за тях с разработени проекти за подпомагане на физическото възпитание и спорта на децата и учениците в дневна форма на обучение.  ", "date": "2018.07.25", "title": "Правителството дава 2 млн. лв. за физическо в  училищата и градините"}
{"url": "https://www.monitor.bg/bg/a/view/rejat-polovinata-parkomesta-okolo-nevski-deputatskite-syshto-106428", "text": "Паркоместата около храм-паметника „Александър Невски“ ще бъдат съкратени наполовина, съобщиха от общината за „Монитор“.  Това ще се случи след като приключи ремонта на площада около храма, където ще бъдат обновени тротоарните настилки, осветлението и ще се обособи пешеходна зона. Паркингът около патриаршеската църква разполага с 180 места. В момента текат дискусии и за съдбата на депутатския паркинг от страната на БАН. Народните представители се разполагат на 100 места служебен абонамент и най-вероятно той също ще бъде намален. Лично кметът на София Йорданка Фандъкова води разговори с председателя на Народното събрание Цвета Караянчева за бъдещото паркиране на депутатите. Кметица е на мнение, че трябва да се постигне решение, което да удовлетвори както гражданите, така и народните представители, които да продължат да работят нормално. Преди дни стана ясно, че депутатите са питали главния архитект Здравко Здравков какво ще се случи с паркинга им след ремонта. „Време е да спре мисленето на част от хората у нас, че трябва да има запазени места за тях“, каза Здравков. Новият облик на зоната около патриаршеския храм ще се прави на два етапа. Първият вече започна и обхваща градините \"Кристал\" и \"Св. Климент Охридски\", част от ул. \"Московска\", както и бул. \"Васил Левски\" между паметника \"Левски\" и Софийския университет. За следващата година остава ремонт на пространството около \"Св. Александър Невски\", както и бул. \"Цар Освободител\" и площада пред Народното събрание. Догодина се очаква отсечката от ул. „Оборище“ между ул. „Раковски“ и катедралата да бъде затворена за движение. От „Московска“ 33 направиха първите стъпки за разтоварване на трафика около „Александър Невски“ в края на миналата година, когато забраниха паркирането на туристически автобуси. Паркингът на возилата бе изместен на старата автогора.", "date": "2018.07.25", "title": "Режат половината паркоместа около „Невски“,депутатските -също"}
{"url": "https://www.monitor.bg/bg/a/view/ikonomicheska-komisija-prie-vetoto-na-radev-glasuvat-go-utre-106427", "text": "Икономическата комисия в парламента прие ветото на президента Румен Радев и отхвърли спортните поправки в закона за приватизацията. Текстовете бяха отхвърлени единодушно с 18 гласа „за“, без нито един против или въздържал се.  Самите поправки бяха гласувани на второ четене преди седмица и предизвикаха напрежение между коалиционните партньори и обвинения за лобизъм. ГЕРБ бяха готови да внесат нови изменения в закона, но след това държавния глава наложи вето върху част от текстовете. Единият от параграфите предвиждаше да се намали срокът от 10 на 5 г. на специфичните задължения при приватизация, другият – това да важи и за стари договори и сделки. Предстои гласуване на ветото и в пленарна зала, което трябва да стане в четвъртък. По време на заседанието на икономическата комисия социалистът Румен Гечев определи измененията, внесени от депутати от „Обединени патриоти“ като нагъл опит да се опростят милиони левове на „приватизатори, които искаха да се измъкнат сухи“. Гечев разказа и каква е версията на един от вносителите на спорните промени - Емил Димитров- Ревизоро, който обяснил пред депутати, че бил подведен.    ", "date": "2018.07.25", "title": "Икономическа комисия прие ветото на Радев, гласуват го утре"}
{"url": "https://www.monitor.bg/bg/a/view/a1-s-ryst-na-prihodi-i-pechalba-za-vtoroto-trimesechie-106425", "text": "А1 отбелязва стабилен ръст на основните си финансови показатели през второто тримесечие на 2018 година. Приходите на компанията са се повишили със 7% до 110,5 млн. евро, а оперативната печалба (EBITDA) се увеличава с 8,9% до 36,3 млн. евро, запазвайки позитивната тенденция от последните над две години. От края на май 2018 компанията прие бранда А1 като част от A1 Group, което засили позиционирането на телекома на пазара и донесе позитивен импулс в отношенията му с неговите клиенти. Ръстът на приходите на А1 се дължи основно на увеличението на приходите от фиксирани услуги и устройства. Приходите от фиксирани услуги нарастват с 11,4% до 25,3 млн. евро за периода. Основните причини за това са стабилния ръст при специализираните корпоративни решения, успешното предлагане на допълнителни услуги на настоящи клиенти и продължаващия ръст на приходите на собствените ТВ канали MAX Sport. Приходите от мобилни услуги също отбелязват ръст от 0,3% до 66,6 млн. евро, благодарение на увеличения брой на бизнес абонатите и повишените усилия за запазване на клиенти чрез таргетирани пакетни оферти. Приходите от устройства също се повишават с 25,5% до 16,1 млн. евро заради тенденцията все повече хора да търсят и ползват смарт устройства със смарт тарифни планове. Общият брой клиенти на договор за мобилни услуги се увеличава с 0,9%. Това компенсира донякъде продължаващото влияние от промяната в Закона за електронните съобщения, ограничаваща максималния брой предплатени номера, които може да ползва всеки клиент, довело до спад на клиентите на предплатени услуги с 25,8% за периода. Така общият брой клиенти на мобилни услуги намалява с 3,1% до близо 3,974 милиона.   Броят на клиентите на фиксирани услуги отбелязва ръст от 1,3% през втората четвърт до близо 1,015 милиона, като позитивният тренд при ТВ и интернет услугите компенсира спада от намаляващата популярност на фиксираните телефонни услуги. Оперативната печалба (EBITDA) на А1 бележи ръст и това тримесечие, като основните причини са увеличените продажби на фиксирани услуги и собствено съдържание, както и позитивният тренд в приходите от мобилни услуги. Средният приход от абонат (ARPU) също нараства с 3,8% до 5,6 евро.", "date": "2018.07.25", "title": "А1 с ръст на приходи и печалба за второто тримесечие"}
{"url": "https://www.monitor.bg/bg/a/view/treta-titla-za-mladite-ni-shtangisti-106426", "text": "България спечели трета титла и общо пети медал само в двубоите на продължаващото в Милано европейско първенство за 15 и 17-годишни щангисти. В кат. 69 кг при 15-годишните Карлос Насар грабна златото с двубой от 260 кг, след като победи и в двете движения, съобщиха от БФВТ. Представителят на школата от Червен бряг с треньор Илиян Илиев вдигна в изхвърлянето 113 кг, а в изтласкването постигна 147. Втори, с 11 кг по-малко се нареди състезател от Армения. Насар, чийто баща е ливанец, бе седми на европейското миналата година. Това е трето злато за България, която печели медали всеки състезателен ден от началото на шампионата. В двубоите имаме трима шампиони и двама вицешампиони – с титли са Насар, Ангел Русев и Ивана Петрова, а със сребро са Габриел Маринов и Иван Димов. Общо българските медали в отделните движения досега са 14 – 8 златни, 4 сребърни и два бронзови.", "date": "2018.07.25", "title": "Трета титла за младите ни щангисти"}
{"url": "https://www.monitor.bg:443/bg/a/view/kasijas-ne-vjarva-che-armstrong-e-stypil-na-lunata-106419", "text": "Бившият капитан на „Реал“ (Мадрид) Икер Касияс изрази съмнение, че американските космонавти са кацали на Луната. Както е известно, на 21 юли 1969 г. Нийл Армстронг става първият човек, стъпил на повърхността на естествения спътник на Земята. Касияс обаче стана поредният, който се присъединява към теориите, че НАСА е фалшифицирала приземяването на щатски астронавти на лунната повърхност. На профила си в „Туитър“ настоящият вратар на „Порто“ постави въпрос и се допита до мнението на своите последователи, изразявайки съмнението си, че Армстронг е бил на Луната. „Догодина ще се навършат 50 г. от деня, в който човек стъпва на Луната. На вечерите с приятели често спорим за това. Искам да науча вашата позиция. Вярвате ли, че човек действително е бил на Луната? Аз не вярвам“, написа бившият испански национал. След получените отговори стана ясно, че 41% от последователите на Касияс споделят мнението му, а 59% вярват, че американският екипаж на „Аполо 11“ е кацнал на Луната.", "date": "2018.07.25", "title": "Касияс не вярва, че Армстронг е стъпил на Луната"}
{"url": "https://www.monitor.bg:443/bg/a/view/gorski-pojari-bushuvat-v-shvecija-vlastite-zabraniha-barbekuto-106423", "text": "Шведските власти заявиха днес, че 25 пожара продължават да горят в горите в цялата страна, като уточниха, че ситуацията донякъде се е стабилизирала, но остава сериозна, предаде ДПА. Пожарите, които започнаха по-рано този месец, се разпространиха бързо поради изключително сухото и горещо време. От седмици не е имало силни дъждове. Според метеорологичната служба това е най-горещият юли в Швеция от поне 260 години. Горските пожари са обхванали площ от 250 кв. км. Според оценката на шведската агенция за горите загубите възлизат на около 900 млн. крони (101 милиона долара), макар че част от дървесината от изгорелите гори ще може да се използва в строителството. В опит да предотврати появата на нови горски пожари шведската национална агенция за борба с извънредни ситуации призова местните и регионални власти да засилят прилагането на забраната за палене на огън на открито и на скари за грил в частни градини. \"Рискът от пожари ще достигне изключително високи равнища в цяла Швеция в края на седмицата. Следователно контролът върху забраните за палене на огън трябва да бъде засилен, за да се избегне появата на нови пожари\", заяви говорителка на агенцията.", "date": "2018.07.25", "title": "Горски пожари бушуват в Швеция, властите забраниха барбекюто"}
{"url": "https://www.monitor.bg:443/bg/a/view/bashta-i-sin-otvljakoha-romka-ot-krushari-za-bulka-106410", "text": "Баща и син роми от Добрич отвлякоха 18—годишната Роза от добричкото с. Крушари и се опитаха да я направят насила булка, научи „Монитор”. Екшънът се разиграл преди два дни. Синът много харесвал Роза и я искал за жена, но ромката не кандисвала. Преди две вечери бащата и синът се почерпили стабилно и решили да крадат булката. Наели такси, пристигнали в Крушари и метнали Роза като чувал в колата. Групата пристигнала благополучно в квартал „Балик” в Добрич, където живеели бащата и синът. Двамата дружно свалили насила Роза от таксито и я завлекли във входа. Таксиметровият шофьор обаче веднага позвънил на полицията и само след 2 часа Роза била свободна и върната в дома си. Бащата и синът са арестувани.", "date": "2018.07.25", "title": "Баща и син отвлякоха ромка от Крушари за булка"}
{"url": "https://www.monitor.bg:443/bg/a/view/krystiha-cheren-leshojad-na-bojan-petrov-veche-e-v-balkana-106418", "text": "Роден през април в зоопарка на град Рига черноглав лешояд, кръстен на името на загиналия в Хималаите алпинист Боян Петров  вече е на свобода в района на Котленския Балкан, птицата известно време ще си прави компания с женската Острава , която пристигна у нас от Чехия. Роден през април в зоопарка на град Рига черноглав лешояд, кръстен на името на загиналия в Хималаите алпинист Боян Петров  вече е на свобода в района на Котленския Балкан, птицата известно време ще си прави компания с женската Острава , която пристигна у нас от Чехия. Двете пернати кацнаха в България на 24 юли и само след денонощие за адаптация бяха пренесени в района, където е построено специално за тях изкуствено гнездо, уточни ръководителят на проекта „Светло бъдеще за черния лешояд“ Елена Стоева. В началото на август от зоопарка на латвийската столица се очаква да пристигне и трети представител на изчезналата от нашите земи през 30-те години на миналия ХХ век птица. И трите черноглави лешояда са дарение от двата зоопарка, които са част от Европейската програма за размножаване на редки видове, извън естествената им среда.Наскоро у нас  от Испания пристигнаха още 12 „птичета“, които временно ще бъдат наблюдавани в специално изградена волиера „ в Източна Стара планина преди да бъдат пуснати на свобода.  Екипът на проект \"Светло бъдеще за черния лешояд\" имаше принципното съгласие на Боян  да участва като лице на кампанията за посрещане  и освобождаване на първите черни лешояди в България, за съжаление смъртта го настигна преди старта й, коментира Елена Стоева. По независещи от съекипниците й причини близките на алпиниста не са успели да присъстват на мига, в който двата лешояда са били поставени в нарочно изградения хак.Двете птици са маркирани със сателитни предаватели, такъв ще бъде поставен и на третата. Очаква се до две –три седмици да станат известни резултатите от генетичната проба, която цели  установяване пола на лешоядите, не било изключено всъщност Боян да се окаже …Бояна. През следващите до 5 години у нас ще бъдат разселени поне още 50 от редките черноглави лешояди, които са изключително полезни в ролята на си на своеобразни природни санитари  особено в труднодостъпните планински райони.", "date": "2018.07.25", "title": "Кръстиха черен лешояд на Боян Петров, вече е в Балкана"}
{"url": "https://www.monitor.bg:443/bg/a/view/myj-i-bremenna-jena-zaginaha-pri-katastrofa-106417", "text": "Мъж и бременна жена загинаха след тежка катастрофа по пътя Силистра – Добрич, съобщиха от полиицията. Сигналът е получен на 25 юли, около 04:00 часа. Установено е, че в района на добричкото село Воднянци, водач на лек автомобил Мерцедес с добричка регистрация, поради движение с несъобразена скорост, губи контрол над волана и се блъска последователно в две крайпътни дървета. Вследствие на ударите, на място загиват шофьорът на Мерцедеса, мъж на 34 години, и бременна жена на 20 г., возеща се на предна дясна седалка. И двамата са от с. Воднянци. По случая е образувано досъдебно производство. Загиналата 20-годишна Айсел е била бременна в осмия месец. Очаквала е момиченце. 34-годишният мъж, шофирал Мерцедеса, бил чичо на Айсел.", "date": "2018.07.25", "title": "Мъж и бременна жена загинаха при катастрофа"}
{"url": "https://www.monitor.bg:443/bg/a/view/ognenijat-ad-v-gyrcija-celi-sela-izgoreli-zemjata-oshte-tlee-video-106414", "text": "Пустош. Черни дървета. Тлееща земя.  Изпепелени села, гледката от които навява злокобните спомени на Припят и Славутич - останали завинаги пусти след трагедията в Чернобил. Вижте видео от един от пострадалите от огнения ад в Гърция райони.", "date": "2018.07.25", "title": "Огненият ад в Гърция: Цели села изгорели, земята още тлее (ВИДЕО)"}
{"url": "https://www.monitor.bg:443/bg/a/view/real-dogovoril-kurtoa-106413", "text": "„Реал“ (Мадрид) е постигнал споразумение с Тибо Куртоа за личните му условия и предстои испанците да се договорят с „Челси“ за цената на вратаря. Бронзовият медалист от световното първенство отдавна е спряган за трансфер на „Сантиаго Бернабеу”, а  сделка през настоящето лято изглежда най-вероятна. Ако все пак Флорентино Перес не успее да се разбере с колегите си от „Стамфорд Бридж”, „лос бланкос” веднага ще се насочат към Юго Лорис от „Тотнъм“. „Daily Mail“ обаче допълва, че „шпорите” със сигурност ще откажат да преговарят и няма да приемат никаква оферта, защото държат да запазят световния шампион. Към момента №1 под рамката на „Реал“ (Мадрид) продължава да бъде Кейлор Навас. В Испания пък се заговори, че „кралете“ може да привлекат нападателя Родриго Морено от „Валенсия“. Треньорът Жулен Лопетеги не крие своя интерес към голмайстора, с който работи във втория отбор на „белия балет“. През миналия сезон Родриго отбеляза 19 гола с екипа на „Валенсия“ в 34 мача, като има и 7 асистенции. Лопетеги е разговарял с генералния директор на клуба Хосе Анхел Санчес и го е информирал за своето желание да бъде привлечен нападателят.", "date": "2018.07.25", "title": "„Реал“ договорил Куртоа"}
{"url": "https://www.monitor.bg:443/bg/a/view/spipaha-kradec-na-kasa-ot-magazin-106420", "text": "31-годишен старозагорец е задържан по обвинение в кражба с взлом при която е била задигната метална касета от търговски обект на територията на квартал „Три чучура-север“. Сигналът за проникването в магазина е бил подаден във Второ РУ „Полиция“на 24 юли, проникването е било извършено през времето от 22,00 часа на 23 юли до към 7,00 часа на следващата дата. Крадецът е взломил металната решетка на входната врата, прибрал е касетката в която е имало около 6 000 лв, ваучери за прана и няколко вече изплатени лотарийни билета. Пътем крадецът „забърсал“ и неустановено количество монети, след което се измъкнал по същия начин от помещението.Веднага са били иззети записите от намиращите се в близост видеокамери, криминалистите са действали по още топли следи и за броени часове стигнали до извършителя, който в този момент правел пореден опит да разбие касетката, за да стигне до плячката.Според запознати мъжът е криминално проявен.Почти по същото време е депозирана и поредната жалба от жертва на ало-измамници, 70-годишна старозагорка се простила с 2 150 лв , златни накити и скъп ръчен часовник мъж, които подхвърлила във вързопче от терасата на апартамента си след като влязла в „схемата“ , че МВР търси съдействие за задържане на опасни престъпници.", "date": "2018.07.25", "title": "Спипаха крадец на каса от магазин"}
{"url": "https://www.monitor.bg:443/bg/a/view/sliven-iska-oproshtavane-na-5-mln-lv-zaem-106422", "text": "Община Сливен настоява държавата да й опрости борч от 5 млн лв, парите са били предоставени от МФ под формата на безлихвен заем заради огромната й задължнялост преди време и опасността от изпадане в несъстоятелност.   Община Сливен настоява държавата да й опрости борч от 5 млн лв, парите са били предоставени от МФ под формата на безлихвен заем заради огромната й задължнялост преди време и опасността от изпадане в несъстоятелност. “Голямата ни постоянна задача от началото на мандата е финансовото оздравяване!“, коментира кметът Стефан Радев, който очаква да бъдат оповестени крайните резултати за първото полугодие. Според неговите пресмятания задълженията за разходите към 30 юни трябва да бъдат в рамките на 16,5 млн лв, като просрочените суми не трябва да надхвърлят 2 млн лв. „Това е показателят, който най-много следим, по който най-много работим и за който съм казал, че искам да стигне до нула. По този показател тръгнахме от над 30 милиона лева, заедно с това, което беше внесено в съда като претенции към общината“, коментира градоначалникът и подчерта, че се забелязва цялостно стабилизиране на финансите.  „Работим по предложение до министъра на финансите да ни бъде опростен безлихвеният заем в размер на 5 000 000лева, който получихме. Мотивите са, че сме постигнали голяма част от поставените с оздравителния план цели. Законът дава такава възможност“, уточни Радев. Ако борчът бъде опростен имало възможност в края на т.г. да бъде прекратена процедурата по финансово оздравяване и излизането на общината от нея.", "date": "2018.07.25", "title": "Сливен иска опрощаване на 5 млн лв заем"}
{"url": "https://www.monitor.bg:443/bg/a/view/obshtinite-s-3-meseca-srok-da-prehvyrljat-jazoviri-na-dyrjavata-napomnjat-ot-damnt-106421", "text": "Кметовете имат срок до първата седмица на октомври да прехвърлят собствеността на общински язовири, които смятат, че не могат да стопанисват. Това напомни от Стара Загора на общинските власти ръководството на Държавната агенция за метрологичен и технически надзор (ДАМТН). За целта общините трябва да внесат в Министерството на икономиката мотивирано предложение за промяна на собствеността на язовирите при наличие на взето решение от съответния общински съвет за прехвърляне собствеността безвъзмездно на държавата. Тази възможност може да бъде реализирана в тримесечен срок, а държавата ще е ангажира с техния ремонт. Ръководството на ДАМТН подчертало още, че след приетите промени в Закона за водите, контролът от страна на агенцията ще бъде още по-засилен. По време на дискусията беше обсъдено и предстоящата категоризация на язовирите по степен на потенциална опасност, която ще се извършва от комисиите, назначени със заповед на областните управители. С въвеждането й ще се даде възможност за определяне на различна периодичност на проверките от страна на контролните орган. По този начин ще се оптимизира контрола на язовирите и ще се конкретизират изискванията за експлоатацията им. Към момента състоянието на язовирите е нормално, е казал председателят на агенцията Петър Горновски по време на съвместна работна среща с областния управител на област Стара Загора Гергана Микова и кметове, и представители на общини от региона. Във връзка с проливните дъждове в страната през последните дни е задействан кризисният щаб на държавната агенция, въведени са 24-часови дежурства, а ръководството провежда среща по места с цел недопускане на инцидент на водоемите в страната. „Напомняме на всички собственици на водоеми, независимо дали са общински или частни, да продължават да изпълняват нашите предписания, както и да следят нивата на стопанисваните от тях язовири“, е подчертал Петър Горновски. От думите му става ясно, че инспектори на ДАМТН продължават да следят проблемните водоеми, а кризисният щаб на агенцията ще продължи работа до нормализирането на метеорологичната обстановка.", "date": "2018.07.25", "title": "Общините с 3 месеца срок да прехвърлят язовири на държавата, напомнят от ДАМНТ"}
{"url": "https://www.monitor.bg:443/bg/a/view/dilyr-otvlicha-18-godishna-ot-dobrich-cjal-mesec-ja-bie-i-drogira-106403", "text": "18-годишно момиче от Добрич бе намерено полумъртво, пребито и дрогирано в апартамент на ул. „Александър Стамболийски”, научи „Монитор”. Информацията бе потвърдена и от директора на ОД на МВР старши комисар Никола Панчев. Оказва се, че момичето е отвлечено от близо месец и е обявено за общодържавно издирване от майка си. Похитителят й е 32-годишният Мирослав Д., който е дилър. Момичето било открито съвсем случайно. На 24 юли, около 14 часа, Мирослав е спрян в Добрич за проверка от полицаи. Те намерили у него 15,2 грама канабис. Последвал обиск в жилището му, където, освен електронни везни и 0,5 грама амфетамин, униформените открили в безпомощно състояние 18-годишната. Полицаите веднага откарали момичето в Спешното отделение. „Детето бе доведено от полицаи. 21 години съм лекар, такова нещо не съм виждал”, призна д-р Бисер Ботев, зам.-директор на болницата в Добрич. Момичето било цялото в синини, било ежедневно пребивано, в продължение на цял месец. Цветът на кожата й бил сивопепеляв. Хемоглобинът й е 35, при 120 норма. Не говорела, само отваряла и затваряла очи. Ако искаш да я докоснеш, веднага подскачала от страх. „Нямам думи, с които да опиша трагедията. Детето е в шок, съсипано, измършавяло. Имаме съмнение, че похитителят й е давал три вида наркотици. Момичето е от рядка кръвна група – АВ отрицателна, затова поискахме помощ от Кръвния център във Варна, откъдето ни доставиха 2 сака кръв. Детето е преместено от Спешното във второ вътрешно отделение, сега вече е в реанимацията, където за нея се полагат непрекъснати грижи, под ръководството на д-р Груев, началника на отделението”, каза д-р Ботев. Състоянието на момичето започва да се стабилизира, но възстановителният период ще трае дълго, допълни той. Похитителят на момичето е задържан, уточни старши комисар Никола Панчев.", "date": "2018.07.25", "title": "Дилър отвлича 18-годишна от Добрич, цял месец я бие и дрогира "}
{"url": "https://www.monitor.bg:443/bg/a/view/nikolaj-geranliev-gerata-goloka-e-mjasto-na-lubov-krasota-i-shtastie-106391", "text": "На 3 и 4 август на голямата поляна до Петропавловския манастир край Лясковец ще се проведе първото издание на хип-хоп фестивала GOLOKA.  - Когато човек има силно желание и воля се появява и смелостта. Избрахме Лясковец, тъй като района е спокоен и се намира в централна България, тоест на почти еднакво разстояние от всички големи градове в страната. Местността около манастира „Св. Св. Петър и Павел“ по традиция е предвидена за събори и фестивали. Има изградена сцена, големи поляни и горa. Намира се в непосредствена близост до Велико Търново и Арбанаси. През времето манастирът е приютявал много революционери и национални дейци, има дълга история. За нас е важно мястото да носи позитивна енергия и заряд и в същото време да е далеко от градската среда. Така човек се отпуска и забавлява по-лесно. А и хората в провинцията са по-жадни за такива мероприятия, отколкото в столицата, където има изобилие. - Когато преди 5 години, заедно с NASIMO, един от най-популярните български майстори на стенописа, търсихме име за нашата идея да правим дрехи с послание, открихме думата „GOLOKA“. Буквално GOLOKA в превод от санскрит, означава – място на любовта, красотата и щастието. Това име беше и Е! достатъчно силно като заряд за нашата идея, а именно - да даваме личен пример, като изразяваме себе си чрез изкуството. То от своя страна ни служи за издигане на съзнанието и трансформирането на похотта в чиста любов. Така, според нас, когато сме по-осъзнати и отговорни за всичко, което правим, можем да постигнем едно по-щастливо съществуване. - Да, налага се да направим компромис и то поради факта, че не можем да поканим наведнъж всички групи и артисти, които искаме, защото броят им е наистина голям. България е богата на талантливи хора, които жадуват да бъдат чути и видяни. - Да, имаме такова желание, дори тази година сме поканили гости от Македония (група „ТОКСИКОЛОЗИ“) и Англия (KINGPIN). Ще се постараем да продължим да го развиваме и занапред, като каним различни популярни артисти от цял свят.", "date": "2018.07.25", "title": "Николай Геранлиев-Герата: GOLOKA е място на любов, красота и щастие"}
{"url": "https://www.monitor.bg:443/bg/a/view/selena-gomes-chukna-nov-rekord-v-instagram-106395", "text": "С нов рекорд в социалните мрежи може да се похвали любимката на тийнейджърите Селена Гомес. Постижението идва като подарък за 26-ия й рожден ден, от партито за който е и снимката първенец. Поп звездата духна свещичките на 22 юли, позирайки с най-близките си приятелки, а публикацията със запечатващите ги кадри събра един милион харесвания за най-кратко време в историята на социалната мрежа. „Още една година отмина. Благодаря ви за цялата любов. Не бих могла да изкажа с думи колко съм признателна на вас и моите най-добри приятели, че празнувахте с мен. Обичам ви лудо! Бог да ви благослови!“, гласят думите на бившата муза на Джъстин Бийбър, а в момента постът има над 9 милиона харесвания. Предишната снимка, която водеше в класирането, е на Бионсе и датира от миналия февруари. Поп дивата анонсира бременността си с близнаците с кадър в Инстаграм и само за 16 часа той получи повече от 7, 5 милиона харесвания. С това изпълнителката на Lemonade би предходния рекорд, отново на Селена Гомес, която през 2016 г. привлече симпатиите на 6, 3 милиона души със снимка, на която пие кока-кола от бутилка.  ", "date": "2018.07.25", "title": "Селена Гомес чукна нов рекорд в  Инстаграм"}
{"url": "https://www.monitor.bg:443/bg/a/view/kanada-prerazglejda-zakonite-za-oryjijata-106387", "text": "Стрелбата в Торонто, при която бяха убити двама души и нападателя, накара местните и федерални служители да обмислят как да намалят свързаното с огнестрелно оръжие насилие в града, предадоха световните медии. Кметът Джон Тори предложи идеята да се забранят огнестрелните оръжия в пределите на града. Той заяви, че не знае защо някой би имал нужда от такива оръжия в града. При стрелбата в неделя загинаха 10-годишно момиче и млада жена на 18 години. Ранени 13 души, 29-годишният нападател също е мъртъв. Това беше 228-ият случай на насилие с използване на огнестрелно оръжие в Торонто от началото на тази година. В отговор на предложението на кмета министърът на обществената сигурност Ралф Гудейл заяви, че забраната на огнестрелните оръжия в Торонто е сложно предложение. Изпълнението му би изисквало значителна промяна на канадския Наказателен кодекс, добави той. Според канадските закони за притежанието на повечето пистолети изисква специално разрешително, освен базовото разрешително, изисквано за закупуване на спортни или ловни пушки. Получаването на разрешително е дълъг процес, изискващ преминаването на допълнителен курс за безопасност, членство в регистриран стрелкови клуб и полицейска проверка. Освен това има строги правила за транспорта и съхраняването на огнестрелни оръжия. Повечето притежатели на оръжие смятат съществуващия режим за строг. Правителството трябва да мисли и за политическата реакция, особено в провинциалната част на страната, където притежанието на оръжие е по-разпространено, отбелязва ДПА, посочвайки, че федералните избори са след една година. Гудейл заяви, че федералното правителство ще обмисли първо вече направените предложения за промени в законите. Според полицията в Торонто един от проблемите са в достъпа до оръжия, използвани за извършване на престъпления. До 2012 г. три от всеки четири такива оръжия бяха внесени контрабандно от САЩ. От 2017 г. обаче се отбелязва нарастване на броя на законно придобитите оръжия в Канада, продадени след това на хора, използващи ги за престъпни цели, отбелязва полицията в Торонто. В момента половината огнестрелни оръжия, използвани за извършването на престъпления, са придобити от източници в Канада.", "date": "2018.07.25", "title": "Канада преразглежда законите за оръжията      "}
{"url": "https://www.monitor.bg:443/bg/a/view/bracigovo-shte-pravi-smetishte-za-stroitelni-otpadyci-vyrhu-bivsha-kariera-106393", "text": "Община Брацигово огласи инвестиционни намерения да изгради първото сметище за строителни отпадъци на мястото на бивша кариера край града. За тази цел общината вече е деактувала 50 дка от имота. За изграждането на новото сметище местната община ще кандидатства или по европейска програма, или чрез публично-частно партньорство с частна фирма. Идеята е на това място да се закупи и инсталация за преработка на строителните отпадъци, които сега се извозват чак в пловдивското село Цалапица и това повишава разходите на останалите общини, които нямат такова сметище за депониране на този вид отпадъци. Обмисля се и вариантът общината да влезе с терена като апортна вноска, а фирмата-партньор да осигури необходимата техника-трошачки и техника за рециклиране и компостиране на строителните отпадъци. Това са предимно тухли и бетон, които ще се преработват в рециклиран материал, използван в строителството, обясняват запознати. Ако община Брацигово реализира идеята си, така ще бъде полезна на всички 11 общини в региона, а в хазната на родопското градче ще влизат допълнителни приходи от новата дейност.", "date": "2018.07.25", "title": "Брацигово ще прави сметище за строителни отпадъци върху бивша кариера"}
{"url": "https://www.monitor.bg:443/bg/a/view/joko-ono-preizdava-imagine-106397", "text": "Осемдесет и пет годишната певица и авангардна художничка Йоко Оно не спира да се бори за мир, като ще го демонстрира за пореден път с нов албум. Warzone е продуциран от сина й с Джон Ленън – Шон и ще излезе на пазара на 19 октомври. Албумът ще включва нови версии на нейни песни, записани между 1970 г. и 2009 г., както и актуален прочит на неостаряващата \"Imagine\" на Джон Ленън. Заглавието е взаимствано от песен от мюзикъла \"New York Rock\", посветен на съвместния й живот с Джон Ленън. коментира Оно, в типичния си артистично-неразбираем стил. Йоко Оно, която е родена в Япония, но се е установила в Ню Йорк, изтъкна, че с излизането на Warzone не възнамерява да се пенсионира. Тя поясни, че вече работи над следващ албум.", "date": "2018.07.25", "title": "Йоко Оно преиздава „Imagine”"}
{"url": "https://www.monitor.bg:443/bg/a/view/pametnik-za-100-g-futbol-izdignaha-v-pazardjik-106392", "text": "По инициатива на община Пазарджик и ФК “Хебър“ във връзка с честванията на 100-годишнината на клуба и организирания футбол в Пазарджик, в парк-остров „Свобода” бе поставена нова скулптура „100 години футбол в Пазарджик”. Мястото на плочата е символично, тъй като именно там е бил първият стадион, на който се е играло футбол в Пазарджик – сегашният розариум и част от Колодрума в парка. Юбилейната композиция е дело на проф. Стефан Лютаков, който споделя: „Исках да създам една оригинална композиция, звучаща съвременно, да излъчва енергия, оптимизъм, движение, младост“. Паметната пластика е реализирана от неръждаема стомана, бронз и мрамор. „Акцент е бронзовата топка, кацнала върху динамично раздвижената метална мрежа. Запечатано е едно мимолетно състояние – кулминация във футболната игра. В композицията включвам и мраморна форма, която едновременно е основа и място, на което е отбелязано събитието, повод за тази пластика“, обясни авторът. Съчетаването на материалите помага творбата да звучи и класическо и съвременно, какъвто е и футболът в Пазарджик.Това е поредната инициатива, свързана с юбилейния футболен празник, след излизането на филм, пощенска карта, значка и футболен екип.", "date": "2018.07.25", "title": "Паметник за 100 г. футбол издигнаха в Пазарджик"}
{"url": "https://www.monitor.bg:443/bg/a/view/pochina-bivshijat-shef-na-fiat-krajsler-serdjo-markione-106400", "text": "Бившият изпълнителен директор на автомобилопроизводителя Фиат Крайслер Серджо Маркионе е починал, съобщиха световните агенции. Информацията за смъртта на доскорошния ръководител е потвърдена от Ексор (Exor S.p.A.), холдинговата компания на основателите на Фиат семейство Аниели. Здравето на Маркионе се влоши след неотдавнашна операция в болница в Цюрих, отбелязва Ройтерс. Той бе заменен през уикенда като главен изпълнителен директор, след като Фиат Крайслер обяви, че здравословното му състояние се е влошило. „За съжаление, това от което се опасявахме се случи. Серджо Маркионе, човекът и приятелят, си отиде“, посочи председателят на борда на директорите на Фиат Крайслер Джон Елкан.  Маркионе застава начело на Фиат през 2004 година и ръководи сливането на компанията от Торино с фалиралия американски автомобилопроизводител Крайслер. От двете финансово затруднени компании той създаде седмия по големина производител на автомобили в света.", "date": "2018.07.25", "title": "Почина бившият шеф на Фиат Крайслер Серджо Маркионе"}
{"url": "https://www.monitor.bg:443/bg/a/view/mama-i-bebe-otivat-zaedno-na-kino-106396", "text": "Домът на киното отваря вратите си за любителите на седмото изкуство, съчетаващи ангажиментите си с отглеждането на малки деца. Специалната програма ще позволи на младите родители да заведат своите пеленачета на прожекциите на любимите си филми, които ще се провеждат всяка сряда. За целта, те получават асистенция за качване на детските колички до кинозалата, а по време на прожекциите силата на звука е намалена. Осветлението също е съобразено с комфорта на най-малките зрители. „Често младите родители не успяват да направят нещо специално за себе си – вниманието съвсем естествено е фокусирано върху децата, затова създадохме специализирани прожекции, позволяващи да бъдат гледани актуални кинозаглавия, без да се налага родителите да търсят детегледачка, или да се притесняват, че ще трябва да бягат към вратата, ако малките се разсърдят“, обясняват от Дома на киното. Първата прожекция в рамките на програмата се състоя днес, а излъчваният филм бе „Проектът „Флорида“ на режисьора Шон Бейкър.", "date": "2018.07.25", "title": "Мама и бебе отиват заедно на кино"}
{"url": "https://www.monitor.bg:443/bg/a/view/slash-pusna-pyrvoto-parche-ot-novija-album-chuj-go-106401", "text": "Властелинът на китарата Слаш пусна първа кукичка, какво ще е съдържанието на предстоящия му албум Living The Dream, в който отново гърба му пазят Майлс Кенеди и The Conspirators. Емблематичният цилиндър на Guns N'Roses публикува първата песен от тавата в . Парчето носи името Driving Rain и е поредната доза яки рифове от Гипсъна на Слаш, и шлифования до съвършенство глас на Майлс. То ще е и водещият сингъл от Living The Dream, който излиза на 21 септември. Тавата ще е четвъртата самостоятелна за Слаш, който трайно си партнира с феноменалния вокалист Майлс Кенеди и гениалните музиканти от The Conspirators в последните три. Всъщност емблемата на Guns работи с Кенеди още по първия си самостоятелен албум Slash от 2010, където гласът с няколко октави демонстрира капацитет в две песни „Back from Cali“ и „Starlight“. Записите на новата тава са преминали под вещото ръководство на прочутия продуцент Майкъл „Елвис“ Баскет.", "date": "2018.07.25", "title": "Слаш пусна първото парче от новия албум. Чуй го!"}
{"url": "https://www.monitor.bg:443/bg/a/view/bet-bers-ot-bez-puknata-para-se-omyji-106379", "text": "Актрисата Бет Берс, която нашумя с ролята си на Керолайн в „Без пукната пара“ се разходи до олтара със звездата от „Момчетата от Медисън авеню“ Майкъл Гладис. Двамата сключиха брак в ранчо в щата Айдахо през уикенда. В ролята на кумове пък влязоха Кат Денингс, с която Берс се сприятели именно покрай комедията „Без пукната пара“ и Кристина Хендрикс, която пък участва в „Момчетата от Медисън авеню“. Младоженците се сгодиха преди точно година, само 6 месеца след като искрата помежду им пламна. Гладис предложи на изгората си именно в дома на своя „кум“ - Хендрикс и съпруга й Джефри Аренд.  ", "date": "2018.07.25", "title": "Бет Берс от „Без пукната пара“ се омъжи"}
{"url": "https://www.monitor.bg:443/bg/a/view/lindzi-loyn-uvolnjava-servitiorki-106378", "text": "Актрисата Линдзи Лоън държи изкъсо персонала в новия си нощен клуб на о. Миконос - Lohan Beach House. Звездата от „Капан за родители“ заплашва сервитьорките си в социалните мрежи, а причината е непълно съответствие на визията им. Две от работничките в гръцкия клуб са споделили своя снимка в Инстаграм с еднакви рокли, но едната е с розови сандали на токчета, а другата – с бели. „Носете еднакви обувки, моля. Или ще ви уволня“, пише кратко и ясно под снимката Лоън. Фен на 32-годишната красавица мисли, че това е шега, но тя е категорична, че е напълно сериозна. Въпреки че се е съсредоточила върху бизнеса си, Линдзи наскоро сподели, че планира да осинови дете. За доброто дело тя се вдъхновила след среща с деца сирийски бежанци в Турция. заяви тя. Лоън прекарва времето си в две къщи - в Дубай и на гръцкия остров Миконос. Тя се връща в САЩ само по работа и за да се види с майка си и сестра си.", "date": "2018.07.25", "title": "Линдзи Лоън уволнява сервитьорки "}
{"url": "https://www.monitor.bg:443/bg/a/view/dejan-donkov-bih-opital-vsichko-v-seksa-106386", "text": "Актьорът Деян Донков намигна, че няма задръжки в леглото. Що се отнася до любимата му – Радина Кърджилова, той намира за секси всичко в нея – ръце, шия, устни, уши. За интимния си свят той сподели в последния брой на сп. Playboy. защото с партньора си можеш да експериментираш и да си доставяте взаимно удоволствие по начина, по който вие си решите. Сексът е общуване на друго, на по-висше ниво, освобождаване, експериментиране“, сподели той. Звездата на Народния театър обаче е категоричен, че не си пада по силиконови гърди. Междувременно стана ясно, че това лято с Радина няма да имат толкова време за почивка на морето със сина си Христо. Радина ще снима филм. Аз също чакам отговор дали са ме одобрили за едни снимки“, разказа за Мъжката библия още актьорът. Скоро може да стане главен герой и в книга за себе си, тъй като писателят Димитър Стайков е проявил желание да напише такава, след като описа Коко Азарян.  ", "date": "2018.07.25", "title": "Деян Донков: Бих опитал всичко в секса"}
{"url": "https://www.monitor.bg:443/bg/a/view/porojanov-zabrani-grupovija-lov-na-gligani-106375", "text": "Със заповед на министъра на земеделието, храните и горите Румен Порожанов се забранява груповият лов на дива свиня. Тя се издава на основание чл. 54, ал. 1 от Закона за лова и опазване на дивеча и след постъпило предложение от изпълнителния директор на Българската агенция по безопасност на храните с №13-1924 от 24 юли. Приетите изменения и допълнения в Закона за лова и опазване на дивеча, които регламентират груповото ловуване на дива свиня през летните месеци извън досега определения срок, вкл. и в сряда, са недостатъчно добре съобразени и консултирани по отношение безопасността при провеждането на ловните излети. В момента буйната растителност и плътната листна маса в горските територии силно ограничават видимостта, а респективно безопасността на лова. Това е сериозна предпоставка за възникване на инциденти, както за участниците в лова, така и крие рискове за живата и здравето на пребиваващите в гората горски работници, туристи, гъбари, билкари и др. Статистиката показва, че по-голямата част от злополуките по време на групово ловуване през последните години са ставали, когато листната маса в гората още не е опадала. Направените изменения в Закона за лова и опазване на дивеча не са съобразени и с хуманното отношение към видовете дивеч, обитаващи горските територии. Приплодите на дивите животни от тази пролет няма да могат да бъдат опазени от ловните кучета. Започва размножителния период на сърната, а през септември предстои и този на благородния елен. В тази връзка съществува опасност груповият лов на дива свиня да доведе до сериозни загуби на основните ловни видове, компрометиране на вече договорени трофейни ловни излети за благороден елен от страна на чуждестранни ловци и сериозни финансови щети. Като мярка за редуциране на популацията от дива свиня заради опасността от възникване и разпространение на африканска чума по свинете се препоръчва засилване на подборния лов от място.", "date": "2018.07.25", "title": "Порожанов забрани груповия лов на глигани"}
{"url": "https://www.monitor.bg:443/bg/a/view/novi-eksperti-shte-sledjat-ribata-v-cherno-more-106376", "text": "Субрегионално техническо звено ще бъде изградено в Бургас по проекта ,,BlackSea4Fish“. Правителството предлага на Народното събрание да ратифицира Споразумението между България и Организацията по прехрана и земеделие (ФАО) към ООН за назначаване на нови чиновници и експерти в Бургас по проекта ,,BlackSea4Fish”. Проектът е от съществено значение за страната ни, защото е една от инициативите на Генералната комисия по рибарство за Средиземно море, насочена към подкрепа на устойчивото рибарство в Черно море. Нейна основна цел е да се подпомогне сътрудничеството между страните от черноморския регион, пише в съобщение до медиите. Очаква се BlackSea4Fish да има съществен принос към подобряване на събирането на данни (биологични, икономически и научни) за риболова в Черно море. Проектът ще спомогне и за по-доброто сътрудничество в областта на научните и технически дейности, включително и между националните институти на държавите от региона. В началото на юни в София се подписа Софийската декларация против незаконния улов в региона. Тогава стана ясно, че четири от пет риби гълта сивия сектор на рибарите в Черно море. В страната ни 62 хил. души са пряко и косвено ангажирани с процеса на улова. Декларацията подкрепя малките риболовци, както е и за по- добро сътрудничество между държавите с излаз на Черно море.", "date": "2018.07.25", "title": "Нови експерти ще следят рибата в Черно море"}
{"url": "https://www.monitor.bg:443/bg/a/view/hotel-zasushi-cjalo-selo-s-nelegalen-bajpas-kym-vodoprovoda-106385", "text": "Багер на \"ВиК - Шумен\" е прекъснал тръбите към хотелски комплекс в шуменското село Черни връх, след като се оказало, че комплексът ползва нерегламентирано вода от тайно отклонение преди водопровода. Освен, че не плащали за ползваната водата, собствениците на комплекса оставили на сухо почти цялото село, до което не стигала нито капчица от живителната течност. Злоупотребата в комплекса била установена случайно при проверка от комисия на 19 юли т. г. В село Черни връх отдавна се оплаквали от липса на вода в тръбите, особено в по-високите части на населеното място. Екипи на ВиК идвали многократно да търсят аварията, която оставя потребителите без вода, но пробив и проблем така и не бил открит. Заради казуса в инвестиционната програма на дружеството била заложена рехабилитация на водопровода в селото, така че да може да се подава по-високо налягане и да няма недоволни клиенти. Междувременно при поредния сигнал, че в крановете няма нито капка, на 19 юли в селото отново дошли техници на \"ВиК - Шумен\". Отбили се в хотелския комплекс, който се намира в най-ниската част на селото. Там заварили истински оазис. От водопадчета се пълнел огромен басейн, имитиращ натурален гьол, поливна инсталация осигурявала вечната зеленина на тревичките, а по стаите бълбукали джакузита. Когато проверяващите стигнали до водомера, устройството за отчитане на потребление не помръдвало, което означавало, че течащата навън вода не минава през водомера. Оказало се, че собствениците на комплекса са си направили байпас от селския водопровод с избягване на водомера. Така въпреки, че се къпели във вода в буквалния смисъл със стотици клиенти, плащали месечни сметки от порядъка на 50-60 кубика за вода. На място бил съставен констативен протокол, а на фирмата-собственик на обекта били начислени по формула, определена в наредба от 2004 година за 12 месеца назад общо 6070.49 лева. Собственичката на обекта първоначално подписала протокола и дори отишла до Шумен да плати първите 1000 лева. После обаче променила мнението си и отказала да внесе разликата. Заради неспазване на постигнатото писмено съгласие за уреждане на сметките на 24 юли водоподаването към имота било спряно принудително.", "date": "2018.07.25", "title": "Хотел засуши цяло село с нелегален байпас към водопровода"}
{"url": "https://www.monitor.bg:443/bg/a/view/naznachavat-oshte-personal-za-borba-s-gradushkite-106377", "text": "Още служители ще бъдат назначени в Изпълнителна агенция „Борба с градушките“, след като правителството прие промени в устройствения правилник на агенцията. Причината е предстоящото разширяване на обхвата на защита от градушки. Съгласно стратегията за развитие на градозащитата в страната ни се предвижда защитата да достигне 90% от земеделските земи. Разширяването ще бъде извършено чрез използване на два способа - защита с противоградови ракети и самолетен способ. За осъществяване на първия етап от разширяването се предвижда въвеждане в действие на два нови командни пункта и прилежащите им 62 нови ракетни площадки. На всяка от тях, както и в двата командни пункта, където се извършва събирането и обработването на радарната информация, както и подаването на команди за стрелба с противоградови ракети, следва да бъдат назначени нови служители. Позитивите от това изменение се изразяват, както в защитата от градушки на нови 3 350 000 декара земеделски земи, така и в създаването на нови работни места. Увеличението на числеността на персонала ще бъде извършено в рамките на Министерство на земеделието, храните и горите, при условията на компенсирани промени на второстепенните разпоредители с бюджет към министъра на земеделието, храните и горите, а именно регионалните Дирекции по горите към Изпълнителна агенция по горите, съобщават още от пресцентърът на МС.", "date": "2018.07.25", "title": "Назначават още персонал за борба с градушките"}
{"url": "https://www.monitor.bg:443/bg/a/view/trima-bivshi-dyrjavni-sekretari-na-sa-sht-gostuvat-v-serial-106381", "text": "Трима бивши държавни секретари на САЩ - Хилари Клинтън, Мадлин Олбрайт и Колин Пауъл, ще се появят като гостуващи звезди в сериал, предаде Ройтерс, позовавайки се на телевизия Си Би Ес. Клинтън, Олбрайт и Пауъл вече са заснели сцените с тяхно участие за политическата драма \"Госпожо Секретар\". Телевизионната поредица се завръща на екран за пети сезон на 7 октомври, когато ще бъде излъчен и епизодът с триото политици. Сериалът на телевизия Си Би Ес проследява политическия и личния живот на измисления държавен секретар Елизабет Маккорд. Главната роля изпълнява актрисата Теа Леони. В епизода с участието на тримата бивши държавни секретари героинята й се обръщат за съвет към по-опитни \"колеги\". \"За нас беше привилегия да работим с тях\", казва създателката и изпълнителна продуцентка на сериала Барбара Хол. \"Чудесно беше да прекарам известно време с екипа на \"Госпожо Секретар\" и бившите ми колеги на снимачната площадка в Бруклин. Отбележете в календарите си датата 7 октомври\", пише Хилари Клинтън в Туитър. \"Винаги е приятно да се консултираш със свои наследници. Епизодът ще бъде излъчен по Си Би Ес на 7 октомври\", гласи туитът на Мадлин Олбрайт.", "date": "2018.07.25", "title": "Трима бивши държавни секретари на САЩ гостуват в сериал   "}
{"url": "https://www.monitor.bg:443/bg/a/view/dyrjavata-ochakva-pone-2-mln-lv-ot-koncesijata-na-zlatni-pjasyci-106384", "text": "Поне 1.7 млн. лева ще търси държавата на концесията на един от най-посещаваните плажове на Черноморието ни - „Златни пясъци“. Днес с решение на правителството са откриви процедурите за отдаване на четири плажни ивици за почивка. Нови стопани ще търсят и „Китен – Атлиман“ в община Приморско, „Созопол – централен“ в община Созопол и „Приморско-север“ в община Приморско. Размерът на минималното годишно концесионно заплащане е определен съгласно приетата от Министерски съвет Методика за определяне минималния размер на концесионното плащане за морски плажове. За плаж „Златни пясъци“ възлиза на 1 712 599 лева, за плаж „Китен – Атлиман“ - 96 175 лева, за плаж „Созопол – централен“ - 120 593 лева, а за плаж „Приморско-север“ – 23 278 лева. Целта е плажовете да бъдат обезопасени и да се предоставят услуги от обществен интерес за 20-годишния срок на концесиите. Новите стопани ще бъдат определени в резултат на конкурс, организиран от министъра на туризма и проведен от комисия, назначена от министър-председателя. Целта е плажовете да се обезпечат със задължителните дейности по ЗУЧК - осигуряване на водното спасяване, обезпечаване на прилежащата акватория, здравното и медицинското обслужване и санитарно-хигиенното поддържане на морския плаж, и услуги от обществен интерес. От съобщението за решението на МС става ясно, че критериите за формиране на комплексната оценка са съобразни с Решение № 604 от 22 юли 2016 г. на Министерския съвет за утвърждаване на минимални критерии за комплексна оценка на офертите при провеждане на конкурс за определяне на концесионер на морски плаж в отговор на обществените нагласи и очаквания за балансиран държавнически подход при определяне на очакваното от държавата минимално годишно концесионно плащане, икономически съотносимост с общодостъпни цени на услуги на предлагани плажни принадлежности – чадъри и шезлонги.", "date": "2018.07.25", "title": "Държавата очаква поне 2 млн. лв. от концесията на „Златни пясъци“"}
{"url": "https://www.monitor.bg:443/bg/a/view/policaj-izgradi-3-metrov-kryst-za-da-populjarizira-rodnoto-si-selo-106382", "text": "Кюстендилецът Атанас Плачков напълно на доброволни начела изгради 3-метров кръст в родното си село Раждавица. Идеята му идва още преди две години, но едва сега успява да я реализира. „Не съм търсил някаква популярност или слава. Реших лично аз да изработя този кръст, за да помага на селото. Още повече Раждавица вече е доста известна туристическа дестинация и посещавана от безброй много гости от страна и чужбина. За никой не е тайна, че тук се намира пещерата на Свети Иван Рилски. Имаме и светена вода, която е помогнала на много болни хора да се излекуват. С този кръст ще популяризираме още повече това уникално място“, разказва Плачков, който по професия е полицай. Иначе уникалният кръст е разположен в специална местност, известна като „На скалата“, откъдето може да бъде видяно цялото село. За удобство на туристите пък Плачков решил да изгради и беседка в близост до кръста. „Всичко, което съм направил е на доброволни начела. От тук са моите корени и милея за Раждавица. Сега моята надежда е кръстът и новоизградената беседка да бъдат запазени, за да могат да им се радват поколения напред“, обяснява още дейният мъж. Предвидено е и освещаване на кръста, което ще бъде направено в петък от архиереският наместник на Кюстендилска духовна околия, отец Генади Генадиев.", "date": "2018.07.25", "title": "Полицай изгради 3-метров кръст, за да популяризира родното си село"}
{"url": "https://www.monitor.bg:443/bg/a/view/svetlana-i-gushterov-na-meden-mesec-v-gyrcija-106373", "text": "Младоженците Светлана и Християн Гущерови акостираха в Гърция за медения си месец. Това разкри плеймейтката, като публикува видеа от романтичната дестинация. От кадрите става ясно, че двамата са отседнали във вила в луксозен гръцки комплекс, разполагат с частни басейн и плаж. Припомняме, че Светлана и Християн сключиха граждански брак в началото на месеца, след което си казаха заветното „да“ пред 100 гости на рождения ден на бизнесмена – 12 юли. Музикален поздрав към присъстващите по време на церемонията отправиха Васил Найденов, Устата и Илиян. Първият си танц като семейство двойката изпълни на песента Love Me Like You Do от саундтрака на филма „50 нюанса сиво“. „Не очаквах, че един подпис може да промени нещо, но съм се лъгала. Вече като омъжена жена се чувствам много по-отговорна и зряла”, сподели наскоро пред сп. LOVE style русата изкусителка. Гущерови искат да имат три деца, като се надяват първата им рожба да е мъжка.  ", "date": "2018.07.25", "title": "Светлана и Гущеров на меден месец в Гърция"}
{"url": "https://www.monitor.bg:443/bg/a/view/v-tyrnovsko-pak-mogat-da-se-sybirat-trufeli-106360", "text": "Събирачите на трюфели в търновско отново ще могат да обикалят по горите и да събират така ценната и „златна” гъба. Това стана ясно, след като от Регионалната дирекция по горите в старата столица отмениха първоначално издадената забранителна заповед, отнасяща се до горските масиви в Търновско и Габровско. Според неофициална информация стотици семейства в двете области си докарват доста прилични странични доходи от подземното гъбарство. В двете планински общини – Златарица и Елена, най-запалени по събирането на трюфели са ромите. От ранна сутрин, въоръжени с прожектори и фенери, цели семейства щурмуват горите и се отправят към вече познатите им гнезда и находища на трюфели с надеждата никой все ще да не ги е изпреварил. Някои от по-ранобудните както и тези, които добре познават района и нахдищата, на ден могат да си докарат и до 500-600 лв. от черното природно злато. Местните цигани не отглеждат специано обучени прасета, а разчитат за намирането на скъпите гъби главно на паметта си от предишни години и на собствения си нюх.  ", "date": "2018.07.25", "title": "В Търновско пак могат  да се събират трюфели"}
{"url": "https://www.monitor.bg:443/bg/a/view/obgorjalata-v-gyrcija-bylgarka-ot-bolnicata-v-atina-posred-bjal-den-stana-kato-nosht-bjagah-vyrhu-plamyci-106358", "text": "„Добринке, горим! Това извиках на дъщеря ми по телефона, затворих и побягнах навън“, сподели пред пратеника на Агенция „Монитор“ в Гърция 77-годушната Елена Иванова. Тя е българката, която пострада при зловещите пожари в община Рафина, на 30 км източно от Атина. Жената е настанена в болница в Атина със свлечена кожа по краката и ужасни мехури по ръцете. Тя живее сама в село Мити в къщата на зетя си, който е грък. Той и дъщеря й в момента живеят в САЩ. В понеделник следобед говорела с дъщеря си по телефона, когато усетила мирис на дим. Излязла навън да види какво става и адът слязъл от земята.", "date": "2018.07.25", "title": "Обгорялата в Гърция българка от болницата в Атина: Посред бял ден стана като нощ, бягах върху пламъци"}
{"url": "https://www.monitor.bg:443/bg/a/view/selski-kmetove-brojat-svinete-v-dupnishko-106359", "text": "Селските кметове в Дупнишко ще трябва да изготвят списък с броя на свинете в малките населени места в общината, стана ясно след проведеното заседание на епизоотичната комисия в града. Отделно от това те ще трябва да подават сигнали до ветеринарните лекари при всеки съмнителен случай на болни или умрели свине. „Ще бъде извършван постоянен ветеринарномедицински контрол съвместно с общинските служители и ветеринарномедицинските инспектори за спазване на мерките за биосигурност в свиневъдните обекти и извършване на контрол по забрана за продажба на животни на нерегламентирани пазари за животни. Съвместни проверки ще се правят с представители на ловно-рибарските дружества и на държавните лесничейства за наличие на болни или умрели диви свине“, обяви говорителят на общинската администрация, Христо Апостолов. По негови думи превантивните мерки към собствениците на свине включват недопускане излизането на животните извън дворовете и поставянето на задължителни ушни марки. От своя страна представители на РДГ Кюстендил и ръководителите на ловно-рибарските дружества ще организират засилено претърсване на района за откриване на трупове на свине.", "date": "2018.07.25", "title": "Селски кметове броят свинете в Дупнишко"}
{"url": "https://www.monitor.bg:443/bg/a/view/trymp-pesimist-za-pregovorite-s-unker-106365", "text": "Американският президент Доналд Тръмп изказа песимистични възгледи за насрочените за днес преговори с председателя на Европейската комисия Жан-Клод Юнкер, целящи избягване на търговска война, съобщи Ройтерс. Той заяви снощи в \"Туитър\", че САЩ и ЕС трябва да се откажат от всички мита, бариери и субсидии. \"Това най-сетне ще може да се нарече Свободен Пазар и Свободна Търговия! Надявам се, че ще го направят, но няма!\", каза той. Тръмп обвинява ЕС в нечестни търговски практики и заплаши да увеличи митата на колите, внасяни от блока. Еврокомисарката по търговията Сесилия Малстрьом, която ще придружи Юнкер, каза миналата седмица, че ЕС изготвя списък от американски продукти, които да обложи с мита, ако САЩ вземат под прицел европейските автомобили. Еврокомисията каза в понеделник, че Юнкер няма да отиде във Вашингтон с конкретни търговски предложения.", "date": "2018.07.25", "title": "Тръмп песимист за преговоритe с Юнкер"}
{"url": "https://www.monitor.bg:443/bg/a/view/biser-petkov-vidja-anarhizym-v-dejstvijata-na-protestirashtite-majki-106364", "text": "Социалният министър Бисер Петков определи действията на майките на деца с увреждания като ескалиращи и ултимативни, граничещи с анархизъм. С тези думи той започна изслушването си в парламента. Това от своя страна, както и напускането на последното заседание за подготовка на измененията в закона според него затруднявало по-бързото решаване на проблема. Ресорният министър изрази още и съмненията си за искреността на протеста. Причината била, че след срещата вчера между майките и него, на която бяха поканени днес да обсъдят конкретни предложения, те отказали. Въпреки това Петков допуска и варианта отказът да е в следствие на нарушено доверие. „Това, че в текстовете е отпаднало тирето, т.е. пише „лична помощ“, а не „лична помощ – асистентска услуга“, не е повод да се напусне групата“, обясни ресорният министър. Искането за безлимитна лична помощ пък било нереалистично, защото това е скъпа услуга. Социалният министър подчерта, че балансът между двата палаткови лагера ще бъде труден и добави, че настройването им едни срещу други прави задачата за създаване на приемливи за всички страни закони още по трудна. Пред депутатите социалният министър потвърди, че средата на септември ще бъде внесен законопроекта за хората с увреждания. Той добави още, че социалното министерство е започнало подготовката на законопроекта за социалните услуги. Петков отбеляза, че работата по текстовете ще продължи интензивно през август, като неговият апел към работната група бил в средата на септември да има готов проект на закона за социалните услуги. Реалистичният срок за приключване на задължителните процедури по законопроекта и внасянето му в НС е в края на октомври-началото на ноември, добави министърът. Депутатът от ДПС и председател на социалната комисия Хасан Адемов пък каза, че за да бъдат решени всички проблеми на хората с увреждания трябва да има политическа подкрепа и носене на политическа отговорност. Според него експертната отговорност, както и подкрепата на Националния съвет на хората с увреждания и на протестиращите майки не била достатъчна. Причината била, че по част от проблемите те имали коренно противоположни мнения и становища, които нямало как да бъдат обединени на базата на експертизата, която предлага социалното министерство. Хасан Адемов допълни още, че ако се намери съгласие от ДПС са готови да подкрепят промените.    ", "date": "2018.07.25", "title": "Бисер Петков видя анархизъм в действията на протестиращите майки"}
{"url": "https://www.monitor.bg:443/bg/a/view/zadyrjaha-britanec-za-poboj-nad-seljanin-106366", "text": "Британски гражданин преби мъж в свищовското село Хаджидимитрово. Екшънът се разиграл във вторник по обяд на автобусната спирка в центъра на селото. Между 39-годишния англичанин и 26-годишния българин избухнал скандал, който прераснал в сбиване. Чужденецът нанесъл на нашенеца няколко удара по тялото. След това двамата се качили в колата на англичанина, където той продължил да налага опонента си. В резултат на побоя, българинът е получи фрактури на крайниците и носа. Откаран е и е настанен за лечение в областната болница във Велико Търново. При извършения обиск в дома на побойника е открита 3 кг марихуана, както и една нерегистрирана пушка. Той е задържан за срок да 24 часа. Работата по случая продължава, съобщават от полицията.", "date": "2018.07.25", "title": "Задържаха британец за побой над селянин"}
{"url": "https://www.monitor.bg:443/bg/a/view/astrologyt-pavel-globa-na-27-uli-izlizat-demonite-106370", "text": "Известният руски астролог Павел Глоба предупреждава за опасното влияние на пълното лунно затъмнение, което се очаква на 27 юли и което ще съвпадне с великото противостоене на Марс, предаде телевизията „МИР 24“.  Звездоброецът припомня, че подобно противостоене на Червената планета се е наблюдавало преди войни. Самото лунно затъмнение ще продължи почти 4 часа, като спътникът на Земята ще влезе изцяло под сянката на нашата планета, от което ще придобие червен оттенък. Явлението ще се наблюдава в петък късно вечерта. Глоба предупреждава, че затъмнението може да провокира дълготрайно обостряне на психическите и соматични заболявания и да доведе до сериозни последствия за здравето. „Затова хората с хронически проблеми не бива да се поддават на външни въздействия, да са внимателни на пътя и в контактите си, тъй като са възможни провокации на скандали и емоционални изблици“, твърди астрологът от персийски произход. Освен това в петък ще е повишен и рискът от аварии и катастрофи. Глоба анализира и другия негативен астрологичен фактор, който ни очаква на 27 юли. „Марс не случайно е бин наречен Бог на войната. Действително много въоръжени конфликти съвпадат с великото противостоене на Марс. В петък сутринта червената планета ще се доближи до Земята и ще се вижда като ярка звезда“, обясни Павел Глоба. В този ден са възможни неконтролируеми изблици на ярост. „Затова хората трябва да се държат в ръце и да не позволяват на демоните си да излязат наяве. В случая говоря не за истински демони, а за тъмните страни на психиката ни“, уточнява астрологът. По думите му, в нашия свят всичко е взаимосвързано. „Ние сме свързани с космическите цикли, които са малко изучени, но това не ни освобождава от възможните последици. Затова трябва да сме подготвени и да вземаме превантивни мерки за безопасност“, категоричен е звездоброецът.    ", "date": "2018.07.25", "title": "Астрологът Павел Глоба: На 27 юли излизат демоните "}
{"url": "https://www.monitor.bg:443/bg/a/view/ruskite-cyrkvi-smenjat-zvynarite-s-roboti-106368", "text": "Техническата революция не подмина и Руската православна църква, която масово подменя традиционните звънари в храмовете с роботи, информира Медуза.ру. Механизирани устройства вече са монтирани в няколкостотин камбанарии в страната. По думите на представители на Синода, в момента в Русия православните храмове са близо 40 000, а след 30 години се очаква да станат двойно повече.  При тези темпове на строителство на църкви, вече започнахме да изпитваме недостиг на професионално обучени звънари, мотивираха се божиите служители. Основен производител на роботизираните звънари в Русия е компанията „Куранты из Черноголовки“, чиято продукция се използва не само в страната, но се изнася още в България, Израел, Гърция и Тайланд. Цената на едно устройство заедно с монтажа е около 140 000 рубли или близо 2000 евро. Устройството работи на следния принцип – към езичетата на камбаните се завързват въжета, прикрепени към кабели, които водят към електрически мотор. Всички те са съединени в една верига с помощта на апарат за управление, който подава сигнал кога и коя камбана да се бие.  Инженерът обяснява, че в паметта на робота-звънар се записват различни мелодии. На руския пазар са представени и италиански устройства, които обаче са в пъти по-скъпи от местното производство. Един апарат, внесен от Ботуша, струва половин милион рубли или 6800 евро. Истинските звънари обаче не са във възторг от техните роботизирани заместници. Ръководителят на Московската школа на звънарите Илия Дроздихин е убеден, че роботът не може да замени човека. „Все пак изкуството си има определени закони и носи в себе си смислов и емоционален заряд. Неговата главна функция е не просто да оповести началото на църковната служба, камбаненият звън трябва да запали у хората искрата на вярата“, категоричен е Дроздихин. По думите му, механиката е лишена от всичко това. „Губи се живият звук. Все пак душата пее от истинската камбана, а не от запис“ допълва професионалният звънар.", "date": "2018.07.25", "title": "Руските църкви сменят звънарите с роботи \t"}
{"url": "https://www.monitor.bg:443/bg/a/view/otchujdavat-se-imoti-za-dostrojavaneto-na-chast-ot-am-hemus-106372", "text": "С решение на Министерския съвет се отчуждават имоти и части от имоти - частна собственост за изграждане на автомагистрала „Хемус“, в два участъка с обща дължина 14,18 км според одобрения подробен устройствен план и парцеларен план за трасето от пътен възел „Буховци“ до началото на пътен възел „Белокопитово“. Имотите се намират в землищата на селата Макариополско и Буховци в Община Търговище и на селата Черенча и Градище в Община Шумен. Средствата за обезщетяване на собствениците са за сметка на Агенция „Пътна инфраструктура“. Решението може да се обжалва пред Върховния административен съд в 14-дневен срок от съобщаването му на заинтересуваните лица по реда на Административнопроцесуалния кодекс. С друго правителствено решение Община Лозница получава безвъзмездно собствеността върху намиращ се в града имот - частна държавна собственост с площ от 3 949 кв. м, в който се помещава триетажната административна сграда на общинската администрация. След промяната в собствеността, общината ще има възможността да извърши наложителен основен ремонт и реконструкция на сградата. Държавна агенция „Архиви“ получава правото на управление върху част от имот - публична държавна собственост с площ 234,05 кв. м на ул. „Панорама“ №2 в град Хасково, който досега е стопанисван от Държавната агенция за метрологичен и технически надзор. Поради отпаднала необходимост за Държавна агенция „Архиви“, управляван от нея имот преминава в управление на областния управител на област Хасково. Той представлява терен с площ 1634,08 кв. м и два самостоятелни обекта на трети и четвърти етаж също на ул. „Панорама“ № 2 в Хасково. Правителството обяви управляван от Националната компания „Железопътна инфраструктура“ имот - публична държавна собственост, за частна държавна собственост. Имотът се намира в град гр. София и представлява терен с площ 1 861 кв. м и четириетажна сграда в него със застроена площ 588 кв. м. Промяната на собствеността ще даде възможност за извършване на разпоредителни дейности с имота, което ще помогне за по-ефективното му използване и реализиране на допълнителни приходи за компанията. Също с цел по-ефективно използване имот, намиращ се в село Маджаре, община Самоков, е обявен за частна държавна собственост. Имотът представлява терен с площ 912 кв. м, заедно с построената в него двуетажна сграда и е предоставен за управление на „Югозападно държавно предприятие“ Благоевград към Министерството на земеделието, храните и горите. С друго свое решение правителството възлага на председателя на Държавната комисия по сигурността на информацията (ДКСИ) да предприеме действия за осигуряване на имот, включително чрез покупко-продажба или наем, за обезпечаване на дейността и функциите на комисията. Решението се взима след постъпило мотивирано искане от страна на Висшия съдебен съвет (ВСС) за предоставяне безвъзмездно за управление на имот - държавна собственост, намиращ се в гр. София, ул. „Черковна“ № 90, на ВСС, с оглед разрешаване в дългосрочен план на проблема, свързан с недостига на помещения за нормалното функциониране на специализираните органи на съдебната власт. Към настоящия момент имотът е с предоставени права за управление на ВСС и ДКСИ. Същевременно, за нормалното функциониране на ДКСИ е необходимо да бъде предоставен друг имот, който да отговаря на нейните нужди и специфичните изисквания, предвидени в законодателството относно нейната дейност, поради което с протоколното решение на Министерския съвет се възлага на председателя на комисията да предприеме действия в тази насока, включително чрез покупко-продажба или наем.", "date": "2018.07.25", "title": "Отчуждават се имоти за дострояването на част от АМ „Хемус“"}
{"url": "https://www.monitor.bg:443/bg/a/view/letjasht-avtomobil-shte-se-zadvijva-s-vodorod-106357", "text": "Израелската компания Urban Aeronautics (UA) съобщи, че започва разработването на пълноразмерна версия на своя летящ автомобил CityHawk VTOL. Първите пилотирани полети на хибридно задвижваното, шест местно, развиващо 270 км / ч, летателно превозно средство са планирани за 2021-22 година, след което ще бъде преоборудвано да работи с водородни горивни клетки. За разлика от повечето летящи автомобили, които се появиха през последните години, CityHawk не използва криле при полет, които да увеличат ефективността и обсега. Вместо това, CityHawk се издига посредством два чифта противоположни въртящи се витла в предната и задната част на превозното средство, които първоначално ще бъдат задвижвани от два турбовалови двигателя с по 1.000 к.с. Конфигурацията е подобна на безпилотния самолет Cormorant / AirMule, който UA тества от няколко години и е извършил над 250 тестови полета, досега. CityHawk е проектиран да покрива изискванията на Федералната Авиационна администрация (FAA) на САЩ за двумоторен хеликоптер, като притежава някои значителни предимства, а именно размерите на автомобил, напълно затворените витла и много по-ниски нижа на шум, при работа. UA твърди, че шума нот CityHawk ще се слива с този на градския трафик, докато хеликоптер може да бъде чут от разстояние от няколко километра.     От Urban Aeronautics казват, че безопасността ще се осигурява от допълнителния балистичен парашут. Което не е толкова сигурно и безопасно. Дори и най-модерните балистични парашути се нуждаят от време за отваряне, което означава, че всяко въздухоплавателно средство без крила или огромен ротор и способността, при загуба на управление, да започне да се върти само има така наречената „зона на смъртта”, на височина от земята от около 7 до 30 м, в която балистичните парашути не помагат. Този проблем със сигурността, в зоната на смъртта, трябва да бъде решен преди пилотираните летящи автомобили и превозни средства, реактивни раници и костюми, да се предлагат за масова употреба.", "date": "2018.07.25", "title": "Летящ автомобил ще се задвижва с водород"}
{"url": "https://www.monitor.bg:443/bg/a/view/preobyrnato-remarke-na-tir-zapushi-magistrala-hemus-do-poveljanovo-106348", "text": "Заради произшествие с преобърнато ремарке на тир, временно бe пренасочен трафикът в изпреварващата лента по магистрала „Хемус“ от Повеляново към Варна. Произшествието е възникнало към 4:15 часа. Няма пострадали хора. Това съобщиха рано тази сутрин от Областната дирекция на МВР-Варна. Ремаркето на тежкотоварния автомобил се е преобърнало в крайпътната канавка до аварийната лента, вследствие на техническа неизправност. Временно е било ограничено движението до вдигането и отстраняването му от пътя. От Пътна полиция апелираха шофьорите да преминават с повишено внимание през участъка и да се движат без превишаване на скоростта в другите участъци на АМ „Хемус“. 10 пътни произшествия са станали на територията на Варна през изминалото денонощие, съобщиха още от сектор КАТ на Пътна полиция. При инцидентите са регистрирани само материални щети, няма пострадали хора.", "date": "2018.07.25", "title": "Преобърнато ремарке на тир запуши магистрала „Хемус“ до Повеляново  "}
{"url": "https://www.monitor.bg:443/bg/a/view/formata-na-vodata-ne-e-plagiatstvan-spored-syda-106350", "text": "Отличникът от тазгодишните оксари \"Формата на водата\" не е плагиатстван. Това постанови федерален съдия в Калифорния. Той оправда режисьора Гилермо дел Торо и продуцентската компания Fox Searchlight, които бяха обвинени от семейството на носителя на \"Пулицър\" Пол Зиндел, че са взаимствали голяма част от сюжета на филма си от неговата пиеса \"Позволи ми да чуя шепота ти\" (1969 г.). Според решението на съда приликите между двете творби са малки, в по-голямата част става дума за съвпадения на идеи, които по дефиниция не са обект на авторско право. В хода на делото са разгледани всички сходни елементи между лентата и пиесата. \"Въпреки че в основата на сюжета и на двете произведения е работник в научна институция, който решава да освободи същество, подложено на експерименти, това е прекалено обща концепция, за да се ползва със закрила на авторското право. Същото важи и за идеята, че въпросният работник е емоционално повлиян от приближаващата смърт на съществото\", пише в решението на съда. Припомняме, че в навечерието на церемонията по раздаване на наградите \"Оскар\" тази година семейството на Зиндел обвини създателите на \"Формата на водата\" в плагиатство. „Ние сме удивени как такава голяма филмова къща е могла да създаде филм, сюжетът на който е толкова явно заимстван от постановката на моя покоен баща Пол Зиндел от 1969 г. - „Позволи ми да чуя шепота ти\". От Fox не само че не си признават за плагиатството, но дори и не се обърнаха към нас за авторските права!“, каза тогава синът на Зиндел - Дейвид. „Гилермо дел Торо никога не е чел и не се е запознавал с произведенията на г-н Зиндел под каквато и да било форма. Г-н Дел Торо има зад гърба си 25-годишна кариера с 10 художествени филма, като през цялото време е бил крайно открит. Ако семейство Зиндел има въпроси относно оригиналността на творбата, ние бихме приветствали разговорите с него!“, отвърнаха в своя защита от Fox Searchlight Pictures. В крайна сметка обвиненията не попречиха на триумфа на \"Формата на водата\" на оскарите и лентата си завоюва 4 статуетки от Американската филмова академия - за най-добър филм, режисьор, саундтрак и дизайн на продукцията. Заглавието бе лидер и по брой номинации – общо 13. ", "date": "2018.07.25", "title": "\"Формата на водата\" не е плагиатстван според съда"}
{"url": "https://www.monitor.bg:443/bg/a/view/78-godishna-baba-podari-10-hil-lv-na-alo-izmamnici-106351", "text": "78-годишна баба от Кюстендил „подари“ 10 хил. лв. на ало измамници вчера. До поредната измама се стига, след като възрастната жена получава обаждане по стационарен телефон от непознат за нея мъж, който се представил за полицай. Поискал й всички налични спестявания за залавянето на телефонни измамници в региона. Бабата спазила всички указания на мнимия полицай, събрала спестяванията си - в размер на 10 хил. лв., и ги метнала през балкона на жилището си в кюстендилския квартал „Запад“. Едва час по-късно жертвата размислила и се обадила на полицията в областния град. „За пореден път ни изумява фактът, че въпреки нашите множество предупреждения, хората продължават да се доверяват на тези измамници. Явно отново става въпрос за гастрольори, които набелязват възрастни хора в региона, звънят им, омайват ги с приказки и след това изчезват“, обясниха работещи по случая. При подобен случай преди месец униформени от Дупница успяха да заловят муле в момент на получаване на пари от възрастен човек. „Отново апелираме при подобен вид обаждания, веднага сигнализирайте на тел. 112. Полицията не иска пари от гражданите по никакъв повод“, обявиха от ОДМВР – Кюстендил. Работата по случая с поредната измамена жена продължава, уведомен е дежурен прокурор.  ", "date": "2018.07.25", "title": "78-годишна баба „подари“ 10 хил. лв. на ало измамници"}
{"url": "https://www.monitor.bg:443/bg/a/view/maradona-s-nova-pijanska-izcepka-106349", "text": "Футболната легенда Диего Марадона отново беше уловен в неадекватно състояние. Той в момента е в родината си на почивка, след като работи около една седмица в ролята си на шеф на беларуския клуб „Динамо“ (Брест). Аржентинецът се опита да даде изявление за аржентинска телевизия в състояние, при което е видимо, че е под въздействието на алкохол или други опиати. Световният шампион за 1986 г. трудно успява да изговори думите и от малкото неща, които му се разбира става ясно: „Добре съм! Нищо ми няма!“ Както е известно, Диего Марадона беше център на внимание по време на мачовете на Аржентина на Мондиал 2018. На срещата срещу Нигерия той мина през всички възможни фази. Дон Диего се радваше, танцуваше, спеше, показваше средни пръсти, но най-притеснителна беше появата на медицински екип в ложата му. Мнозина тогава изразиха съмнение, че Марадона е употребил наркотици, но той отрече това и заяви, че е пил само бяло вино.", "date": "2018.07.25", "title": "Марадона с нова пиянска изцепка"}
{"url": "https://www.monitor.bg:443/bg/a/view/vnasjat-naesen-zakonoproektite-za-hora-s-uvrejdanija-106352", "text": "Законопроектите за хората с увреждания се очаква да бъдат внесени наесен в парламента. Това съобщи министърът на труда и социалната политика Бисер Петков пред народните представители. По искане на ГЕРБ той беше изслушан в пленарна зала относно хода на подготовката на законодателните промени в МТСП за гарантиране на правата на хората с увреждания, предаде БТА. \"Правим всичко възможно, за да подготвим и внесем наесен в Народното събрание законопроектите, с които да се осъществи желаната реформа, която да подобри положението на хората с увреждания в България\", заяви социалният министър. Исканията за реформи на политиките, свързани с хората с увреждания, не са нови и имат своето основание в ратифицирането от България през 2012 г. на конвенцията на правата на хората с увреждания, но в последните месеци сме свидетели на ескалиране и ултимативност на исканията, граничещи с анархизъм, и на остри противопоставяния вътре в средите на хората с увреждания, което силно затруднява намирането на общо приемливо решение, коментира Бисер Петков. Той увери, че МТСП полага максимални усилия, за да постигне съгласие в работната група. Реалистично е законопроектът за хората с увреждания да бъде одобрен от МС и да постъпи в НС най-рано в края на септември, каза Петков. Министърът посочи, че социалното министерство е започнало подготовката на законопроекта за социалните услуги. Той отбеляза, че работата по текстовете ще продължи интензивно през август, като неговият апел към работната група бил в средата на септември да има готов проект на закона за социалните услуги. Реалистичният срок за приключване на задължителните процедури по законопроекта и внасянето му в НС е в края на октомври-началото на ноември, добави министърът.", "date": "2018.07.25", "title": "Внасят наесен законопроектите за хора с увреждания"}
{"url": "https://www.monitor.bg:443/bg/a/view/italija-i-rumynija-prashtat-samoleti-za-borba-s-pojarite-v-gyrcija-106353", "text": "Гръцкият министър на обществения ред Никос Тоскас заяви, че Италия изпраща два противопожарни самолета Канадер, а Румъния също ще изпрати един самолет, за да помогнат в гасенето на бушуващите близо до гръцката столица пожари, които отнеха живота на най-малко 74 души, съобщава в. \"Катимерини\", цитиран от БТА. Той уточни, че самолетите се очаква да пристигнат тази сутрин, за да помогнат в усилията за потушаване на огъня. Тоскас добави, че ако е необходимо, Гърция може да поиска допълнителна помощ от други страни членки на Европейския съюз. Вчера Хърватия също предложи на Гърция да изпрати два самолета-амфибия Канадер CL-215. Тоскас заяви, че никога преди не е имало толкова много предложения за помощ и приветства солидарността, проявена от други страни. Той каза, че климатичните промени са отговорни за стихийните ветрове, които помогнаха за бързото разрастване на пожарите. Еврокомисарят по хуманитарната помощ Христос Стилианидис заяви, че ЕС ще предприеме стъпки за подобряване на реакцията при природни бедствия, които стават все по-сериозни заради климатичните промени. Стилианидис каза също, че ЕС ще окаже финансова помощ на Гърция за покупката на противопожарни самолети в бъдеще, както и за възстановяването на огромните щети от пожарите в областта Атика.", "date": "2018.07.25", "title": "Италия и Румъния пращат самолети за борба с пожарите в Гърция"}
{"url": "https://www.monitor.bg:443/bg/a/view/do-100-lv-na-den-izkarvat-berachite-na-borovinki-v-kustendilsko-106355", "text": "До 100 лв. на ден изкарат по-сръчните берачи на боровинки в Кюстендилско, обявиха от местен изкупвателен пункт. Средно за около 8 часа един човек може да набере между 40 и 80 кг. , в зависимост от терена, в който се намира. „При мен само преди ден дойде един човек и предаде 80 кг. боровинки. Беше ги набрал заедно със съпругата си. Има хора, които си изкарват една доста добра надница. Колкото и бавно да береш поне 50 лв. на ден ще изкараш“, обяснява Иван, който е собственик на пункт за изкупуване на горски плодове в Кюстендил. Репортерска проверка установи, че на берачите се заплаща по 2 лв. за килограм набран плод. Двойно, че и тройно по-скъпо е предлагането им на кооперативния пазар в Кюстендил. Там цената за 1 кг. изчистени боровинки е около 5-6 лв. „Най-много боровинки има в селата Гюешево и Раненци. Знаем, че цели групи берат и в района на Рила планина. По-изобретателните от тях са измислили специални гребла, с които обират плодовете за секунди. Други използват комбайни“, обясняват още специалисти. Не са малко и хората, които излизат в отпуск в разгара на кампанията, за да подпомогнат семейния бюджет. „За 20 дни с моя съпруг успахме да си изкараме 500 лв. С тях ще си закупим дървата за зимата. Хем успяхме да се разходим в планината и в същото време да изкараме една не малка сума пари за нас“, разказва 48-годишна кюстендилка.", "date": "2018.07.25", "title": "До 100 лв. на ден изкарват берачите на боровинки в Кюстендилско"}
{"url": "https://www.monitor.bg:443/bg/a/view/borisov-ne-sme-iskali-da-pazim-rednik-kiro-106354", "text": "Ако сме искали да пазим някой - редник Киро или редник Райън или който и да е, щяхме да го направим. С тези думи премиерът Бойко Борисов откри правителственото заседание.  Повод за тях е изказването на вицепремиера Валери Симеонов, че промените в Закона за приватизацията и следприватизационния контрол напомнят на филма “Спасяването на редник Райън”, но в случая било “спасяването на редник Киро”. “На 6 юли 2017 г. това правителство одобри допълнителни разходи за министерството на икономиката в размер на над 2 млн. лв. за предяваване на иск пред Касационния съд на арбитражно решение на Арбитражния съд на БТПП към \"Кей Джи Маритайм Шипинг\", припомни Борисов. Междувременно лидерът на “Атака” Волен Сидеров се появи в МС, за да разбера кой е наредил Симеонов да прави проверки на заведенията по Черноморието. По-късно пред журналисти Сидеров обяви, че в ГЕРБ правят грешка като оттеглят закона за приватизацията. Той смята, че Симеонов работи против собственото си правителство. Атакистът попита какво прави в правителството вицепремиер, който нарича колегите си и самия премиер лобисти и ги обвинява в зависимост от определени бизнесмени. “Изведнъж законът за приватизацията стана лобистки, защото една комбинация от партии вдигнаха спекулативен шум - ДСБ, “Да, България”, Радев, Валери Синеонов и групата “Капитал”, каза Сидеров и подчерта, че този кръг в момента атакува правителството с измислени аргументи. Сидеров настоява лидерът на НФСБ да се извини за думите си и заяви, че ще заведе дело за клевата, като посъветва това да направи и премиерът Борисов. Относно закона за шума Сидеров обяви, че нанася вреди на бизнеса. “Според този закон могат да се затварят заведенията по преценка на МВР. Това е една полицейщина, която ще нанесе щети на туризма”, обяви Сидеров и допълни, че е изпратил Сименов в изпълнителната власт, за да вдигне пенсиите, а не да се разхожда с шумомер в ръка. Лидерът на “Атака” разкри, че законът не е обсъждан в групата на Обединените патриоти. ", "date": "2018.07.25", "title": "Борисов: Не сме искали да пазим редник Киро"}
{"url": "https://www.monitor.bg:443/bg/a/view/kola-blysna-6-godishno-momche-na-trotoar-v-sandanski-106356", "text": "Автомобил е блъснал 6-годишно момче в Сандански. Детето е в болница с фрактура и травми на главата. Това съобщиха от ОДМВР - Благоевград, цитирани от „Фокус“. Инцидентът е станал около 09:05 часа в сряда. Автомобил „Фолксваген Поло“, управляван от 73-годишен водач от Сандански, движейки се по ул. “Александър Буйнов“ в град Сандански е ударил два паркирани леки автомобила, след което е блъснал 6-годишното дете на тротоара. Детето е транспортирано за оказване на медицинска помощ в ЦСМП - Сандански с фрактура на бедро и травми на главата.", "date": "2018.07.25", "title": "Кола блъсна 6-годишно момче на тротоар в Сандански"}
{"url": "https://www.monitor.bg:443/bg/a/view/horata-v-gryckija-grad-rafina-se-moljat-za-dyjd-106339", "text": "Жителите на пристанищния град Рафина източно от гръцката столица Атина, в чийто район се разгоряха зловещи пожари, взели десетки жертви, се молят за дъжд. Рафина се намира на 32 км от Атина. Градът е общински център. Той е разположен на източния бряг на Атика, една от 13-те области на Гърция. Рафина се използа от много туристи, за да достигнат до гръцките острови. От понеделник обаче там е истински ад. Силен горещ вятър от Африка раздуха пламнали горски пожари и те за изключително кратко време достигнаха до населените места в района. Понеделник следобед местните хора усетили дим във въздуха и не след дълго видели пламъци в небето. Някои от хората започнали да обливат къщите си с вода, други се евакуирали на плажа и там изчакали докато положението бъде овладяно поне в някаква степен. Има хора задушени от дима, други са открити мъртви във водата, където са търсели спасение. Има изчезнали хора. Най-много са жертвите в селата Неа Макри и Мати в района. Около обяд във вторник по-голямата част от огнищата на пожарите са овладени по суша и от въздуха. Екипи на пожарната продължават да дежурят на място. Хората треперят вятърът да не разпали тлеещите на места огнища. Органите на реда помагат на всеки нуждаещ се, като осигуряват вода, храна и дрехи на бедстващите. Хората в по-малко засегнатия район на Рафина и съседните села са нащрек и също с пълна готовност за повторно евакуиране. 73-годишната българка, която пострада при пожарите, е с изгаряния, но без опасност за живота. Тя е настанена в болницата Евангелисмос в Атина. В столицата всичко е спокойно. Според местни в разгара на пожарите в някои райони на града небето е било розово-червено.  По последни данни 74 са загиналите, 187 са ранени, 11 от които в тежко състояние. 23 са пострадалите деца. Опожарени са над 1000 къщи и 300 коли.", "date": "2018.07.25", "title": "Хората в гръцкия град Рафина се молят за дъжд"}
{"url": "https://www.monitor.bg:443/bg/a/view/bmw-serija-5-touring-e-naj-dobrijat-kombinator-za-pyteshestvija-106338", "text": "През 1991 година беше представено комбито BMW Серия 5 Touring с индекс Е34, разработено специално за европейския пазар. Още от създаването си комбито се радва на големи успехи и оттогава неизменно присъства в гамата на баварския производител. Новото пето поколение ще се хареса още повече на клиентите, които ценят BMW Серия 5 Touring заради големия и гъвкав багажник в комбинация с открояващо се присъствие и типичната за марката радост от шофирането. Новото комби Серия 5 Touring със заводското обозначение G31 е по-голямо от предходния модел и на дължина достига 4,94 метра, а междуосието му е 2,98 метра. Благодарение на използваните алуминиеви и магнезиеви сплави, теглото на модела е намалено със 100 кг и в базовата версия е 1710 кг. На външен вид петото поколение на баварското комби е спортно, елегантно и стилно. Моделът се различава значително от предшественика си, но силно наподобява новата Серия 7. Комбито BMW Серия 5 Touring запазва характерния за модела профил с дълъг капак и изтеглен назад салон. Фирмената бъбрековидна радиаторна решетка е голяма, а фаровете са издължени и започват още от решетката. Светлините са изцяло LED още от базовата версия. Комбито привлича вниманието в потока с хармонични пропорции и прецизни контури. За спортното излъчване на профила на новото BMW Серия 5 Touring допринася и дългата линия на покрива, която завършва в силно наклонените задни колони. Задното стъкло е оградено от спойлер на покрива с интегрирана допълнителна спирачна светлина и странични елементи за насочване на въздушния поток. Широчината на каросерията се подчертава от хоризонталните линии и достигащите до страничните части плоски L-образни задни светлини. В новото BMW Серия 5 Touring водачът и пътниците ще се радват на луксозна атмосфера, която не отстъпва на моделите от по-големите серии. Просторният интериор е обзаведен с качествени материи и прави впечатление с внимание към детайла. Екранът на мултимедийната система iDrive е 10,25-инчов, а мултимедията разпознава жестове. Навигационната система помни любимите маршрути на водача. На всички места за седене пътниците разполагат с осезаемо повече място на главите и свобода за раменете и краката. Оптимизираният контур на облегалките, по-дългите седалки и увеличеното пространство за коленете повишават комфорта на пътниците на задната седалка. Акустичният комфорт на новото BMW Серия 5 Touring е на нивото на седана, благодарение на оптимизираната шумоизолация на предното стъкло, на тавана и в областта на багажника. Повишената широчина на интериора позволява сигурното и комфортно закрепване на до три детски седалки отзад. Увеличеният обем на багажника е 570 литра в нормално положение на седалките и достига до 1700 литра при сгънати облегалки на задните седалки, разделени в съотношение 40:20:40. Полезният товар в зависимост от модела е до 720-730 кг. Комбито впечатлява и с високата си функционалност, която се дължи на множество практични решения, като електрическото освобождаване на облегалките, което се активира от бутон в багажника, отварящият се самостоятелно заден прозорец и автоматичното задвижване на задния капак, което опционално позволява и безконтактно отваряне и затваряне. Щората и разделителната мрежа са разположени в отделни касети, които могат да бъдат прибрани под пода на багажника. Серийното оборудване на BMW Серия 5 Touring е много богато и напълно подхожда на едно голямо семейно комби и модерен бизнес автомобил. Моделът е оборудван с пълен електрически пакет, автоматичен климатик, сензори за дъжд и светлина, аудиосистема, връзка Bluetooth, адаптивен круиз контрол със система за автоматично задействане на спирачките при опасност от сблъсък. За безопасността на пътниците се грижи електронна система за стабилизация и контрол на налягането в гумите. Списъкът от опции е дълъг, но най-впечатляващата е функцията за дистанционно автономно паркиране, която се управлява от ключа, като водачът е извън колата, а тя се намества сама на свободното място в подземен паркинг или излиза от тесен гараж например. Освен това се предлага и система за автономно движение, която не позволява на колата да напуска зададената лента и спазва зададеното разстояние до автомобилите отпред със скорост до 210 км/ч. Много полезни в тесните улици са камерите за 360-градусов кръгов обзор от птичи поглед и сензорите за паркиране. Новото BMW Серия 5 Touring се предлага с шест варианта на дизелови двигатели, като по този начин удовлетворява потребностите на всички потребители. Един от най-икономичните агрегати е 2,0-литровият 4-цилиндров турбодизелов мотор под капака на BMW 520d Touring с мощност 190 к.с. Той се отличава с много добро развитие на въртящия момент от 400 Нм и заедно с 8-степенната автоматична скоростна кутия гарантира пъргаво ускорение още при достигане на 1500 об/мин. Двигателят работи спокойно и балансирано, без осезаем шум дори във високите обороти. Ако спазвате ограниченията на скоростта и шофирате разумното, BMW 520d харчи средно около 5 литра дизел на 100 км, което е отлична стойност за голям семеен автомобил. В натоварения градски трафик консумацията скача на около 7 л/100 км. Освен, че BMW 520d е пъргаво и икономично, вози и комфортно. Ако обаче искате повече динамика и 6-цилиндров двигател, за вас е BMW 530d. Комбито се задвижва от 3,0-литров турбодизелов двигател, комбиниран с 8-степенна автоматична скоростна кутия. Благодарение на огромният въртящ момент от 620 Нм, наличен още при 2000 об/мин, 6-цилиндровият мотор работи много тихо и плавно, като прикрива факта, че е дизел. Ускорението от място до 100 км/ч отнема само 5,6 секунди, а при спокойно шофиране на магистрала, разходът е рамките на 6 л/100 км. При динамично шофиране с повече ускорение, 530d Touring харчи около 10 л/100 км. Спортните натури, които са почитатели на комбитата, със сигурност ще изберат най-мощната версия BMW М550d Touring, задвижвана с фантастичния 3,0-литров 6-цилиндров редови дизелов двигател с четири турбокомпресора. Двигателят от гамата на M Performance е свързан с пословично добрата 8-степенна спортна автоматична скоростна кутия на ZF и система xDrive за двойно предаване с електронно управляван съединител за задвижването на предните колела. Резултатът е чудовищна мощност от 400 к.с. и максимален въртящ момент от 760 Нм, които теглят комбито неудържимо и го ускоряват от място до 100 км/ч за феноменалните 4,6 секунди, а максималната му скорост е ограничена до 250 км/ч. И тук разходът на гориво може да бъде много скромен, но високата мощност подтиква към спортен стил на езда. За новото BMW Серия 5 Touring опционално се предлага задвижване на четирите колела от системата xDrive. С двойното предаване баварското комби демонстрира отлично сцепление и стабилно пътно поведение. Кормилното управление е остро и точно, така че дава отлична обратна връзка с пътя. За по-пунктуално описване на завоите комбито е оборудвано със система за завиване на задните колела, която е нова опция за модела. За по-комфортно возене се предлагат адаптивни амортисьори, които позволяват на колата да вози много меко, а в спортен режим се втвърдяват, което помага за намаляване на наклоняванията на каросерията в завои. Подобрената изолация на шума не допуска външни звуци в салона дори и при високи скорости. ", "date": "2018.07.25", "title": "BMW Серия 5 Touring е най-добрият комбинатор за пътешествия"}
{"url": "https://www.monitor.bg:443/bg/a/view/zatvarjat-pytja-montana-vraca-za-3-meseca-106342", "text": "От днес – 25 юли, започват ремонтни-възстановителните дейности на моста край село Краводер при км 129+355 на път I-1 (E-79) – Монтана-Враца, съобщиха от АПИ. Инвестицията е за около 690 хил. лв. без ДДС. Срокът за изпълнение е 90 дни. Предвижда се подновяването на пътното съоръжение над река Ботуня да бъде завършено през септември тази година. По време на строително-монтажните работи трафикът ще се осъществява по обходни маршрути. Необходимо е шофьорите да се движат с повишено внимание и съобразена скорост, спазвайки пътната сигнализация, напомнят от АПИ. В посока Видин леките и лекотоварните превозни средства до 10 тона се пренасочват от път I-1 Враца – Монтана след разклона за Бели извор по обходен маршрут по път III-162 в посока Вършец до кръстовището с път III-1621 през с. Сумер до включването по път I-1. Товарните автомобили над 10 тона в посока Видин се насочват от I-1 по обходен маршрут по път III-101 Враца – Криводол и по път II-13 Криводол – Липен – Стубел – Крапчене до включването отново по път I-1. В посока София всички превозни средства ще преминават по обходен маршрут по път III-1302 Краводер – Пудрия – Големо Бабино – Криводол, по улична мрежа през гр. Криводол и по път III-101 Криводол – Враца до включване по път I-1.", "date": "2018.07.25", "title": "Затварят пътя Монтана – Враца за 3 месеца"}
{"url": "https://www.monitor.bg:443/bg/a/view/demi-lovato-e-prieta-po-speshnost-v-bolnica-106345", "text": "Певицата Деми Ловато бе приета по спешност в болница. До хоспитализирането й се стигнало след предозиране с хероин, твърдят източници на TMZ. Изпълнителката на Give Your Heart A Break е била транспортирана до лечебното заведение в Лос Анджелис, след сигнал на тел. 911 вчера. Официална информация за причината, довела до влошеното й здравословно състояние обаче така и все още няма. Говорител на Ловато потвърди, че тя е в болница и вече е в стабилно състояние.  Част от информацията, която бе разпространена, не е коректна, а семейството й моли да няма спекулации относно здравето й. Сега възстановяването на Деми е най-важното нещо, гласят думите му. Само преди месец самата певица призна, че е прекратила 6-годишния си период на трезвеност. Изповедта си тя направи като пусна песента Sober. С текста към парчето тя се извинява на родителите си, както и на своите фенове. I wanna be a role model, but I’m only human (в превод - Исках да съм модел за подражание, но съм само човек), пее Ловато. Припомняме, че през 2010 г. певицата влезе в рехабилитационна клиника заради психични и емоционални проблеми, сред които биполярно разстройство и зависимост към алкохол и наркотични вещества. Бившата старлетка на \"Дисни\" неведнъж е говорила за сблъсъка си с подобни заболявания, като в началото на годината дори обяви, че ще организира групови терапии за феновете си в рамките на турнето й.", "date": "2018.07.25", "title": "Деми Ловато е приета по спешност в болница"}
{"url": "https://www.monitor.bg:443/bg/a/view/bedstvenoto-polojenie-v-tetevensko-ostava-106341", "text": "Остава бедственото положение в Тетевенско. Голяма част от пораженията след пороя от миналото денонощие са преодолени. Вече е укрепен пътят между селата Глогово и Градежница. Започва работа за осигуряване на подход за автомобили към махалите, които бяха откъснати заради срутването на два моста. Заради дъждовете под 24-часово наблюдение има при язовир \"Ивайловград\". Под непрекъснато наблюдение е и нивото на река Марица. Българското външно министерство вече предупреди властите в Гърция и Турция за очаквано опасно покачване на водите на реките Арда и Марица.", "date": "2018.07.25", "title": "Бедственото положение в Тетевенско остава"}
{"url": "https://www.monitor.bg:443/bg/a/view/krizisnijat-shtab-za-chumata-otnovo-shte-zasedava-v-boljarovo-106347", "text": "Днес в Болярово ще се проведе поредното заседание на местния кризисен щаб, създаден за противодействие срещу разпространението на чума по дребните преживни животни в региона. На заседанието са поканени и собствениците на стадото от град Болярово, които от седмица отказват да допуснат ветеринари при животните да вземат втори проби, за да се установи с категоричност наличието на заболяването в тяхното стопанство.", "date": "2018.07.25", "title": "Кризисният щаб за чумата отново ще заседава в Болярово"}
{"url": "https://www.monitor.bg:443/bg/a/view/polovin-miliard-izgorjaha-v-bolnichni-za-stres-temata-106336", "text": "Половин милиард струват на хазната болничните, вземани от работниците заради прекомерен стрес или т.нар. бърнаут. 440 млн. лева плаща държавата, в частност НОИ, за да могат те да се лекуват, а работодателите - 70 млн. лева, показа проверка на „Монитор“. Бърнаутът е професионално заболяване, от което страдат хора, които са подложени на стрес и непрекъснато прекрачват лимитите си, докато не изгорят в работата си. Според данни, предоставени от националния секретар на КНСБ Огнян Атанасов, реално заради работата под стрес отиват половината от средствата, отделени от бизнеса за болнични на служителите. Годишно те са в размер на 150 млн. лв. Статистиката показва още, че плащанията на работодателите През 2010 г. те са били около 53 млн. лв. Тенденцията за увеличаване на разходите на компаниите за изплащане на обезщетения за временна неработоспособност е устойчива, категоричен е Огнян Атанасов. Ситуацията в останалите държави на Стария континент не е по-различна, сочат данни на Евростат. Европа плаща средно 250 млн. лв. за обезщетения за временна неработоспособност. Оказва се, че 55 на сто от изгубените работни дни на европейците се дължат именно на стрес, който е следствие от психо-социалните рискове на работното място. У нас на работното място, което оказва влияние върху психическото и физическото им състояние.", "date": "2018.07.25", "title": "Половин милиард изгоряха в болнични за стрес (ТЕМАТА)"}
{"url": "https://www.monitor.bg:443/bg/a/view/mama-mia-2-ne-uspja-da-stypi-na-vyrha-na-bg-boksofisa-106346", "text": "Дългоочакваното продължение на мюзикъла от 2008 г. \"Мама миа\" - \"Отново заедно\" не успя да се нареди на първо място в класацията за най-гледаните филми у нас през отминалия уикенд. Втората част от поредицата, в която с участие се разписват Аманда Сейфрид, Шер, Лили Джеймс, Анди Гарсия, Колин Фърт, Пиърс Броснан и Мерил Стрийп, събра близо 13 000 зрители пред големия екран, като генерира печалби в размер на 136 837 лв. от продажба на билети. На първо място - с едно по-напред от \"Мама миа: Отново заедно\", е анимацията \"Хотел Трансилвания: Чудовищна ваканция\". Това е третата рисувана лента, фокусираща се върху семейството на най-древния вампир Дракула. За двете си седмици в киносалоните филмът е привлякъл интереса на над 62 хиляди души, като приходите от пропуски за прожекциите възлизат на близо 558 000 лв. Бронзът отива за \"Небостъргачът\" с участието на Дуейн Джонсън-Скалата. Опитът за съвременна версия на \"Умирай трудно\" направи премиерата си по българските екрани на 13 юли. Оттогава заглавието е гледано от близо 30 000 любители на екшъна и е събрало приходи в размер на 321 833 лв. Топ 5 в списъка се допълва още от \"Ант-мен и Осата\" и \"Феноменалните 2\".", "date": "2018.07.25", "title": "\"Мама Миа 2\" не успя да стъпи на върха на БГ боксофиса"}
