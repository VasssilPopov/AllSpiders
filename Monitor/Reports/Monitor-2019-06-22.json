{"url": "https://www.monitor.bg/bg/a/view/4000-se-nadpjavat-i-nadsvirvat-kraj-petropavlovskija-manastir-168601", "text": "Над 400 певци, танцьори и музиканти участват в тазгодишния Петропавловски фолклорен събор, който се провежда край едноименния манастир над град Лясковец. На откриването присъства и президентът на България, Румен Радев. В словото си той даде висока оценка за организацията на събора, за утвърждаването му през годините и заяви, че кметовете на триградието заслужават адмирации. „Това е събор, на който може да усетим непреходната сила на българкия дух и традиции. Присъствието на десетки и младежки фолклорни формации е показател за непресъхващата и неугасваща привързаност на българина към фолклора. Можем да имаме успех като нация само, когато имаме обща цел и единство на усилията”, каза в приветствието си държавният глава. В голямото надпяване, надиграване и надсвирване участват над 140 пеевчески групи, повече от 40 фолклорни формации и състави, 60 индивидуални изпълнители. Гостуват и близо 20 групи, пресъздаващи обичаи. Най-възрастният участник е на 88 години, а най-младият на 4. Председател на журито е проф. Елена Кутева, директор на НФА „Ф. Кутев”.", "date": "2019.06.22", "title": "4000 се надпяват и надсвирват  край Петропавловския манастир"}
{"url": "https://www.monitor.bg/bg/a/view/karlovo-izbra-feja-na-lavandulata-168597", "text": "С ритуала „Жънене на лавандула” започна петият по ред фестивал в Карлово, посветен на дъхавото растение. В рамките на празника местните жители избраха и Фея на лавандулата, която тази година стана Цвета Шаламанова. В двора на Патевата къща в старинно Карлово тя посрещна десетките родни и чужди туристи, като им пожела да живеят в хармония със себе си. След фолклорните изпълнения всички си отчупиха от празничната пита, поръсиха се с Мълчана вода и, водени от Царица на розата Карлово 2019 Яна Цветкова и Лавандуловата фея, минаха под Еньовия венец - за здраве през цялата година. Рано сутринта в събота празникът започна с ритуала „Жънене на лавандула” в масив южно от града, чак след което се пренесе сред вековните къщи и криволичещите улички в стария град. „През 2018 година България беше на първо място в света по производство на лавандулово масло – около 100 тона годишно... Важно е да запазим с устойчиви темпове производството на етерично-маслени култури. Този поминък трябва да съществува дълги години в нашия регион”, каза кметът на Карлово д-р Емил Кабаиванов. В Бухаловия хан се състояха демонстрация и обяснение на процеса на лавандуловарене, а магическият Танц на самодивите плени десетките, дошли на събитието. Празникът продължи с шествие до централния площад „20-ти юли”. Там се завихри фолклорната плетеница „С хоро на лавандула“, в която участваха танцови състави от селата Бегунци, Климент, Каравелово, Ведраре, Войнягово, квартал Сушица, град Баня и  Танцова школа „Свиленица” при НЧ „Св. Наум Охридски“ София.", "date": "2019.06.22", "title": "Карлово избра фея на лавандулата"}
{"url": "https://www.monitor.bg/bg/a/view/muzikanti-posvetiha-novata-si-pesen-na-plovdiv-168598", "text": "Музикантите от бандата IVORY TWILIGHT посветиха новата си песен на Пловдив. Клипът към парчето е сниман в града на тепетата от март до май тази година. Песента се казва „Когато нямам теб” и кадрите от клипа са предимно от Старинен Пловдив. „„Песента е посветена на Пловдив - градът, в който живеем и се създаваме, градът който съществува дълго преди ние да сме се появили в него, градът, без който не можем и който винаги ни притегля и ни кара да се завръщаме”, пише в представянето йна парчето в Youtube. Премиерата на „Когато нямам теб” бе в петък вечерта около 21 часа в официалната страница на бандата. Група IVORY TWILIGHT е съставена от:  Димитър Михов – китари, Димитър Удо Ангелов – бас, Камен Кутманов – вокали, Биляна Харутюнян – вокали, Костадин Костадинов – ударни.", "date": "2019.06.22", "title": "Музиканти посветиха новата си песен на Пловдив"}
{"url": "https://www.monitor.bg/bg/a/view/osem-kilometra-chakashti-turisti-na-kulata-168596", "text": "Около 8-километрова е опашката от автомобили на българо-гръцката граница на ГКПП \"Кулата\" на изход от страната малко след 12:30 ч., предаде \"Фокус\". Според друг свидетел час по-рано - около 11:50 мин., опашката от коли била 3-километрова. От ГД \"Гранична полиция“ потвърдиха за натоварения трафик на излизане от страната на ГКПП \"Кулата\", а също и за интензивно движение на товарни и леки автомобили на вход на българо-румънската граница при ГКПП \"Дунав мост-Русе\", и на изход за камиони на \"Дунав мост-Видин\". На българо-сръбската, българо-македонската, българо-турската граница трафикът е нормален на всички гранични контролно-пропускателни пунктове. Днес и утре се очаква засилен трафик през ГКПП \"Маказа\", като от \"Гранична полиция\" препоръчват да се използват и съседните гранични пунктове на българо-гръцката граница.", "date": "2019.06.22", "title": "Осем километра чакащи туристи на Кулата"}
{"url": "https://www.monitor.bg/bg/a/view/katastrofa-s-pytnicheski-mikrobus-s-deza-na-pytja-sofija-varna-168605", "text": "Катастрофа с пътнически микробус е станала на пътя София - Варна, при разклона за ловешкото село Дъбрава, съобщават от областната дирекция на МВР в Ловеч. При инцидента, станал малко след 14.00 часа, няма загинали. При излизане на главния път микробусът, с плевенска регистрация, в който са пътували около 10 човека, се е ударил в лек автомобил. Сред пътниците е имало и деца. На място на инцидента има екипи на полицията, пожарната, както и на Центъра за спешна медицинска помощ. От там съобщиха за БТА, че леко пострадали, с охлузни рани, са десет човека - осем от тях са пътували в микробуса, другите двама са били в лекия автомобил. Сред пострадалите в микробуса са четири деца на 16 и 17 години. Пътят не е затворен, движението се регулира от пътни полицаи.", "date": "2019.06.22", "title": "Катастрофа с пътнически микробус с деца на пътя София - Варна"}
{"url": "https://www.monitor.bg/bg/a/view/istanbul-se-gotvi-za-povtorenieto-na-kmetskite-izbori-168599", "text": "Гласоподаватели от различни краища на Турция масово се стичат, за да гласуват на повторния вот за кмет на Истанбул, който ще се състои на 23 юни, съобщи БТА. Става дума за избиратели, чиято адресна регистрация е в Истанбул, но по една или друга причина се намират извън мегаполиса. Истанбул е градът с най-голям процент пришълци от всички краища на Турция. Само около една трета от близо 16-милионното население са кореняци. Намиращите се към момента извън Истанбул избиратели от вчера масово пристигат в мегаполиса. Има оживен трафик по пътищата, а автобусните фирми пуснаха допълнителен брой автобуси. Хотелите в курортите се изпразниха. Очаква се през целия ден днес и през нощта да продължи \"временното изборно преселение\", както го наричат турските медии. Управляващата Партия на справедливостта и развитието (ПСР) мобилизира избирателите си от окръг Сивас, които се прогнозира, че ще гласуват за техния кандидат Бинали Йълдъръм. Местната организация е осигурила около 100 автобуса за превозването на около 6 хиляди избиратели от района на Сивас. Други 6 хиляди са тръгнали със собствен превоз. Автобусите бяха изпратени със специална церемония от ръководството на местната районна структура на управляващата ПСР. Председателят й Юсуф Танръверди обяви, че гласоподавателите са граждани, които прекарват ваканцията в окръг Сивас, но според медиите това са главно сезонни работници, болшинството - от кюрдски произход, чиято адресна регистрация е в Истанбул, но през лятото работят в Сивас. По директива, спусната от ръководството на ПСР в Истанбул, били сформирани комисии във всички области на Турция за уреждане на трансфера на гласоподаватели специално за вота на 23 юни. Данните за всички избиратели по райони се събирали в координационен център в Истанбул, посочи още районният ръководител на ПСР. В същото време и противниковият фронт - на опозиционната Народнорепубликанска партия (НРП), е осигурил автобуси за симпатизантите си от окръг Сивас, които се очаква да гласуват за Екрем Имамоглу, който спечели изборите на 31 март, но вотът бе касиран от Висшата избирателна комисия (ВИК) под натиска на управляващата ПСР. Около 650 души с 15 автобуса, симпатизанти на опозицията в района на Сивас, са били изпратени в Истанбул. Наплив има и от хора от Черноморието, които представляват многобройна изселническа общност в Истанбул, второ и трето поколение. Курортите по крайбрежието на Анталия, Алания, Бодрум, Чешме, Каш, Черноморието и други, които по това време са наводнени от курортисти, са се изпразнили. Хиляди гласоподаватели от Истанбул, които прекарват почивката си там /сега е разгарът на сезона/, са прекъснали ваканцията си, само и само за да отидат да гласуват в Истанбул. Курортистите се считат за електорат на опозицията. Вероятно поучени от опита, че на референдума за президент избирателите на НРП предпочетоха ваканцията си вместо да отидат да гласуват, сега се очаква масова мобилизация за вота. Веднага след като ВИК, под натиска на управляващите, касира вота, спечелен от опозиционния кандидат Екрем Имамоглу и разпореди провеждането на повторен вот за кмета на Истанбул, общините на опозицията чрез Туитър призоваха избирателите от Истанбул да не ходят на почивка през юни, а да останат в града и да гласуват. Хотелите по крайбрежието стартираха кампания, с която отложиха, пререгистрираха или отмениха резервациите без неустойки. Самолетни и автобусни компании също пререгистрираха предварително закупените билети. Прогнозира се висока избирателна активност, по-висока от тази на 31 март. Тогава бе регистрирана избирателна активност от 84,6 процента, а утре се очаква тя да достигне 90 на сто. Като цяло турците смятат гласуването на избори за единственият механизъм на демокрацията. Според проправителствените медии може да се очаква увеличаване на избирателната активност с поне два процента, като те прогнозират, че това може да увеличи подкрепата за Бинали Йълдъръм, смятан за най-верният помощник на президента Реджеп Тайип Ердоган. На вота на 31 март Йълдъръм и Имамоглу получиха по около 4 млн. 150 бюлетини, Имамоглу - с 13 хиляди повече от Йълдъръм. Прогнозира се, че утрешният вот ще бъде по \"острието на бръснача\". В неделя около 11 млн. души - 10 560 963 избиратели, ще могат да упражнят правото си на глас. Ще бъдат разкрити 31 124 избирателни секции във всичките 39 общини на Истанбул. Гласоподавателите ще определят кой ще поеме кметската управа на голямата община на 16-милионния Истанбул през следващите 5 години. Предстоящият местен вот се преценява като съдбовен. Колкото и да звучи тривиално, в това твърдение има логика, защото 31 процента от брутния вътрешен продукт на страната се произвежда в Истанбул. Близо 8,8 милиарда долара е бюджетът на голямата община на Истанбул. Освен това общината има правомощия да сключва договори, търгове и т.н. с международни институции. Човекът /или партията, която представлява/, заел кметското кресло, фактически ще поеме контрол над всичко това. Този факт определя и характера на предизборна борба, която е толкова ожесточена и войнствена, че в пъти надхвърля обичайната, иначе сравнително спокойна надпревара, характерна за местен вот. Решаващата надпревара на утрешните избори ще бъде между основните опоненти - Бинали Йълдъръм, кандидат на управляващата ПСР и смятан за най-верния помощник на президента Ердоган, и опозиционния кандидат Екрем Имамоглу, който спечели вота на 31 март, касиран от ВИК. Освен тях за кметския пост ще се състезават Неждет Гьокчънар, кандидат на Партията на щастието, Мустафа Илкер Юджел, кандидат на Отечествената партия, и 17 независими кандидати. Изборният ден ще започне в 8 часа и ще завърши в 17 часа местно време, еднакво с българското време. Първите резултати се очаква да започнат да постъпват след 18 часа.", "date": "2019.06.22", "title": "Истанбул се готви за повторението на кметските избори"}
{"url": "https://www.monitor.bg/bg/a/view/unikalna-kyshta-za-zanajati-i-gigantski-chereshi-prevzeha-kustendil-snimki-168600", "text": "Уникална къща за занаяти, гигантски череши и безброй много вешела бяха подредени на централния площад „Велбъжд“ за тазгодишното издание на единствения по рода си празник на черешата в Кюстендил. За 12-та година Кюстендил празнува в чест на този ярък, сочен и вкусен плод – черешата. Подготовка започна ден по-рано, като в нея се включиха читалища от целия регион, училища, детски градини, земеделски производители и занаятчии. „Подготовката за празника ни отне бая време, но определено си заслужаваше. Вложихме много труд и любов в изработката на вешелата, надяваме се да спечелим и голямата награда на Общината. При нас е и най-едрата череша, което е цели 34 мм.“, обяви групата от село Таваличево. Сред другите атракции бяха и множество щандове с кошници, пълни с плодове, като тази година от общинския отдел „Култура и духовно развитие“ бяха заложили като акцент занаятите и по-точно, кошничарството. Не случайно на Празникът на черешата беше изградена и къща за занаяти от Етноцентър „Рубин“. В нея единственият кошничар – 86-годишният Димчо Занев показа на хилядите гости майсторлък по изплитането на кошници. Пременен в автентична народна носия, със запасан пистолет на пояса, бай Димата от рано сутринта започна да плете кошници в самия център на града. Официален старт на тридневните тържества, посветени на червеното злато на Кюстендил, както местните наричат черешата, даде зам.-министърът на МЗХГ, Лозана Василева. „Страната ни има потенциал да бъде един от водещите производители и износители на череши, основно за европейския пазар. За това благоприятстват благоприятните климатични условия, географското разположение и селекцията на сортове череши – това са предпоставки да бъдем един добър производител. През т.г. площите за рекултиране са над 16 хил. декара, а само в района на Кюстендил са произведени над 6200 тона череши. 35% от тях са за прясна консумация и над 65% за преработка“, обяви пред стотиците присъстващи зам.-министър Лозана Василева. По нейни думи черешопроизводството е широко застъпено в Кюстендил и е приоритетен сектор в Програмата за развитие на селските райони. От 135 финансирани проекта по тази програма в Кюстендилско, 77 са именно в сектора на производство и преработката на череши. Субсидиите, които са получили земеделските производители в региона са в размер на близо 20 млн. лв.“, обяви още зам.-министър Василева. Тази година за първи път на Празника на черешата участие взема и Национална селска мрежа, партньори на министерството в диалога и комуникацията с всички заинтересовани страни по прилагане на Програмата за развитие на селските райони. На специално обособен щанд се предлагаше информация за самата програма, за мерките, които ще се предложат за подпомагане и подмерките за стимулиране на сътрудничеството. Празникът в областния град продължи с представянето на едни от най-перспективните сортове череши. Директорът на Института по земеделие доцент д-р Илияна Кришкова показа десет нови сорта. Става въпрос за нови сортове череши, които имат перспектива за отглеждането им на територията на страната. Над 70 сорта череши бяха подредени и на изложбените маси на научния институт. „Един от най-новите сортове череши, създаден в Института по земеделие е Алекстон. Той получи награда на панаира в Пловдив за най- перспективен сорт череши. Все още не може да се даде обща оценка за реколтата от череши тази година. В едни райони имаше измръзване, но в други райони черешите се запазиха и в момента дърветата са доста натоварени с плод. Тази година запазилите се череши са с много добро качество. Плодовете са много едри. Дори в пунктовете са изкупуване черешите са с много добро качество”, каза Илияна Кришкова. По думите с около една седмица напред върви кампанията тази година. „За 4-та година на нас природата ни изигра лоша шега. В района на Пиперков Чифлик всичко измръзна. В село Четирци е същото. Няма спасение, с природа човек не може да се бори. Добре, че има колеги, които се радват на добра реколта“, коментира производител от района. Въпреки това обаче 12-тото издание на празникът на черешата в Кюстендил преобрази центърът на града в своеобразна платформа, обединяваща търговци, занаятчии, производители на череши, любители и гости. Програмата в съботния ден включваше Фолклорен празник „Черешчица род родила”, а късно вечерта за хилядите жители и гости на града имаха възможността да се насладят на хитовите изпълнения на четирите талантливи момичета от 4Magic и една от най-обичаните български групи - Диана Експрес. В последния ден на празника – неделя, празникът ще продължи с изложба-базар на череши и черешови произведения, изложение на занаятчии и производители, арт-работилница за деца и кулинарното шоу „Черешката в кухнята“.", "date": "2019.06.22", "title": "Гигантски череши затрупаха Кюстендил за празника (СНИМКИ)"}
{"url": "https://www.monitor.bg:443/bg/a/view/hakeri-ataka-168559", "text": "Дори добре да живееш, рано или късно ще осъмнеш с хакнат профил в социалните мрежи. Шансовете профилът ти във Фейсбук, Туитър, Инстаграм или дори в електронната ти поща да бъде окупиран от недоброжелател несъмнено се покачват, ако имаш някаква тежест зад името си, не дай си Боже, да си врял и кипял в шоубизнеса. В доброто старо време, когато папараците изживяваха най-добрите си времена, Тази мода далеч не е изживяла докрай момента си – само преди дни непозната в публичното пространство жена обяви, че продава снимки на фолкпевицата Преслава - „във връзка с новия нос, отблизо без никакъв грим и размазана спирала“, но освен че не е ясно откъде въпросната дама е придобила кадрите (и дали изобщо наистина съществуват), в дигиталната ера се оказва много по-шик да се подвизаваш като хакер. Последната жертва на онлайн крадците на интимни моменти бе бившата „Дисни“ старлетка Бела Торн. Актрисата винаги е впечатлявала със странните си избори – като този да отглежда 19 котки вкъщи, да пропагандира ползите от пушенето на марихуана или да не си бръсне краката и подмишниците в полза на естествената красота. В последните дни обаче тя изненада феновете си в социалните мрежи, като сама разпространи свои голи фотоси. До решението да се покаже гола до кръста пред последователите си в Туитър тя стигна, след като недоброжелател хакнал акаунта й в края на миналата седмица, а впоследствие заплашил, че ще ги разпространи. „Чувствам се отвратително. Чувствам се наблюдавана. Сякаш някой взе нещо ценно от мен, което бе предназначено само за един специален човек. Прекалено дълго оставях мъжете да се възползват от мен и ми писна. и никой не може да диктува живота ми. Ще спя по-спокойно тази нощ, защото контролът е обратно в моите ръце“, гласи част от изявлението на Торн в социалните мрежи. Тя добавя, че въпросният хакер й бил споделил, че разполага с провокативни снимки и на други знаменитости. От публикацията на звездата от „Раздвижи се“ обаче не става ясно какво точно е искал недоброжелателят в замяна на това да не публикува снимките. Голотата продава най-много и това се доказва от факта, че именно интимните кадри са най-честите причини, поради които звезди са се жалили от хакери. Пословичен е случаят от 2014 г., когато четирима ентусиасти успяват да намерят достъп до iCloud профила на над 240 души. Сред тях има и редови хора, далеч от медийното око. Уви, имаше и представители на шоубизнеса като Дженифър Лорънс, Кейт Ъптън и Кирстен Дънст, заради които се стигна и до големия шум около скандала. Всички техни кадри, разбира се, бяха разпространени в интернет, като до момента не става ясно дали фотосите са били продадени и какви суми са взели недоброжелателите от тях. Въпреки това и които варират между 8 и 18 месеца лишаване от свобода. С цел да изкарат кеш, хакери погнаха и музикантите от групата Radiohead. За това съобщи китаристът и композитор Джони Грийнуд в социалните мрежи. Той изтъкна, че групата е изнудвана да заплати 150 хиляди долара, ако не желае нейни записи с обща продължителност от 18 часа да бъдат разпространени онлайн. Това обаче мотивирало музикантите да се опълчат и вместо да изплатят сумата, те сами излъчиха песните си. Интересен факт е, че записите са били осъществени още преди години, като намерение да бъдат специално пуснати в продажба е малко вероятно да е имало. Според данните на самата група, недоброжелателите са получили достъп до архивен минидиск на фронтмена Том Йорк. Записите са от времето на издаването на албума OK Computer (1997) и по този начин са били цифрово съхранявани от компанията Sony Песните са налични за безплатен стрийминг в рамките на 18 дни, като могат да бъдат закупени и срещу 23 долара от BandCamp. Всички спечелени средства от записите ще бъдат дарени на организацията Extinction Rebellion. Въпреки че изкарването на бързи пари е очевидният мотив на хакерите при експлоатирането на нечии интимни кадри или труд, това невинаги е така. Пример за това са братята близнаци Кол и Дилън Спраус, когото феновете на „Дисни“ от преди десетилетие помнят в главните роли от „Лудориите на Зак и Коди“ (The Suite Life of Zack & Cody). Днес само Кол поддържа активна актьорска кариера (сериалът „Ривърдейл“), но това не попречи на злосторници да си проправят път към Туитър профилите и на двамата. Това се случи преди броени дни, като Нещо повече, от профило на Кол Спраус е публикувано и съдържание със сексуален контекст във връзка с приятелката му и колежка от „Ривърдейл“ Лили Райнхарт - „Ще пляскам бузите на Лили отново“. Близнаците бързо върнаха достъпа си до собствените си акаунти и се извиниха на своите последователи за създадените неудобства. Миналото лято редица български знаменитости проплакаха, че профилите им в социалните мрежи са откраднати. Сред жертвите на за които стана ясно, че са от турска организация, са актьорът Юлиан Вергов, фитнес моделът Биляна Йотовска, певицата Ева Георгиева-Eva и Александра Богданска-Петканова. Техните профили в Инстаграм бяха хакнати, а някои от тях впоследствие изтрити. Причината – според експерта Ален Попович от Българската асоциация на агенциите за дигитални комуникации таргетът са именно известните личности, тъй като имат най-много последователи и следователно разполагат с голяма база данни. „Хората нямат дигитална грамотност“, обясни тогава пред „Монитор“ Попович, като това според него е основният проблем за възникването на подобни ситуации. Певицата Eva, придобила популярност с пародийния уебсериал „Кифла“, беше изнудвана за пари срещу възстановяване на акаунтите си. Тя сподели скрийншот на разговор, в който се посочва, че срещу 200 евро ще получи двата си профила в Инстаграм обратно. „Хакерът се оказа добър човек и на добро сърце ми върна профила“, обясни по-късно на феновете си тя, като единият акаунт все още се поддържа от турската организация. Юлиан Вергов нямаше късмета да получи „на добро сърце“ профила си в социалната мрежа и се наложи да си направи нов. За това съобщи неговият приятел и колега Владо Карамазов. „Супер мега свинщина. Някакъв малоумен турски „хакер“- жесток идиот, заличи профила на Юлиан тук в Инстаграм. След преговори, откупки и куп простотии, турчинът не успя да му го възстанови. Проблемите в 21 век са странни, но си остават проблеми. Важното е, че сме живи и здрави“, написа звездата от „Дяволското гърло“. Няколко месеца след това жертва на турските хакери стана и попфолк певецът Галин. Виртуалните нападатели са изнудвали изпълнителя на „Как си, кажи“ с искане на различни суми срещу възстановяването на профила му в Инстаграм. Накрая той е През май тази година друга попфолк звезда се опари от хакери в Инстаграм - Тони Стораро. Профилът му в социалната мрежа бе завзет от недоброжелател още в края на април, като пълният контрол върху публикациите си изпълнителят на „За една жена“ си върна повече от месец по-късно. В това време „администраторът“ на профила успял да изтрие голямо количество от информацията и съдържанието, качени от Стораро, променил е биографията му в профила и дори е комуникирал с някои от последователите на Човека Глас. Нещо повече, позволил си и да оферира две момичета с по 2 хиляди лева за участие във видеоклип. „Отправили са и неприлични сексуални предложения на моя колежка“, жалва се още певецът, който поддържал през цялото време връзка с екипа на Инстаграм. От социалната мрежа локализирали IP адреса на злосторника, като според слуховете става дума за българин с адресна регистрация във Франкфурт, Германия. Хакерите често посягат и на телевизионно съдържание. Доскоро кървавата сага „Игра на тронове“ беше най-апетитната хапка за тях. Още през 2017 г. компанията НВО стана жертва на кибератака, вследствие на която телеманиаците получиха един епизод в аванс и сценария за останалите серии от седмия сезон на интерпретацията на култовата „Песен за огън и лед“ на Джордж Р. Р. Мартин. Така родните фенове също имаха възможността да се насладят на четвърта серия с пуканки в ръка три дни преди официалната премиера. Не закъсняха и множество клипове в YouTube, със средна продължителност между 10 и 15 минути, чиито създатели разкриваха до най-малката подробност какво предстои да се случи във Вестерос. Само седмица след това хакерите, откраднали патентована информация от американската кабелна телевизия, разпространиха в интернет лична информация за попълненията в каста на фентъзи епоса. Телефонните номера и адресите на актьорите Емилия Кларк и Кит Харингтън станаха публично достояние. Изтече лична информация и за колегите им Лина Хийди и Питър Динклидж. Хакерите твърдяха, че пазят още пикантни детайли около сюжета и актьорите и че разполагат с общо 1, 5 терабайта данни. „HBO харчи 12 милиона долара за пазарни проучвания и 5 милиона долара за реклами на „Игра на тронове“, така че помислете за друг бюджет за вашите реклами“, гласеше част от искането им, което „не подлежеше на преговаряне“. Тази година хакерите не пропуснаха да пуснат пипала и към последния осми сезон на „Игра на тронове“. Както „Монитор“ първо писа, официалната премиера на първи епизод от финалния сезон се състоя в 4 ч. сутринта, а 19 минути по-късно вече беше наличен в родните торент сайтове. В един от най-популярните такива в България, само през първите 10 часа, серията беше свалена около 37 000 пъти или по 62 пъти на минута.", "date": "2019.06.22", "title": "Хакери, атака!"}
{"url": "https://www.monitor.bg/bg/a/view/pyrvi-bylgarski-medal-na-evropejskite-igri-v-minsk-168603", "text": "Цветелина Цветанова грабна първото отличие за България на европейските игри в Минск, като спечели бронз в категория до 48 кг на турнира по самбо, предава Би Ти Ви. В битката за третото място тя се наложи с 3-1 точки над румънката Даниела Михаела Кис. По-късно днес Мартин Иванов пък ще спори за бронз при до 68-килограмовите. България завоюва 10 медала на предишните европейски игри в Баку, Азербайджан.", "date": "2019.06.22", "title": "Първи български медал на европейските игри в Минск"}
{"url": "https://www.monitor.bg/bg/a/view/federer-za-13-i-pyt-na-finala-v-hale-168602", "text": "Швейцарецът Роджър Федерер се класира за рекорден 13-и път на финала на турнира по тенис на трева в германския град Хале с награден фонд 2,08 милиона евро. Водачът в схемата Федерер надделя над Пиер-Юг Ербер (Франция) с 6:3, 6:3 за малко повече от час. 37-годишният швейцарец не даде нито една възможност за пробив на съперника в двубоя. Той реализира ранен пробив и дръпна с 3:0 по пътя си към успеха в първия сет, а във втората част направи серия от четири поредни гейма, за да триумфира. В търсене на десети трофей в Хале Федерер ще се изправи срещу белгиеца Давид Гофен. Бившият номер 7 в света Гофен елиминира Матео Беретини (Италия) със 7:6(4), 6:3 и ще играе за титла в Тура за първи път от Финалния турнир на АТП в Лондон през ноември 2017 година, когато загуби от Григор Димитров в три сета. Белгиецът прекъсна серия от осем поредни победи на трева на Беретини, който през миналата седмица триумфира с трофея в Щутгарт. Италианецът влезе в мача със спечелени 83 от последните си 84 сервис-гейма. Той загуби оспорваната първа част с 4:7 точки, след като позволи на съперника си да направи серия от четири поредни разигравания. Във втората част Беретини допусна единствен пробив в осмия гейм и това се оказа решаващо. Федерер има седем победи в осем мача срещу Гофен. Двамата се играли веднъж и в Хале на четвъртфиналите през 2016 година, когато швейцарецът печели с 6:1, 7:6(10).", "date": "2019.06.22", "title": "Федерер за 13-и път на финала в Хале"}
{"url": "https://www.monitor.bg:443/bg/a/view/s-magicheski-ritual-otkriha-amfiteatyr-pod-balkana-168592", "text": "С ритуал на древните траки, свързан с вечната битка между Доброто и Злато и победата на човешката Мечта, пресътворен  от  активисти на прабългарската школа за оцеляване „Бага Тур“ бе открит в навечерието на Еньовден амфитеатър  „Дамасцена“ в подножието на Стара планина. Над 500 гости на тържеството по повод завършването на струващата 5 млн лв инвестиции станаха на крака , когато прозвучаха първите тактове от песента „Две хубави очи“ по прочутото стихотворение на Пейо Яворов в изпълнение на певицата Марияна Попова .Тя припомни, че музиката е на собственика на етнографския комплекс „Дамасцена“ Стоян Стоянов, който вече шестнадесета година работи  районът около павелбанското село Скобелево да се превърне в привлекателна за туристи от цял свят дестинация. Новият летен театър- реплика на античните  е във формата на кошница за рози, между каменните пейки за зрителите за засадени хиляди  цветя. Изграждането му е продължило три години и е само част от по-голям проект, предвиждащ хотелски комплекс и  къмпинг за любители на караванната почивка. Прогнозите на мениджърския екип предвиждат вложенията да се възвърнат с печалба след 5-6 години, като идеята е тук да преминават минимум по 50 000 гости. Сцената и театър ще бъдат място, където ще бъдат представяни възможно най-стойностни български произведения: музика, песни, филми, поезия, опери, споделя притежателят на комплекса Стоян Стоянов , който е собственик на първата частна дестилерия за производство на розово масло и в момента отглежда маслодайни рози върху близо 500 дка в землището на Скобелево. Идеята за място, където ще витае духът на българите от древността до наши дни беше защитена достойно при откриването на културното средище: освен театрализованата игра на „Бага Тур“ гостите видяха танците на фолклорната формация „Настроение“ и се насладиха на акапелното изпълнение на  народни песни от хора при старозагорската държавна опера с диригент  маестро Младен Станев. Естествен гвоздей на програмата стана концертът на Мариана Попова, която вече три години е свързана с проекта и дори известно време живя там с половинката си, актьорът Веселин Плачков. „Това ще бъде място за сбъдването на мечтите, сигурен съм че един ден българите няма да напускат родината си, а ще се завръщат в нея…“, сподели  големият актьор Любен Чаталов, който също участва в реализацията на филма „Дамасцена“. Лентата, в нейния телевизионен вариант вече е откупена от HBO, появата и по всички световни тв канали  ще бъде в началото на следващата година, уточни мениджърът на комплекса Атанас Радев, който също се занимава с розопроизводство в околностите на казанлъшкото градче Крън вече едно десетилетие. Атракцията „Дамасцена“ предлага на гостите си над 140 сорта рози от цял свят, които цъфтят от ранна пролет до късна есен. Сред изкуствените езера с бели и черни лебеди, водопадите и градините са поставени бронзови скулптури на Алеко Константинов и неговия герой бай Ганьо, яздещият на кон владетел на траките Севт ІІІ и втората му съпруга Береника, изящни дървени композиции и множество други произведения на изкуството. В коридорите на новия амфитеатър пък са подредени реплики на златните съкровища , открити по българските земи от археолозите.Тук гостите могат да видят както съвременната технология за добиване на розово масло така и изцяло възстановена гюлпана, ползвана преди три века.В сезона на розобера гостите могат да се включат в откъсването на уханните листенца, от които през този сезон бяха прибрани по 400 кг /дка. Комплексът „Дамасцена“ е сред най-големите работодатели и данъкоплатци в региона, не крият кметовете на общините Павел баня и Казанлък Станимир Радевски и Галина Стоянова, които пристигнаха за откриването на амфитеатъра с целите си екипи.Специално признание за стореното от Стоян Стоянов и служителите отправи в послание министърът на туризма Николина Ангелкова.", "date": "2019.06.22", "title": "С магически ритуал откриха амфитеатър  под  Балкана"}
{"url": "https://www.monitor.bg/bg/a/view/moskva-zabranjava-vyzdushnija-trafik-mejdu-rusija-i-gruzija-168604", "text": "Полетите на грузинските авиолинии до Русия се преустановяват от 8 юли, предаде Ройтерс. \"Причината за спирането на полетите е необходимостта от гарантиране на достатъчно равнище на авиационна безопасност, както и наличието на просрочени задължения\" на грузинските компании, се казва в съобщението, публикувано на сайта на руското транспортно министерство. Вчера руският президент Владимир Путин забрани временно пътническите полети от Русия до Грузия, след като в Тбилиси започнаха безредици, причинени от посещението на руски депутат (едновременно православен и комунист), припомня Ройтерс. Той направи изказване на конференция за православието от мястото на председателя на грузинския парламент. Забраната за грузинските полети до Русия също влиза в сила от 8 юли. Експерти заявиха, че забраната руските авиолинии да летят до Грузия ще доведе до първоначален спад в туристическия поток, но очакват грузинската туристическа индустрия да се възстанови бързо, предаде Асошиейтед прес. Забраната напомня на въведената през 2006 г. забрана за полети и за внос на грузинско вино и минерална вода. По-късно тези забрани бяха отменени. \"Първоначално те имаха негативен ефект, но бяха намерени нови пазари и нови договори. Мисля, че същото ще стане и в сферата на туризма\", заявява Кака Гоголашвили от грузинската туристическа агенция Глобал.", "date": "2019.06.22", "title": "Москва забранява въздушния трафик между Русия и Грузия"}
{"url": "https://www.monitor.bg:443/bg/a/view/jurnalistka-ot-kyrdjali-grabna-nagradata-konstantin-kiril-filosof-168594", "text": " Журналистката от кърджалийския вестник „Нов живот“ Божидара Ангелова стана  носител на наградата „Свети Константин- Кирил Философ“, присъждана  вече за 16-а година от членовете на Българската асоциация на регионалните медии. Решението е на жури с председател белетриста Владимир Зарев, отличието / статуетка на Емил Пенчев/  е за „ високо журналистическо майсторство и обективно отразяване на регионалните проблеми.“.  Призът бе връчен от кмета на Казанлък Галина Стоянова след заседание на УС на асоциацията в Града на розите, а местният вестник „Искра“ получи специален плакет по повод 95-та годишнина от излизането на първия му брой.Признанието за Божидара Ангелова е за нейни разследващи публикации. Награди получиха още Силвия Шатарова от бургаския „Черноморски фар“ в категория „Коментари“; Мила Кюлюмова от „Екип 7“ в Разград за очерк и Анатоли Петров „ „Янтра Днес“-Велико Търново за интервю. Учредена на 11 май 2002 година като сдружение с идеална цел, БАРМ, с изпълнителен директор Весела Вацева, продължава да защитава и популяризира дейността на своите членове. Журналистическата организация работи за утвърждаване на свободата на словото и за развитието на  журналистиката във всички региони на страната, припомни председателят на УС Иван Бунков.", "date": "2019.06.22", "title": "Журналистка от Кърджали грабна наградата „Константин Кирил Философ“"}
{"url": "https://www.monitor.bg:443/bg/a/view/koi-i-kolko-sa-superkomputrite-po-sveta-168591", "text": "Броят на суперкомпютрите по света непрекъснато нараства, както и мощността им. По последни данни, от световната класация за суперкомпютри  , САЩ води в класацията за най-мощен суперкомпютър, заемайки първите два места, докато по брой е на второ място със 116 супермашини, увеличавайки броя им от 109 през ноември 2018 година. Разбира се, Китай продължава да доминира по брой инсталирани суперкомпютри с 219 машини, намалявайки броя им от 227. Броят не е от толкова голямо значение, тъй като американските суперкомпютри са по-големи и всичката инсталирана производителност е почти по равно между Китай и САЩ. Общата производителност на всички машини в класацията е 1.56 екзафлпа (exaflops), като 1 екзафлоп е милиард милиарда изчисления в секунда. Китай – 219 САЩ – 116 Япония – 29 Франция – 19 Обединеното Кралство – 18 Германия – 14 Ирландия – 13 Холандия – 13 Канада – 8 Сингапур – 5 В класацията за мощност САЩ запазват първите две места. Суперкомпютърът Summit, от IBM, на Министерството на енергетиката (Department of Energy) на САЩ, заема първото място с максимална регистрирана производителност (Rmax) от 148.600.0 терафлопа (Tflops) и изпреварваща конкуренцията теоретична върхова производителност (Rpeak) от 200.794.9 Tflops. Flops означава, операции с плаваща точка в секунда и е мярка за мощността на компютъра. Второто място е зето от Sierra, също изработен от IBM заедно с Nvidia и Mellanox и също използван от Министерството на енергетиката на САЩ. Sierra е с Rmax от 94.640.0 Tflops и Rpeak 125.712.0 Tflops. За сравнение, PlayStation 4 достига едва 1.84 Tflops. Китай претендира за трето място в списъка със Sunway TaihuLight, разположен в Националния суперизчислителен център (National Supercomputing Center) в Укси (Wuxi), който има Rmax от 93.014.6 Tflops и Rpeak от 125.435.9 Tflops, с малко след Sierra. Китай заема също четвъртото място с Tianhe-2A на Националния суперкомпютърен център (National Supercomputer Center) в Гуанджоу (Guangzhou). Той е с Rmax от 61.444.5 Tflops и Rpeak от 100.678.7 Tflops.   Сред най-добрите 10 машини, по отношение на тяхната теоретична върхова мощност при обработка е Lassen, направен от IBM, Nvidia и Mellanox, който се завръща в топ 10 след подобрение. За първи път всички машини в класацията TOP500 са с производителност по-голяма от 1000 Tflops или 1 петафлоп (petaflops). Класацията отбелязва също и консумацията на електрическа енергия на всяка машина. Сред първите десет, Tianhe-2A е най-големият потребител на енергия с 18.482 kW. За пример, най-мощната вятърна турбина в света, разполагаща с 220-метров ротор, генерира само 12.000 kW. Общата производителност в   се очаква рязко да нарасне, след като САЩ постигат напредък пори екзаскейл (exascale) суперкомпютрите, като Frontier от Cray Inc. и Intel Aurora, като и двата ще работят на повече от 1 екзафлоп. Очаква се, тези суперкомпютри да заработят през 2021 година. Класацията включва и така наречените Green500, класирайки суперкомпютрите по тяхната ефективност. Тук води японската система Shoubu B с 17.604 Gflops / W, на второ място е американския DGX SaturnV Volta с 15.113 Gflops / W, докато Summit получава третото място с представяне от 14.719 Gflops / W.", "date": "2019.06.22", "title": "Кои и колко са суперкомпютрите по света?"}
{"url": "https://www.monitor.bg:443/bg/a/view/strjaskashta-statistika-nad-20-000-narushenija-po-pytishtata-za-broeni-dni-168593", "text": "Зачестилите инциденти по пътищата на страната от последните седмици станаха причина и за по-строг контрол от пътна полиция. Следи се за спазване на ограниченията за скорост и на мерките за безопасност при пътуване - използване на колани и столчета за деца, предаде БНТ. Акцията започна в началото на седмицата и приключва днес в полунощ. Данните, предоставени от МВР, са стряскащи - до момента са регистрирани над 20 000 нарушения, като половината от тях са свързани с превишена скорост. В рамките на няколко дена са станали 75 тежки катастрофи с 12 жертви и 89 ранени. Най-честата причина за смъртните случаи е несъобразена скорост. Натоварено остава и движението по автомагистралите. От „Пътна полиция“ заявиха, че по време на интензивния трафик ще увеличат присъствието на патрулите. По Черноморието са командировани допълнително полицаи. Все по-често в тежките пътни инциденти участници са младите шофьори, заяви пред медии гл. инсп. Калоян Драгнев от „Пътна полиция“. От там заявиха, че са започнали проверка за наличие на ограждения, които предотвратяват излизането на животни на пътя. Признаха, че на места такива няма. Ще се проверява и дали пътните знаци се виждат добре.", "date": "2019.06.22", "title": "Стряскаща статистика:  Над 20 000 нарушения по пътищата за броени дни"}
{"url": "https://www.monitor.bg:443/bg/a/view/bivsh-futbolist-shte-pokorjava-amerika-s-krosfit-168480", "text": "27-годишният Ставри Ставрев стана първият българин, класирал се за най-престижните игри по кросфит в САЩ, на които за 200 квоти се бориха над 400 000 атлети от цял свят. Израсналият в столичния квартал Драгалевци младеж премина по безапелационен начин през 5-седмичната квалификационна надпревара и заслужи титлата „Fittest man in Bulgaria“, с която ще представя родината в тежкото изпитание в Мадисън, Уисконсин от 29 юли до 4 август. Конкуренция ще му правят атлети от 120 страни, разпределени в различни възрастови групи, които ще премерят физическата и психологическата си издръжливост в различни дисциплини като гимнастика, вдигане на тежести, лека атлетика, плуване и гребане в открити води. Състезанието ще е с внушителни мащаби - 400 атлети, $3 млн. общ награден фонд, $300 000 за първо място, билети от $225 до $500 и медийни партньори като ESPN, CBS Sports Network. Тръпката за атлетите се крие и в неизвестността, тъй като те ще разберат в какви точно дисциплини ще се състезават непосредствено преди старта. „Конкуренцията в пресявките беше жестока. Всеки имаше по 4 дни за изпълнение на зададената тренировка, за да постигне възможно най-добрия си резултат. Всеки заснемаше с видео и пращаше своето изпълнение. Една секунда разлика в резултатите променяше класирането с 200-300 до 400 места“, разказва Ставри, който се конкурира с над 200 българи за едно единствено място и го печели, след като дава най-добър резултат в 4 от 5-те тренировки. Според Ставрев много е трудно да се обясни с едно изречение какво точно представлява кросфит. „Приемете, че ние изпълняваме функционални упражнение като клякане, скачане, дърпане, навеждане, вдигане на неща от земята. Идеята е в нашите тела да се отключи неврологичен еволюционен прогрес с тези по-естествени движения. Това е и причината кросфит да стане най-бързо развиващият се спорт през последното десетилетие“, казва Ставри и допълва, че с кросфит може да се занимава всеки. „В нашата зала имаме от 5 до 72-годишни, които го практикуват“. В България от известно време се провеждат и големи състезания по кросфит във Варна и Пловдив. Последната двудневна надпревара в морската ни столица включваше 6 дисциплини – плуване в открити води, бягане по плажа, изпълнения с тежки дъмбели на пясъка, олимпийско движение – обръщане с щанга, гимнастически комплекс със силови възлизания на халки, спринтове и дълги бягания. Ставри признава, че по време на състезания е имал доста сериозни екстремни изпитания и стресови ситуации. Няма да забрави едно дълго плуване в Кипър, което направо го изтощило до крайност. Самият той се занимава с кросфит от 4 години. Като дете започнал с футбола и играл цели 10 години за „Левски“. Решил да прекрати кариерата си, когато дошли изпитите за кандидатстване. Но после се върнал към спорта чрез фитнес. Мислел, че е в добра физическа кондиция, докато един ден братовчед му не го завел на тренировка по кросфит. „Там се сблъсках с тъжната за мен истина, че доста на вид елементарна тренировка направо ме събори, а по-голямата част от хората в залата откровено си ме биха“, спомня си Ставрев. Вместо да се отчая, той се амбицирал да усвои този кросфит и един ден да стане най-добрият. И това вече се случва под ръководството на братовчед му Виден Нешев, който се превръща в негов треньор, и на другия член от екипа му Кирил Мерджанов. Двамата са с основна заслуга за достигането на Ставри до състезанието в САЩ. Успехът му е плод на завидно постоянство, самодисциплина, отдаденост и много тежки тренировки. През 2018 г. Ставрев изкарва лиценз CrossFit Level 1 Trainer в Дъблин, Ирландия. Специализирал е и 8 месеца като треньор в Лондон, за да се превърне днес в един от водещите ни състезатели и инструктори в този спорт. Самата кросфит философия залага и на добрата храна. Ставри споделя, че обръща сериозно внимание на това, какво слага в устата си и гледа да се храни балансирано. Позволява си и по-нездравословни храни един път в седмицата, в неделя, например. Последния път в „мръсния“ ден е наблегнал на мазнините, важни за хормоналния баланс. Закусил две яйца и 3 белтъка с бекон, овесена каша с плодове и малко мляко. На обяд хапнал ориз с риба и салата, а вечерта си позволил същата комбинация, но със свинска пържола и хляб. Междинните хапвания най-често включват хранителни добавки, като приема протеин, витамини и минерали. За Ставри Ставрев здравето означава и ефективна почивка. Той обича разходките с любимите си 4 кучета – има два френски булдога, немска овчарка и чау чау. Обича също да чете, фен е на трилърите, на Лий Чайлд и Фредерик Форсайт. Благодарение на хората, които спортуват в залата му, движи с изключително позитивни млади хора и казва за себе си, че не гледа негативно на всичко случващо се у нас. Често си правят „тийм билдинг“ с барбекю, походи в планината и лагери по черноморието. „Така превръщаме в действителност спорта в начин на живот. Той не е само онези 2 часа, които са задължителни и неприятни във фитнес залата, а е и общуване, споделяне и забава“, смята Ставри. Освен това той е и участник в групата „Коледари“, с която пазят българските традиции и обичаи. Атлетът обаче признава, че отдадеността му към кросфита не се харесва на нежния пол и затова в момента е необвързан. „Определено дамите не понасят да нямаш време за тях. Сигурен съм, че ще намеря правилния човек, като му дойде времето“, казва той. Два месеца след голямото изпитание в Америка, Ставри Ставрев ще може да бъде видян в действие и у нас. От 4 до 6 октомври той ще бъде част от „София фит фест“, който ще се проведе в „Арена Армеец“. Там Ставри ще бъде част от състезателната програма по кросфит, а всеки желаещ ще може да направи и първи стъпки в този спорт с него. Патрон на фестивала за втора поредна година ще е легендата на спортната ни гимнастика Йордан Йовчев, който ще бъде част от демонстрациите по уличен фитнес. По време на фестивала ще бъдат представени над 35 вида фитнес дисциплини за групови тренировки и общо над 40 от най-успешните и популярни фитнес презентъри от цял свят и България. Мотото на фестивала е „Открий своята сила, открий своята тренировка!“, а билети вече могат да се закупят онлайн.", "date": "2019.06.22", "title": "Бивш футболист ще покорява Америка с кросфит"}
{"url": "https://www.monitor.bg:443/bg/a/view/tri-jertvi-na-pojar-v-centyra-na-parij-168590", "text": "Трима души загинаха и един беше тежко ранен при пожар в центъра на Париж днес сутринта, съобщи АФП. Двадесет и седем души, сред които един пожарникар, са леко пострадали след вдишване на дим. Пожарът избухнал в шестетажна сграда в 11-и район, в която имало ресторант, хамам и апартаменти. Двеста пожарникари участвали в гасенето на пламъците. През февруари десет души загинаха при пожар в жилищен блок в Париж.", "date": "2019.06.22", "title": "Три жертви на пожар в центъра на Париж"}
{"url": "https://www.monitor.bg:443/bg/a/view/40-000-se-stekoha-v-pyrvata-vecher-na-frankofolies-168595", "text": "Близо 40 хиляди ценители на музиката се стекоха снощи в бившите благоевградски казарми, мястото, което сега се нарича парк „Македония“, за да чуят и видят любимите си изпълнители за поредното издание на фестивала Francofolies. Благоевград“. Меломани от България, Гърция, Северна Македония и други различни точки на света станаха част на единствения по рода си мащабен концерт на Балканите. Многобройната публика  беше поздравена от кмета на Благоевград д-р Атанас Камбитов: „Благодаря Ви, че сте тук, страхотни сте! Благодаря на изпълнителите, уникални са! Огромно благодаря на нашите френски партньори и приятели. И помнете  – всичко хубаво започва от Благоевград!“, каза в част от приветствието си кметът Камбитов.    Жерар Пон, който всяка година пристига в Благоевград за фестивала, също поздрави многохилядната публика  парк „Македония“: „Това е най-добрият фестивал на света. За мен е чест да празнувам петата годишнина с Вас. В Ла Рошел е 35-та годишнина.  И се надявам за 35-та годишнина на “Francofolies.Благоевград“ да бъдем отново заедно, и да бъдем със същия кмет“, каза Жерар Пон. Музикалната програма на фестивала „Francofolies” е изключително силна и тази година. В нея отлично се открояват любими звезди от световната музикална сцена. Американската изпълнителка с италиански корени и ангелски глас LP буквално успя да разтърси публиката. Тя предложи на своите фенове уникално изживяване. LP има пет студийни албума зад гърба си, а турнето й с последния от тях, който излезе през 2018 - Heart To Mouth, включва участия в Америка и Европа. В първата вечер на фестивала излезе и хитовият молдовски изпълнител Dan Balan. Той е автор на песни, продуцент и бивш солист на групата O-Zone, която престава да съществува през 2005 година и Дан Балан започва самостоятелна кариера. Номиниран е за множество европейски награди. Фурор предизвика сред публиката предизвика и френската електро-суинг банда „Caravan Palace“. През втората фестивална вечер меломаните ги очакват невероятни емоции с Kottarashky, Morandi , Kendji Girac. И тази година Община Благоевград се е погрижила за комфорта на жителите и гостите си по време на фестивала. Предвид пълната хотелска база е осигурено място за палатки в парк „Бачиново“.  На място вече има разположени десетки такива. Отделно от това всеки може да получи информация, относно събитията, забележителности, възможни места за нощувки в Културно-туристическия информационен център. Създадена е организация на движение по улиците, с цел по-лесно придвижване на туристите. И тази година, мерките за сигурност са изключително сериозни. В Благоевград се провежда и Младежки модул, в който участват ученици от различни страни. Има и подготвена богата съпътстваща програма. На различни места в града, жителите и гостите могат да опитат характерни френски ястия и напитки. Втората музикална вечер на фестивала „Франкофоли“ започва в 20.00 часа в парк „Македония“ Изданието на „Francofolies“ в Благоевград е под лиценза на най- големия световен фестивал за съвременна франкофонска музика Les Francofolies.", "date": "2019.06.22", "title": "40 000 се стекоха в първата вечер на Francofolies (СНИМКИ)"}
{"url": "https://www.monitor.bg:443/bg/a/view/mashtabna-operacija-za-deportirane-na-nelegalni-migranti-v-sa-sht-168588", "text": "Американските имиграционни власти планират да предприемат в неделя мащабна операция по депортиране на наскоро пристигнали семейства, които се намират в САЩ нелегално, съобщи \"Вашингтон пост\", като се позовава на трима неназовани американски представители, предаде Ройтерс. Губернаторът на Тексас Грег Абът заяви, че изпраща още 1000 резервисти от Националната гвардия на границата с Мексико и нарече американския Конгрес \"група негодници\" заради критиките, че в граничния център за мигранти в Тексас не се полагат достатъчни грижи за децата, съобщи Асошиейтед прес. Заместник-губернаторът Дан Патрик съобщи, че с новите подкрепления броят на резервистите от Националната гвардия по границата ще достигне до над 2000. Демократите в Конгреса представиха в петък инициатива за отпускане на 4,5 милиарда долара за отговор на засилващата се хуманитарна криза на южната граница на САЩ. Очаква се мярката да бъде дебатирана следващата седмица. Ако бъде одобрена, сумата ще бъде използвана за грижа за бежанци и мигранти, подкрепа от Министерството на здравеопазването и Министерството на вътрешната сигурност и за финансиране на местни власти и неправителствени организации, които предоставят подслон на мигранти. От началото на годината Мексико е приело от САЩ не по-малко от 14 хиляди мигранти по време на разглеждането на техните молби за убежище от американските власти. Това заяви мексиканският външен министър Марсело Ебрард. На 30 май президентът на САЩ заплаши Мексико с въвеждане на мита от 5 процента от 10 юни, които ще нарастват до октомври, ако Мексико не прекъсне потока от нелегални мигранти към САЩ. След договореност между двете страни Тръмп каза, че въвеждането на митата се отлага за неопределено време. По данни на мексиканското министерство на външните работи тази година има значително увеличение на мигрантите към САЩ от Централна Америка, Карибския басейн и други региони. Според оценки на министерството става дума за 300 хиляди души само през първото тримесечие.", "date": "2019.06.22", "title": "Мащабна операция за депортиране на нелегални мигранти в САЩ"}
{"url": "https://www.monitor.bg:443/bg/a/view/koshmar-na-pytja-kraj-haskovo-dvama-zaginaha-6-raneni-v-dve-tejki-katastrofi-168585", "text": "Кошмарна нощ на пътя отне живота на двама души, още един е на косъм от смъртта, а други пет са ранени в различна степен след два жестоки сблъсъка край Хасково. Адската нощ започва минути след  23,00 часа в петък, след като млад 20-годишен шофьор се блъска фатално в задницата на камиона пред него. Това става на пътя Хасково – Димитровград, недалеч от кръстовището до завод „Язаки“. 5 часа по-късно друг автомобил връхлетя стадо биволи, изпуснати на пътя за Кърджали. Автомобилът е бил с десен волан и се е движел с безумно висока скорост. Въпреки правия участък и платно с три ленти на първокласния път Хасково-Димитровград, шофьорът е загубил контрол и се е блъснал фатално в камиона. От удара автомобилът се е смачкал до неузнаваемост, шофьорът е загинал на място, както и една от пътничките. Цялата компания в колата, общо четирима души е била от младежи на около 20-години. Другите двама пътници са пострадали сравнително леко.  Другата тежка катастрофа е станала на изхода за Кърджали около 4 часа сутринта. В колата отново пътуват четирима младежи, а зад волана е 20-годинишно момче. На няколко километра след края на Хасково, в района на мотопистата, по незнайни причини на пътя се появяват стадо биволи. Колата се движи с висока скорост и шофьорът не успява да избегне удара в едно от големите животни. Сблъсъкът е толкова жесток, че автомобилът се преобръща по таван, като опира в предната си част, а след това отново застава върху гумите си. Целият покрив на колата е отнесен от удара. В кървавото меле в купето всички са ранени и потрошени. Момчето зад волана е настанено в реанимацията на МБАЛ-Хасково и лекарите продължават да се борят за живота му. „Състоянието на пациента е крайно критично, шансовете му да оцелее никак не са добри“, коментираха медици. Другите трима от втората катастрофа са с черепно-мозъчни травми. За щастие хасковските неврохирурзи са успели да ги стабилизират и за сега няма непосредствена опасност за живота им. Междувременно полицията е успяла да издири собственика на стадото биволи по регистрациите от ушните малки на животните. Изяснява се как големите животни са успели да преминат мантинелите на пътя и защо не са взети никакви мерки за отстраняването им от платното. Пътни полицаи и криминалисти изясняват причината за катастрофите, образувани са две производства.    ", "date": "2019.06.22", "title": "Кошмар на пътя край Хасково: Двама загинаха, 6 ранени в две тежки катастрофи"}
{"url": "https://www.monitor.bg:443/bg/a/view/vladimir-ampov-grafa-trjabva-maksimalno-da-izpolzvame-momentite-v-jivota-si-168543", "text": "- И аз даже не знам дали е 12-и, 3-ти или пък 14-и... Това е доста нахално, а... 13-и е. - А може би създавам прекалено много музика? Или прекалено често? - Имам значи твърде много сингли. - Имам нужда да ги правя, защото така казвам някакви неща, които ме вълнуват. Има песни, които не излизат като сингли, обаче са вътре в албумите и разказват истории, които най-запалените фенове чуват. - Колкото и странно да звучи в днешно време, ние все още продаваме и физически албуми, макар продажбите да не са като преди 10 години. Но на фона на средностатистическите тиражи на албумите моите в последните години се продават доста добре. - Може би са паднали с 50% поне. Но пък, от друга страна, започна да се слуша много дигитално. Хората се абонират да слушат музика, което пак е вид плащане. Като гледам колко набират скорост „Спотифай“ и „Айтюнс“... Както миналия, така и този албум обаче го изкарахме и на винил. Пазарът е много малък и това е много бутиков ход. Правим го за кеф, защото плочата има някаква друга стойност. - Повечето дискове продавам на концерти и участия. След като сме се видели на живо, хората купуват стотици бройки, особено когато сме на турне или на големи концерти. - За мен албумът е разделен на две половини. Новите песни са в началото, първите 6, след което следват познати парчета. Има много социално обвързани текстове, различни тематики са ме вълнували. „Страничен наблюдател“, макар че е бавна, е социална, „Свобода“, „Изкуствен елемент“, „Надежда“ - това са четири парчета със сериозна тематика. Част от тях се родиха в последния момент. „Страничен наблюдател“, която ми е любима, и „Свобода“ написах в последния месец преди излизането на албума. Вдъхновението за този албум признавам, дойде малко по-късно. В началото на годината имаше едно затишие и после се отпуши, албумът започна да се излива със светкавични скорости. Започнаха да се раждат песни, които исках да включа. В един момент спрях на 13-ата, защото после трябваше пък да отпадат. Има много потенциални сингли според мен. - Тази песен по някакъв начин ме рестартира емоционално. Цялото ми ходене до Индия се оказа, че е било заради нея. Осъзнах го на по-късен етап. Това беше едно сбогуване вътре в мен с нея, тъй като не можех явно да го приема изцяло. Така продължих напред. Не съм я мислил, камо ли пък да става хит, но тя просто се изля. Реших да я снимам в Индия. А хората, които ценят музиката, я харесаха. Всъщност това е специална песен. И на живо става много добре, затова със сигурност ще бъде част от програмата на големия концерт на стадион „Българска армия“. - Беше съчетание на една мечта, която аз осъществих – да посетя тази държава, нещо много ме привличаше към нея. Когато кацнах в Мумбай и се снимах до Портата на Индия, почувствах някакво невероятно щастие. Имах усещане, че съм бил там преди. Не знам защо, може би защото съм един от хората, чели „Шантарам“, и без да искам, пътят ми на снимки беше обвързан с пътя в книгата. Снимахме в Мумбай и в Гоа. - Не мисля. По-скоро имах усещането, че съм у дома. Изпитах невероятен прилив на щастие. - В България не е честа практика да се правят концерти на стадиони. Не е толкова сложно да се договориш и да наемеш стадион. По-скоро е трудно да намериш финансиране. Благодарен съм, че има фирми, които повярваха в мен и инвестираха. Концертът ми в „Арена Армеец“ беше една много голяма стъпка и това ми даде увереност, че човек трябва максимално да използва моментите в живота си. Едно е да имаш мечта, друго е да я реализираш. И мисля, че в последните години, и не само, аз успявам. Това е и благодарение на екипа ми, който работи толкова здраво. За да направиш концерт на стадион, всичко е двойно – и работата, и инвестицията, и техниката. Това беше обаче логичното продължение след „Арена Армеец“, поредните дати в зала 1 на НДК и успешните турнета в страната през последните години. Например в Античния театър в Пловдив магията да свириш на открито е велика. Представих си как трябва да го направим и в София. Проверихме много стадиони. Това, че е на открито, ти позволява повече визуални решения, имаш по-голяма свобода. Сетлистът е вече в главата ми, ще има много от новите парчета, но и от старите хитове. Бандата е зверска, няма да сменя тези незаменими хора. Тази енергия, която ми дават, е жестока. - Горе-долу така направихме и за „Арена Армеец“. Защо не? Нека хората да знаят, че го има, да се подготвят. Вече има продадени билети. И то се купуват пропуски за Golden Cyrcle – за най-отпред. Явно хората искат да знаят, че със сигурност ще са от първите и ще имат хубави места. - Категорично да. Това е, което постигнахме с общи усилия - и мои, и на мои колеги – Любо Киров, Орлин Павлов, Михаела Филева и още много хора. Българската публика започна да вярва повече на изпълнителите, че ще получи нещо, което си заслужава. И даже повече от на някои западни артисти. Аз се гордея с това, че български артисти могат да правят силни и запомнящи се концерти на живо. Затова започнаха да се реализират предварително билети и да се разпродават зали. - Много е трудно. За да твориш, трябва да си силно отдаден на това, което правиш. А когато имаш семейство, е още по-трудно, защото и на него трябва да си много отдаден. Разкъсването е голямо. Но аз по някакъв начин успявам. Може би се концентрирам в собствените си неща, живея малко по-изолирано, извън публичността и това ме крепи в момента. - Винаги сме разчитали на собствените си сили и лека полека нещата се надявам, че ще се подредят. - Има развитие. От време на време участвам в събрания, но по-скоро правя музиката си. - Увеличили са се. Поне с 30%. Със сигурност мога да снимам поне един клип с този доход.", "date": "2019.06.22", "title": "Владимир Ампов - Графа: Tрябва максимално да използваме моментите в живота си"}
{"url": "https://www.monitor.bg:443/bg/a/view/chetirima-zaginali-pri-pojar-vyv-fabrika-v-istanbul-168589", "text": "Четирима чуждестранни работници са загинали при пожар във фабрика за текстилни и пластмасови материали в истанбулския квартал Бююкчекмедже, предаде турският телевизионен канал НТВ. Двама чуждестранни работници и четирима пожарникари са получили наранявания. Пострадалите са настанени в болница. Уточнява се самоличността на загиналите и пострадали при пожара работници. Огнеборците са спасили 20 работници, които са били блокирани на последния етаж на фабриката. След потушаването на огъня в сградата са били намерени труповете на четирима работници. Причината за пожара, избухнал в четириетажната фабрика, не е известна. Започнало е разследване за изясняване на причините за инцидента.", "date": "2019.06.22", "title": "Четирима загинали при пожар във фабрика в Истанбул"}
{"url": "https://www.monitor.bg:443/bg/a/view/izvynredno-klasirane-za-pyrvi-klas-v-sofija-168564", "text": "Извънредно четвърто класиране ще се проведе за приема в първи клас в столицата, вместо децата директно да бъдат записвани в училищата със свободни места, както беше миналата година. Причината е, че при попълването на незаетите бройки ще продължават да важат уседналостта и допълнителните критерии за прием, обясни пред „Монитор“ шефката на образователния инспекторат в София-град Ваня Кастрева. Миналата година след края на трето класиране всеки един родител имаше възможност да изтегли документите на детето си и да го запише в желаното от него училище, ако в него има свободни места. Според заповедта, която регламентира приема на първолаците, уседналостта важи за първо, второ и трето класиране без да включва попълването на свободните места, уточниха от просветното министерство. Кастрева обясни обаче, че след разговори със Столичната община е решено системата за прием в първи клас да продължава да важи и при попълването на свободните места. „Отново ще е водещ принципът на уседналост. Ще зависи от коя група са родителите, дали имат допълнителни точки“, каза шефката на образователния инспекторат. Така, ако в едно училище има три свободни места, но желаещите хлапета да учат в него са четири – две с уседналост и две без, то децата от същия квартал ще бъдат приети, но за другите две ще важат допълнителните критерии. „Ако са при равни други условия, ще се тегли жребий“, обясни Кастрева. Тя уточни, че зам.-кметът Тодор Чобанов ще прати писмо до директорите на училища, за да ги уведоми, че принципът, който е заложен в системата, ще продължава да действа до запълване на свободните места. От всички над 12 000 места, които бяха обявени в план-приема, свободни са останали 1855. Кастрева посочи, че сред тях има и такива, които се намират в центъра - 30-о СУ „Братя Миладинови“ е с 10 свободни места, а 7-о СУ „Свети Седмочисленици“ - с 5. „Училищата са в централната част на града и ако са свързани с местоработата на родителите на ученика, то те ще имат възможност да ги запишат там“, каза още Кастрева. Все пак тя определи при запълването на свободните места. Шефката на образователният инспекторат уточни, че училищата, които са запълнили капацитета си, са общо 41. В същото време ще има школа, в които броят на паралелките ще бъде намален. Кастрева даде за пример 78-о средно училище „Христо Смирненски“ в Банкя, в което е бил обявен прием за 110 деца, но са записани само 70. Училището се намирало в особено населено място и трудно можело да сформира 5 паралелки. По същия начин и от 76 ОУ „Уилям Сароян” са предложили две паралелки, но за записани само 14 първолаци. Затова Кастрева очаква те да бъдат закрити със заповеди на техните директори.", "date": "2019.06.22", "title": "Извънредно класиране за първи клас в София "}
{"url": "https://www.monitor.bg:443/bg/a/view/paparaci-shtraknaha-matu-peri-kato-kloshar-168563", "text": "За пръв път от две години насам папараци успяха да щракнат актьора Матю Пери в Ню Йорк, съобщи Daily Mail. В материала се коментира, че външният вид на звездата от сериала „Приятели“ буди безпокойство: 49-годишният Пери, който от дълго време се бори с депресия, алкохолна и наркотична зависимост, се разхожда по улиците във вехти и мръсни дрехи, а лицето и ръцете му изглеждат подпухнали. Журналистите обърнали внимание и на това, че знаменитият актьор е пуснал дълги и неподдържани нокти. Самият Матю Пери се отнася с ирония към това, че кадрите от неговата разходка са се появили в медиите. В акаунта си в Туитър той обещава, че „непременно ще отиде на маникюр“. Феновете на симпатичния комик обаче го защитават, съветват го да не обръща внимание на папараците и изразяват радостта си от това, че той се е върнал в социалните мрежи. През лятото на миналата година Пери претърпя хирургическа операция в клиника в Лос Анджелис. Актьорът бе хоспитализиран заради пробив в стената на дебелото черво.", "date": "2019.06.22", "title": "Папараци щракнаха Матю Пери като клошар"}
{"url": "https://www.monitor.bg:443/bg/a/view/policija-v-doma-boris-djonsyn-zaradi-skandal-168586", "text": "Британската полиция е била повикана да провери сигнал от съсед на кандидата за лидер на Консервативната партия и претендент за премиерския пост Борис Джонсън, предаде Ройтерс. Съседът е съобщил, че е чул спор на висок глас. Малко след полунощ в петък полицията е посетила адрес в южен Лондон, където Джонсън живее заедно с приятелката си. \"Подалият сигнала е бил разтревожен дали негова съседка е добре. Полицията посети адреса и говори с всички обитатели, които бяха в безопасност и добре\", съобщи полицията в изявление. \"Не са били установени нарушения или опасения, видими за служителите, и не е имало причина за полицейски действия\", се казва още в съобщението. Според \"Гардиън\", цитиран от Асошиейтед прес, съседите са чули писъци, викове и блъскане.", "date": "2019.06.22", "title": "Полиция в дома Борис Джонсън заради скандал"}
{"url": "https://www.monitor.bg:443/bg/a/view/sa-sht-vkaraha-v-chernija-spisyk-oshte-5-kitajski-it-kompanii-168584", "text": "САЩ добавиха в черния си списък още 5 китайски IT-компании, на които ще бъде забранено да бъдат продавани американски технологии, телевизия ABC, позовавайки се данни от търговското министерство на Щатите. Причината според американското ведомство е, че те се застрашават националната сигурност и противоречат на външнополитическите интереси наа САЩ. В списъка са вкарани - производителят на суперкомпютри Sugon, три негови дъщерни фирми и Цзянанския институт за компютърни технологии. САЩ вкараха в черния списък още 5 китайски IT-компании На 15 май президентът Доналд Тръмп подписа указ за въвеждане на режим на извънредно положение за защита на информационно-комуникационната инфраструктура на САЩ от чуждестранни заплахи. Два дни по-късно в черния списък попадна и китайската корпорация Huawei, която също бе определена като заплаха за националната сигурност на страната. През август миналата година с друг указ на Тръмп бе забранено на правителствените ведомства в САЩ да използват оборудване, произведено от Huawei и китайската компания ZTE.   Сред новите китайски компании в черния американски списък са производителят на суперкомпютри Sugon, три негови дъщерни фирми.", "date": "2019.06.22", "title": "САЩ вкараха в черния списък още 5 китайски IT-компании"}
{"url": "https://www.monitor.bg:443/bg/a/view/jordanka-fandykova-mojat-angajiment-e-da-zapazim-borisovata-gradina-takava-kakvato-sa-ni-ja-ostavili-168587", "text": "Моят ангажимент е да запазим Борисовата градина такава, каквато са ни я оставили. Това каза кметът на София Йорданка Фандъкова в предаването „Тази събота и неделя“ по бТВ. По думите й това лято, както винаги, ще бъде много работно и интензивно. „Грижата и инвестициите, които правим през всичките тези години в паркове и градини, показват ясно моето отношения и политиките ни към тях – възстановяване и строителство на нови паркове. Това всички го виждат. Само преди няколко години никой не искаше да ходи на зелените площи, защото те не се косяха. Днес парковете са пълни с хора и деца. В събота и неделя почти няма място в тях“, обясни столичният кмет. „Ние продължаваме с тази грижа. Реконструкцията и строителството вървят. Започнахме с „Южен парк“, „Гео Милев“, „Докторската градина“, след това преминахме към големите паркове, включително Борисовата градина“, добави тя. „Получихме за управление Борисовата градина от държавата. Започнахме да инвестираме в нея – осветление, видеонаблюдение, алеи. Неотдавна беше възстановен и Розариумът“, поясни тя. „Тази грижа означава и да запазим това, което е останало от парковете и градините в нашия град. Именно затова ние поискахме да бъде изработен подробен устройствен план с цел да запазим територията и да не се допуска ново строителство“, уточни Фандъкова. Тя припомни, че сегашният план е изготвен от арх. Ковачев и неговия екип. Попитана защо е върнала отново за преразглеждане и ново обществено обсъждане устройственият план, тя отговори: „В него те имат някой виждания или по-скоро възстановяване на Климатичното училище, което го няма в момента. Според мен това не е необходимо. Според мен тази територия трябва да остане територия за парка. Те поискаха преместване на игрищата на Спортна София и конната база. За мен това не е необходимо“. „Моят подход и ангажиментът, който винаги съм поемала публично, е да запазим тази историческа част и много важна част от нашия град, такава каквато са ни я оставили и каквато досега сме успели да запазим, защото истината е, че особено в първите години на Прехода са се случили безобразия“, коментира още кметът на София.   Източник: Фокус", "date": "2019.06.22", "title": "Йорданка Фандъкова: Моят ангажимент е да запазим Борисовата градина такава, каквато са ни я оставили"}
{"url": "https://www.monitor.bg:443/bg/a/view/petrobras-da-plati-700-mln-na-vantage-drilling-po-sydeben-isk-168583", "text": "Petrobras 700 млн. долара на американската Vantage Drilling след решение на съд в САЩ, съобщиха от бразилската енергийна компания. От там уточниха още, че превеждането на сумата не означава край на делото и те ще обжалват и последното съдебно решение. Щатските магистрати признаха за виновни Petrobras America и Petrobras Venezuela Investments and Services (PVIS) за нарушаване на договори от 2009 г. за сондажи с едно от поделенията на Vantage. През 2016 г. бившият шеф на международния филиал на Petrobras Хорхе Зелада бе осъден на 12 години затвор за получаване на подкуп за договорите подписани с Vantage Drilling.", "date": "2019.06.22", "title": "Petrobras да плати $700 млн. на Vantage Drilling по съдебен иск"}
{"url": "https://www.monitor.bg:443/bg/a/view/jega-v-sybota-s-dyjd-v-sledobeda-168579", "text": "Днес ще е предимно слънчево и горещо с максимални температури в повечето места между 30 и 35 градуса. В следобедните часове ще се развива купеста облачност и на места, главно в източната половина на страната и в планинските райони ще превали и прегърми. Ще духа слаб север-северозападен вятър. Над Черноморието ще преобладава слънчево време. След обяд ще се развива купеста облачност, но само на отделни места по северното крайбрежие ще превали краткотрайно. Ще духа слаб северозападен вятър. Максимални температури между 30-32 градуса. Температурата на морската вода е от 24 до 27 градуса. Вълнението на морето ще бъде 2 бала. Над планините преди обяд ще бъде предимно слънчево. След обяд ще се развива купеста и купесто-дъждовна облачност и до вечерта на места ще превали и прегърми. Ще духа слаб северозападен вятър. Максимална температура на 1200 метра около 24, на 2000 метра - около 17 градуса. В неделя ще бъде предимно слънчево и горещо, с максимални температури достигащи, на места и надхвърлящи 35 градуса. По-късно през деня на места в западната част от страната ще превали и прегърми. В началото на следващата седмица въздушната маса над страната ще е неустойчива. Ще се развива купеста, около и след обяд, и преди полунощ и купесто-дъждовна облачност. Ще има краткотрайни валежи и гръмотевична дейност. На места в понеделник явленията ще са по-интензивни, повишава се и вероятността за градушки. Вятърът ще е североизточен, в източната половина от страната - до умерен. По Черноморието ще се задържи почти без валежи и с високи температури - до 30-32 градуса, в останалата част от страната температурите временно ще се понижат.", "date": "2019.06.22", "title": "Жега в събота с дъжд в следобеда"}
{"url": "https://www.monitor.bg:443/bg/a/view/koncertite-vryzvat-budjeta-na-sportnite-zali-u-nas-168568", "text": "Големите спортни зали в България връзват бюджета си главно благодарение на музикалните концерти, които се провеждат там, установи проверка на „Монитор“. „Арена Армеец“ в София, „Колодрума“ в Пловдив, „Арена Русе“, „Арена Шумен“ и Двореца на културата и спорта във Варна се явяват скъпи за местните клубове и се наемат основно от федерации, спечелили домакинство на голямо първенство, отново благодарение на финансовата подкрепа на държавата. Че спортните зали трудно излизат на печалба, призна и спортният министър Красен Кралев. „Изключително сложно е обекти, като спортните зали в София, Русе, Варна и Пловдив да бъдат печеливши, тъй като Основните мероприятия, които се организират там, са спортни или културни. Затова ние би трябвало да се стремим да даваме залите за провеждане на спортни мероприятия на възможно най-ниските цени, за да може да се облекчават спортните клубове и федерации, които ги ползват“, коментира той пред „Монитор“. По думите на министъра най-добре у нас се менажира „Арена Армеец“, която „има изключително добри приходи, които осигуряват издръжката й“. Дори тези приходи обаче не могат да покрият с лекота амортизационните отчисления на залата, което пък означава, че съоръжението трудно само ще изплати инвестицията си за определения от държавата период. В сградата на 4-и километър в столицата, която беше открита през лятото на 2011 г., държавата вложи 108 млн. лв. Според инвестиционния план те трябва да бъдат върнати в рамките на 66 години. За да стане, залата трябва да си докарва печалба най-малко от 1,6 млн. лв. на година. Ако до преди 2 г. основният спонсор в лицето на ЗАД „Армеец“ помагаше с 1 млн. лв., колкото бе заложено в 6-годишния договор за името на съоръжението, то в момента не е ясно дали тази сума все още влиза в бюджета на съоръжението (бел. ред. - според дружеството и НСБ договорът е конфиденциален). Според наши източници, мащабно събитие като концерт или шоу програма в \"Арена Армеец\" струва между 25 000 и 35 000 лева, което включва и разходите за електричество, отопление, охрана, помощен персонал. Сумата зависи от сезона, мощността на уредбите, които се ползват при концерти, зрителите, които са закупили билети, и други. За спортно събитие разходите са драстично по-малки - между 4000 и 5000 лева, но пък и приходите от него – също не са големи, ако въобще има такива. По неофициални данни приходите на „Арена Армеец“ за година само от спортна дейност варират между 850 000 и 1,5 млн. лв. Залата досега е била домакин на няколко по-големи спортни събитие – 4 години поред на тенис турнира от сериите ATP 250 (веднъж и с участието на Григор Димитров) и 3 години на Турнира на шампионките на WTA, световни първенства по волейбол и по художествена гимнастика, Световната купа на грациите и Световната лига по волейбол, боксовите мачове на Кубрат Пулев с Хюи Фюри, Кевин Джонсън и Самюел Питър, световно първенство по шорттрек тази зима. За 6-и път предстои да се проведат финалите на световния шампионат по мотокрос - фрийстайл и други. Като цяло обаче „Арена Армеец“ може да приюти само такива големи първенства, за чието домакинство спортните федерации получават допълнително финансиране от спортното министерство. От софийските клубове малцина могат да си позволят наем на залата между 10 000 и 15 000 лв. на ден, за да проведат там свое състезание. Дори малката тренировъчна зала на съоръжението е с наем около 120 лв. на час, а за провеждане на състезание се плаща между 480 лв. и 1000 лв. на ден. За други събития цената е около 1800 лв. на ден. Що се отнася до концертите „Армеец“ е видяла „на живо“ светила като Стинг, Енрике Иглесиас, Майкъл Бубле, Хосе Карерас, Лени Кравиц, Ерос Рамацоти, Андре Рийо, както и Foreigner, Roger Waters, Deep Purple, Manower или Шабан Шаулич, Миле Китич и Василис Карас. В цените на билетите също няма място за сравнение, тъй като най-високата летва от около 50 лв. за спорт е всъщност най-ниската за концерт.", "date": "2019.06.22", "title": "Концертите връзват бюджета на спортните зали у нас (ТЕМАТА)"}
